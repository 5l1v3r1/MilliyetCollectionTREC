<DOC>
<DOCNO> 181756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur17.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam 4 eşi ve 49 çocuğu olan adam UNICEF temsilcisini şaşırttı 
</HEADLINE>
<TEXT>

     UNICEF'in Türkiye Temsilcisi Edmund McLoughney, ''Haydi Kızlar Okula'' kampanyası kapsamında Muş'a yaptığı ziyarette, 4 eşi ve 49 çocuğu olan Şirin Yavuz ile tanışınca şaşkınlığını gizleyemedi. 
     Milli Eğitim Bakanlığı ile UNICEF işbirliğinde başlatılan ''Haydi Kızlar Okula'' kampanyası çerçevesinde Muş'u ziyaret eden McLoughney, valilik binasında, Vali Vekili İbrahim Küçük başkanlığında düzenlenen toplantıya katıldı. 
     İlçelerin kaymakam ve milli eğitim müdürlerinin de katıldığı toplantıda, bölgede kız çocuklarının okula gönderilmeme nedenleri ve nasıl gönderilebileceği konuları tartışıldı. 
     
     ŞAŞKINLIĞINI GİZLEYEMEDİ... 

     Toplantının ardından Muş'un bazı beldelerini de ziyaret eden McLoughney, Kızılağaç Beldesi'nde oturduğu bir kahvehanede, belde sakinlerine, kız çocuklarının okula gönderilmesi gerektiği konusunda bilgiler verdi. Aynı belde de oturan 4 eşli ve 49 çocuklu Şirin Yavuz ile tanışan McLoughney, şaşkınlığını gizleyemedi. McLoughney, '''Hayatımda ilk defa böyle biriyle tanışıyorum. Kendisini tebrik ederim'' dedi. 
     Ailenin günlük yaşamı konusunda bilgi edinmeye çalışan McLoughney'in şaşkınlığı, Yavuz'un, çocuklarının birçoğunun adını hatırlayamadığını ve kaçının kız, kaçının erkek olduğunu bilmediğini duyunca daha fazla arttı. 
     
     ''EŞLERİN BİRBİRİNİ KISKANMIYOR MU 

     Sorularının karşılığında ilginç yanıtlarla karşılaşan McLoughney'in, ''Peki, eşlerin birbirlerini kıskanmıyor mu '' sorusuna da Yavuz, ''Hayır, gece hepsi farklı evlerde kalıyor'' yanıtını verdi. 
     ''Umarım çocuklarının hepsini okutuyorsundur'' diyen McLoughney, Yavuz'un, yalnızca 8 çocuğunun okula gittiğini duyunca, ''Zaten bütün çocukların okula gitse, okul, aile okulu olurdu'' diye konuştu. 
     McLoughney'in gezisine, Milli Eğitim Bakanlığı Yaygın Eğitim Genel Müdürlüğü Eğitim Daire Başkanı Necati Çelik de eşlik etti. 
     
</TEXT>
</DOC>
