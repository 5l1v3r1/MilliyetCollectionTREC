<DOC>
<DOCNO> 195643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/siyaset/siy04.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Erdoğan'ın peşinde 
</HEADLINE>
<TEXT>

   CHP, Başbakan hakkında İstanbul Büyükşehir Belediye Başkanlığı dönemiyle ilgili soruşturma önergesi verecek 
      ANKARA Milliyet 

   
   CHP, Başbakan Recep Tayyip Erdoğan hakkında Meclis soruşturması açılmasını istemeye hazırlanıyor. AKP milletvekillerinin dört eski bakan hakkında soruşturma önergesi vermesinin ardından CHP'de de hazırlıklar hızlandırıldı. 
   Aralarında Maliye Bakanı Kemal Unakıtan'ın da bulunduğu 14 bakan hakkında soruşturma önergesi hazırlayan CHP, hem AKP'nin tavrını görmek, hem de bu kadar çok önergenin Meclis çalışmalarını kilitleyeceği endişesiyle Meclis Başkanlığı'na sunmadığı önergelere son şeklini veriyor. Birleştirilerek verilmesi düşünülen önergelerle ilgili çalışmanın, Erdoğan'ı da kapsayacak şekilde genişletildiği öğrenildi. CHP'liler, başta İstanbul Büyükşehir Belediye Başkanlığı dönemi olmak üzere diğer belediyelerle ilgili olarak da araştırmaya başladı. Bu çalışmalar sonunda soruşturma önergeleri arasına Erdoğan'ın önergesinin de eklenmesi bekleniyor. 
   
   
   Öğrenciye Akif nasihati    RİZE DHA 

   Başbakan Erdoğan, memleketi Rize'de Doğuş Çay İlköğretim Okulu'nu hizmete açtı. Erdoğan, bir öğrencinin defterine Mehmet Akif Ersoy'un şu dörtlüğünü yazdı "İhtiyar amcanı dinler misin oğul Ne çok söyle ne büyük söyle, yiğit işte gelir Lafı bol karnı geniş soyları taklit etme Sözü sağlam özü sağlam adam ol ırkına sahip çık." Erdoğan, daha sonra öğrencilere, "Ben de şimdi size aynı şeyi söylüyorum. Oku, okuduğunu düşün, düşündüğünü uygula" dedi. 
   
   
   
</TEXT>
</DOC>
