<DOC>
<DOCNO> 179333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/soneko03.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Su yosunu, tavuk ayağı, karpuz kabuğu ihraç ediyorlar... 
</HEADLINE>
<TEXT>

     Yeni fırsatları kullanabilen ve kendilerine yeni fırsatlar yaratabilen ihracatçılar, Türkiye'de tüketilmeyen ürünlerden bile önemli döviz geliri elde ediyorlar. 
     ''Su yosunu, tavuk ayağı, karpuz kabuğu, keçi boynuzu, meyan kökü, kurtlu meyve'' gibi ürünlerin dünya pazarlarında çok sayıda alıcısı bulunurken, ihracatçısına da ciddi karlar bırakıyor. 
     Dokuz Eylül Üniversitesi İktisadi ve İdari Bilimler Fakültesi Öğretim Üyesi Prof. Coşkun Can Aktan, ''Türkiye'nin İhracat Stratejisi'' konulu çalışmada yer alan araştırmasında, ihracatta kısa dönemde başarılı olabilmek için, yeni pazarlara ulaşmaktan öte yeni ürünlerle, tanınan pazarlarda faaliyetlerde bulunmanın daha doğru olacağını kaydetti. 
     Araştırmaya göre, Türkiye'de tüketilmeyen, fakat ihracatta çok başarılı bulunan ürünlerin başında kurbağa ve kurbağa bacağı geliyor. Türkiye'de kurbağa ihracatına odaklanmış firma sayısı oldukça az olmasına rağmen, yıllar geçtikçe başta Fransa olmak üzere, İsviçre, İtalya, Lübnan ve Belçika'ya ihracat artış gösteriyor. 
     Avrupa Birliği, kurbağanın taşıyabileceği hastalıklar yüzünden bu ürünün ithalatına kısıtlama koyarken, bu kısıtlama Türk firmalarınca kurbağa bacağının kızartılarak ihracat edilmesi yoluyla ortadan kaldırılıyor. Türkiye'de kurulması düşünülen iyonize merkezi sayesinde bu sorunun ortadan kalkacağı ve ihracatın hızla artacağı belirtiliyor. 
     
     EKOLOJİK TARIM ÜRÜNLER 
     AB ülkeleri, üretimlerinde tarım ilacı kullanılmaması nedeniyle ekolojik tarım ürünlerine büyük önem veriyorlar. 
     Doğal üretim koşulları rekoltenin düşük gerçekleşmesine neden olması ve ürünün yüksek fiyatla alıcı bulmasını sağlarken, ekolojik tarım ürünlerinin çöp olarak tabir edilen bölümü Avrupa'da gıda hammaddesi ya da doğal katkı maddesi olarak kullanıyor. Örneğin enginar sapı, kabuğu ve yaprağı olmak üzere üç ayrı parça olarak alıcı bulabiliyor. 
     Kurtlu meyvelerin kabukları pürüzlü olursa tarım ilacı kullanılmadığı sonucuna varıldığından, hem meyve, hem çöp olarak değerlendirilebiliyor. 
     Bu arada halk arasında ''kocakarı ilacı'' olarak nitelendirilen tavşan memesi, meyan kökü, çetir çalışı kökü, sarmaşık yaprağı, ökseotu, hayıt tohumu ve baldıran gibi 15 ayrı türde ot ve çalı Avrupalı girişimciler tarafından satın alınıyor. 
     
     KARPUZ KABUĞU, MEYAN KÖKÜ 
     Gıda, ilaç ve kozmetik sektörlerinde kullanılan kavun, karpuz ve turunçgil kabuklarının ihracatı da özellikle son yıllarda hızla artıyor. Bunun yanı sıra, kayısı ve zerdali çekirdeği yurtdışı pazarında büyük talep görüyor. 
     Söz konusu ürünlerin ihracatı en çok Almanya, Fransa, İtalya ve Yunanistan'a yapılırken, dönem dönem ABD, Arnavutluk ve İspanya'ya da bu ürünler ihracat ediliyor. 
     İhracatçılar için kazancı yüksek bir diğer ürün olan ''meyan kökü'' ise Almanya, ABD, Fransa, İtalya ve İspanya'ya yapılıyor. Danimarka, Fas ve Mısır da son yıllarda potansiyel pazar olarak dikkat çekiyor. 
     
     DİĞER ÜRÜNLER 
     Kereviz tatlı su ıstakozu , özellikle Avrupa ve ABD pazarında büyük talep gören ve yüksek fiyatlardan alıcı bulunan bir su ürünü. 
     Türkiye'nin gelenek ve göreneklerine ters düşen salyangozun ihracatı da giderek büyüyor. Fransa başta olmak üzere Avrupa ülkeleri Türkiye'den gelen salyangozları tercih ediyorlar. 
     İhracatçılar için alternatif ürün olarak gösterilen ''palamut ve palamut tırnağı'' Almanya ve İsviçre'ye ihraç ediliyor. 
     Avrupa'daki evlerde aksesuar olarak kullanılan ''kaktüs'' de Türk ihracatçılar için önem kazanmaya başladı. Her çeşit kaktüs Avrupa'dan büyük talep görürken, Türkiye, güneşli gün sayısı ve iklim özellikleriyle kaktüs yetiştiriciliği için ideal bir ülke olarak görülüyor. 
     
</TEXT>
</DOC>
