<DOC>
<DOCNO> 162230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sondun32.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina Türkiye'ye sataşmaya devam ediyor.. 
</HEADLINE>
<TEXT>

     Yunanistan Hükümet Sözcüsü Hristos Protopapas, ''Türkiye'nin AB yolunda ilerlemek istiyorsa bir Avrupa ülkesi gibi davranması gerektiğini'' savundu. Atina'nın yapay gerilim yaratma mantığını izlemeyeceğini belirten Protopapas, süreklilik arz eden bir biçimde tacizler olduğunu öne sürdü. 
     Oysa Genelkurmay Başkanlığı, Türk savaş uçaklarının Ege'de sivil bir uçağı taciz ettiğine yönelik iddialarını sabah saatlerinde yaptığı açıklama ile yalanladı. Genelkurmay açıklamasında, ''Bu haber tamamen yanlış olup, bir tahriktir. Sivil bir uçağın 10 kilometre uzağından geçmek ne ihlal ne de tacizdir'' denildi. 
     Yunan basını da yangına körükle gidiyor. ''Ankara'nın ilan edilmemiş bir savaş atmosferi yarattığını'' öne süren gazeteler, önümüzdeki günlerde Ege'deki gerilimin artması beklentisi olduğunu savundular. 
     
     İDDİLARA DEVAM... 

     Protopapas, yaptığı basın toplantısında, dün Türk savaş uçaklarının Olympic havayollarına ait Atina-İstanbul seferini yapan yolcu uçağını taciz ettikleri iddiasına ilişkin soruları yanıtladı. 
     Bu olayların AB ve NATO'ya bildirildiğini ve bildirilmeye devam edeceğini söyleyen Protopapas, ''Türkiye, Başbakan Recep Tayyip Erdoğan'ın söylediği gibi, AB yolunda ilerlemek istiyorsa bunun Avrupa ülkesi gibi davranmaktan geçtiğini anlamalıdır. Bir Avrupa ülkesi Kıbrıs sorununun çözümü için masaya oturabilmeli, komşularına saygı gösterebilmeli ve yapay gerilimler yaratmamalıdır. Gerek Türk askeri düzeni gerekse hükümet ki sorumluluk ona aittir, bunu iyice anlamalıdır. AB'ye giren ülkeler Avrupa ülkeleri gibi davranan ülkelerdir'' dedi. 
     Protopapas, gazetecilerin, Türkiye'de ''birisi iyi diğeri kötü 2 taraf bulunduğu'' değerlendirmeleri yapıldığını belirtmeleri üzerine de, ''Bu bizim analizimiz değil. Bizim iyi-kötü gibi bir değerlendirmemiz yok. Başbakan Erdoğan, ülkesinin AB perspektifi çerçevesinde barış ve işbirliği konulu açıklamalar yaptı. Yunanistan'a geldiğinde de AB'de de aynı şeyleri söyledi. Diğer yandan KKTC Cumhurbaşkanı Rauf Denktaş'ın da içinde bulunduğu Türk askeri kurulu düzeni hiçbir şey söylemedi. Tutumunu devam ettirdi. Biz, Türk hükümetinin yaptığı açıklamaları yaşama geçirmesini bekliyoruz. Eğer, kurulu düzenle birlikte hareket ederlerse AB perspektiflerini tehlikeye sokacaklar'' diye konuştu. 
     Sorular üzerine Atina'nın Türkiye politikasını değiştirmesinin söz konusu olmadığını kaydeden Protopapas, Yunanistan'ın Türkiye ile barış ve işbirliği içinde olmak istediğini kaydetti. 
     Protopapas, şunları söyledi 
     ''Politikamızı neden değiştirelim Biz, Kıbrıs sorununun BM kuralları çerçevesinde çözüme ulaştırılmasını istiyoruz. Türkiye'nin AB perspektifini destekliyoruz çünkü bunun Yunanistan ve bölge için olumlu olduğuna inanıyoruz. Ege'de güven artırıcı önlemlerin, iyi ilişkilere katkıda bulunur düşüncesiyle, uygulanmasını istiyoruz. Bizim politikamızı komşularımızla barış, dostluk ve işbirliği içinde olma arzusu oluşturuyor. Bunu niçin değiştireceğiz Türkiye farklı bir tutum içine girerse de çıkarlarımızı koruyacağız, buna hazırız. Milli çıkarlarımızın korunması söz konusu olduğu zaman çok sertiz.'' Atina'nın Türkiye politikasının ürün verdiğini de belirten Protopapas, buna örnek olarak, ''10 yıl önce söylense hiç kimsenin inanmayacağını'' belirttiği, Kıbrıs sorunu çözülmeden Rum kesiminin AB'ye girmesini gösterdi. 
     Genelkurmay Başkanlığı'nın yolcu uçağını taciz iddiasını yalanlayan açıklamasına da sorular üzerine değinen Protopapas, ''Kabul etse ilginç olurdu zaten. Türk Genelkurmayı'nın olayı kabul etmemesi haber değil, etseydi haber olurdu. Bu noktada, bir halk deyimini hatırlatayım, hırsız ev sahibi korksun diye bağırırmış '' dedi. 
     Bu arada, Yunanistan Savunma Bakanı Yannos Papandoniu, Türkiye'nin, 1988 yılında imzalanan ve Ege'de turizm mevsimi süresince askeri tatbikatların durdurulması gibi, güven artırıcı önlemler içeren Yılmaz-Papulyas anlaşmasına saygı göstereceğini umduğunu söyledi. 
     Atina Haber Ajansı'nın ANA haberine göre, Gümülcine kentindeki askeri birlikleri ziyaret eden Papandoniu, yaptığı açıklamada, ''Türk tahriklerinde artış kaydedilmeyeceğini umduğunu'' ve Yunanistan'ın ''bu durumu'' soğukkanlılıkla karşıladığını belirtti. 
     Ajans, Papandoniu'nun, ''komşu ülkede kimin gerçek iktidar olduğu sorusunun yanıtlanmamış olduğunu'' vurguladığını da kaydetti. 
     
     YUNAN BASINI 

     Öte yandan, Yunan yolcu uçağının Türk savaş uçaklarınca taciz edildiği iddiasına geniş yer veren Yunan basını, Atina'da Ege'de sıcak olay yaşanmasından korkulduğunu yazdı. 
     ''Ankara'nın ilan edilmemiş bir savaş atmosferi yarattığını'' öne süren gazeteler, önümüzdeki günlerde Ege'deki gerilimin artması beklentisi olduğunu savundular. 
     Türk savaş uçaklarının son 10 gün içinde 3 yolcu uçağını taciz ettiklerini iddia eden Yunan basını, Yunan Hava Kuvvetleri'nin turuncu alarma geçtiğini, Yunan donanmasının da Sakız, Limni ve Midilli'de hazır ol durumunda beklediğini belirtti. 
     Gazeteler, ilgili Yunan makamlarının elinde Türk F-16'larına yolcu uçağını taciz etmeleri için verilen emrin ses kaydının bulunduğunu da iddia ettiler. 
     
</TEXT>
</DOC>
