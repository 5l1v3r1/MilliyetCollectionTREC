<DOC>
<DOCNO> 195437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/spor/spo03.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerçekleri tarih yazar 
</HEADLINE>
<TEXT>

   Galatasaray'da, 98 yıllık tarihin değiştirilmesi camiayı karıştırdı. Tüzük Kurulu, 3 kişiden oluşan kurucuları 13 kişiye yükseltirken, Rıza Kara'yı liste dışı bıraktı 
      HALİL ÖZER 

   
   Camiadan tepki var 
   GALATASARAY camiasında ortalık karıştı. Sarı - Kırmızılı kulüpte yeni tüzük çalışmaları için oluşturulan kurul, 98 yıllık kurucu üyelerin ismini değiştirdi. Ali Sami Yen, Refik Cevdet Kalkapçıoğlu ile birlikte kurucu üye olarak ismi geçen Rıza Kara listeden çıkarıldı. Üç kişi yerine on üç kişi olarak belirlenen yeni kurucular Divan Kurulu tarafından kabul edilmesine karşın tepti çekti. Bazı üyeler, "Bunca yıllık tarih nasıl değişir" dedi. 
   
   Belge buldular 
   KEMAL Onar, Ali Oraloğlu, Turgan Ece, Anıl Büyükeroğlu, Celal Erkut, Süheyl Batum ve Refik Arkan'ın yer aldığı Tüzük Kurulu, müzenin tozlu arşivlerinde Ali Sami Yen'nin 1905 yılında kendi el yazısı ile yazdığı bir belgeyi ele geçirdi. Bu belgede kurucular arasında Rıza Kara'nın isminin yer almadığı tespit edildi. Kara'nın kulübe para verdiği ve ismini de kurucu listesine o dönemdeki forsu nedeniyle yazdırdığı iddia edildi. 
   
   Liste değişti 
   TÜZÜK Kurulu, mektubu delil olarak kabul edip, üç kişi olarak bilinen kurucu listesinde değişiklik yaptı. Cevdet Kalpakçıoğlu'nun isminin son sıralara inmesi ailesini ayağa kaldırdı. 98 yıl sonra ortaya çıkan kurucularla birlikte listede şu isimler yer aldı Ali Sami Yen, Asım Sonumut, Bülent Serdaroğlu, Celal İbrahim, B.Nikolof, M.Bakiç, P.Bakiç, Bekir Bircan, Tahsin Nahit, Reşat Şirvani, Hüseyin Hüsnü, Cevdet Kalkapçıoğlu ve Abidin Daver. 
   
   Sabri şoku    ERHAN TELLİ 

   Denizli maçında zor 
   GALATASARAY'IN Ankaragücü ile oynadığı maçta sol ayak bileğine darbe alan Sabri'nin, sakatlığının ciddi olduğu açıklandı. Genç futbolcunun, bileğinin şiştiği ve Denizlispor ile oynanacak olan ilk lig maçına yetişmesinin zor olduğu bildirildi. Bu arada dizinden sakatlanan Baliç'in de Denizlispor karşılaşmasında takımdaki yerini alamayacağı açıklandı. 
   
   İstanbul ile maç 
   MİLLİ maç nedeniyle lige verilen arayı en iyi şekilde değerlendirmek isteyen Galatasaray, pazar günü İstanbulspor ile Florya Tesisleri'nde özel bir maç yapacak. Fatih Terim'in bu karşılaşmada sakatlığı hafifleyen Ümit Karan'ı da test edeceği bildirildi. Yıldız futbolcunun herhangi bir sorun yaşamaması durumunda, Denizli maçının ikinci yarısında şans bulacağı öğrenildi. 
   
   Florya'da durmak yok    ASLAN, Denizlispor ile oynayacağı zorlu maçın hazırlıklarını Florya'da yaptığı tek çalışmayla sürdürdü. Milli Takımlar'daki isimlerin yer almadığı idmana 14 oyuncu katıldı. İlk bölümde kondisyona ağırlık veren Fatih Terim, daha sonra çift kale maçta taktiksel hazırlıklar yaptırdı. Tecrübeli teknik adam, oyuncularını sık sık dikkatli olmaları için uyardı. 
   
   Primi geri çevirdiler    GALATASARAYLI futbolcular, yönetimin Juventus maçı için gündeme getirdiği ekstra primi kabul etmedi. Sarı - Kırmızılılar, prim almayı hak edecek bir futbol oynamadıklarını belirtip, konuyu Real Sociedad maçı sonrasına erteledi. Futbolcuların, "Juventus'u para için değil, kendimiz için yenmek zorundayız. Gruptan çıkalım o zaman prim verin" dediği iddia edildi. 
   
   Mondragon korkusu    KOLOMBİYA Milli Takımı'na giden Galatasaraylı Mondragon'un, Denizlispor maçında forma giymesi riske girdi. Başarılı kalecinin, cumartesi günü oynanacak olan maç öncesinde sabaha karşı İstanbul'da olacağı açıklandı. Fatih Terim'in yol yorgunluğu nedeniyle kritik 90 dakikada genç Aykut'a forma vermeyi düşündüğü bildirildi. Galatasaray, kalecilerini Milli Takımlar'a yolladığı için antrenmanlarına PAF takımının iki eldivenini çıkartıyor. 
   
   
</TEXT>
</DOC>
