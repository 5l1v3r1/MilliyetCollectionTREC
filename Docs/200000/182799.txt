<DOC>
<DOCNO> 182799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/siyaset/siy10.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özel'inki fikir değil küfür...' 
</HEADLINE>
<TEXT>

   Şair Özel'in kadın-erkek ilişkisi konusunda söylediklerine kızan kadınlar, "Onun psikolojik tedaviye ihtiyacı var" dediler 
      İSTANBUL Milliyet 

   
   Solculuktan İslami harekete geçen, ancak son dönemde İslami hareketle bağlarını koparan şair İsmet Özel'in, kadın - erkek ilişkisi konusundaki fikirleri kadınları kızdırdı. Aralarında yazar, psikolog ve öğretim görevlilerinin olduğu aydınlar, kadınlara "inek" ve "köle" diyen Özel'in ruhsal tedaviye ihtiyacı olduğunu söyleyerek, "Özel'in söyledikleri görüş değil, küfür" diyerek tepki gösterdiler. 
   Çağdaş Yaşamı Destekleme Derneği Başkanı Prof. Dr. Türkan Saylan, kadınlara karşı hınç duyduğunu söyleyen Özel'in kesinlikle ruhsal durumu itibariyle değerlendirilmesi gerektiğini söyledi. Saylan, şöyle konuştu 
   "Tamamı çağdışı görüşler. Cevabı ruh sağlığında aramak gerek. Ben hocayım, bu nedenle psikiyatrisin kendisine bakmasını öneririm. İnek sözü de, kölelik fikri de kadın düşmanlığından başka bir şey değil. Altında ruhsal bozukluk arıyorum, tamamı komik fikirler. Hatta bunlar fikir değil, küfür. Ancak, ağzı olan konuşuyor." 
   Psikolog Sevim Uslanmaz ise, "Sözü dikkate bile almaya gerek yok. Bunun temelinde, geçmişte yaşadığı acılar, sıkıntılar olabilir ya da tamamen ukalalık. Kendi adına son derece talihsiz bir durum" dedi. 
   
   İnsan hakları ihlali 
   Sosyolog Nilüfer Narlı, süregelen patriyarkal erkek egemen anlaşıyın tekrarı olarak değerlendiği Özel'in fikirlerinin, kadınların sosyo ekonomik kazançları dikkate alındığında çok yanlış bulduğunu belirtti. Narlı, şöyle konuştu 
   "Kadınların erkeklere göre yetersiz oldukları, idareye muhtaç oldukları, ama önlerine saman konulur ve nafakaları temin edilirse, zaten asimetrik bir ilişkide olabilecekleri görüşünün bir tekrarı olmuş. Bu görüşten hareketle, kadının yetersiz olmalarını söylemek, insan hakları açısından ihlaldir. Daha aşağı cinsiyet olarak ele almak, çok yanlış. Bugün aktif olarak çalışan, fırsat verildiği zaman okuyan, siyasette aktif olarak çalışan kadınlar var. Bunu görmemek çok yanlış." 
   Yazar Sema Kaygusuz, ise "Değerlendirmeye gerek bile duymuyorum. Çünkü değerlendirmeye değecek bir görüş dahi göremiyorum" diyerek tepkisini dile getirdi. 
   
   
</TEXT>
</DOC>
