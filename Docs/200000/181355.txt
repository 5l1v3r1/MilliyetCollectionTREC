<DOC>
<DOCNO> 181355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur32.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Yazıcıoğlu'nu 10 bin Denizlili uğurladı... 
</HEADLINE>
<TEXT>

     Ankara yakınlarında geçirdiği trafik kazası sonucu hayatını kaybeden Denizli Valisi Recep Yazıcıoğlu için Ankara'dan sonra Denizli'de de tören düzenlendi. 
     Yazıcıoğlu'nun naaşı, askeri uçakla Çardak Havaalanı'na, oradan da karayoluyla Denizli'ye getirildi. Yazıcıoğlu için ilk tören, 7 aydır görev yaptığı Denizli Valiliği önüne düzenlendi. Gazi Mustafa Kemal Bulvarı'nda toplanan binlerce Denizlili, Vali Yazıcıoğlu için ağladı ve dua etti. 
     Denizli Vali Vekili Mehmet Büyüktaş, 10 bin dolayında Denizlilinin toplandığı tören alanında yaptığı konuşmada gözyaşlarına boğularak, ''Sayın Valim, seni ben anlatamam. Seni ancak yolundan yürüyen milyonlar anlatsın''diye konuştu. 
     Denizli Belediye Başkanı Ali Aygören, Vali Recep Yazıcıoğlu'nun Denizlililerle iç içe olduğunu belirterek ''Sen Türkiye'nin sesi, gözü, kulağıydın''dedi. 
     Aygören, yapımı devam eden İncilipınar Kültür Parkı'na Vali Recep Yazıcıoğlu'nun adının verileceğini de belirtti. 
     Yazıcıoğlu'nun oğlu Mehmet Kemal Yazıcıoğlu ise babasının halktan biri olduğunu dile getirerek, şöyle konuştu 
     ''O farklı bir insandı. Farkı halkın içinde olmasıydı. Sistemle olan savaşı nedeniyle her zaman farklı ve aykırı oldu. Sen süper bir valisin baba...Ben de süper bir vali olacağım'' Daha sonra Denizli Müftüsü Halil Elitok'un ettiği duanın ardından cenaze yeniden araca yerleştirildi. Denizlililer, Vali Yazıcıoğlu'nu alkışlayıp tekbir getirerek, son yolculuğuna uğurladı. 
     Yazıcıoğlu'nun cenazesi karayoluyla Aydın'ın Söke İlçesi'ne doğru yola çıkarıldı. Yazıcıoğlu, yarın Söke'de öğle namazının ardından kılınacak cenaze namazından ardından toprağa verilecek. 
     Törene, Denizli milletvekilleri, Tugay Komutanı Tuğgeneral Hamit Tekkanat, Denizli protokolü ve Yazıcıoğlu'nun ailesi katıldı. 
     
</TEXT>
</DOC>
