<DOC>
<DOCNO> 175162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/yasam/ayas.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zorunlu çakıldılar' 
</HEADLINE>
<TEXT>

   Malatya'dan havalanan askeri eğitim uçağı, teknik arıza nedeniyle zorunlu iniş yaptığı engebeli arazide takla atarak parçalandı. İki pilot yaralı kurtuldu 
      MİKAİL PELİT Malatya DHA 
   
   Malatya'da, 2. Ordu Kumutanlığı Hava Alayı'na ait U - 17B tipi tek motorlu uçak, dün eğitim uçuşu sırasında teknik arıza nedeniyle Pötürge'deki Kubbe Dağı mevkiine zorunlu iniş yaparken düştü. İki pilot yaralı kurtarıldı. 
   Üsteğmen Fatih Şimşek ile Teğmen Ali Kadir Baykuş, eğitim uçuşu için Malatya'daki Tulga Meydanı'ndan dün sabah havalandı. Motordaki teknik arıza nedeniyle pilotlar 10.45'te Pötürge - Malatya karayoluna zorunlu iniş yapmak istedi. Ancak uçağın hızla irtifa kaybetmesiyle başarılı olamayacaklarını anlayan pilotlar, karayoluna yaklaşık 150 metre mesafedeki Kubbe Dağı mevkiindeki düz alana inmeye çalıştı. 
   
   Çadırları kurtardılar 
   Arazideki çukur ve engeller nedeniyle takla atan uçak, küçükbaş hayvanlarını otlatan 30 kişilik dört ailenin çadırlarına bir kilometre mesafede parçalandı. 
   Uçağın çadırların bulunduğu yere düşmemesi muhtemel bir faciayı önledi. Kaza sırasında çadırda sadece kadınlar bulunurken, yaralanan Pilot Üsteğmen Şimşek ve Pilot Teğmen Baykuş, kısa sürede kaza yerine ulaşan askeri helikopterle Malatya Turgut Özal Tıp Merkezi'ne kaldırıldı. İlk tedavileri sonrası Malatya Askeri Hastanesi'ne sevk edilen pilotların sağlık durumunun iyi olduğu belirtildi. Uçağın düşme nedenini, teknik heyet incelemesi belirleyecek. 
   
   U-17B'nin özellikleri    Kara Kuvvetleri Komutanlığı'nın hava birliklerinde irtibat ve eğitim amaçlı kullanılan tek motorlu U17B uçağı iki pilot ve iki yolcu alıyor. Saatte 222 kilometre hızla uçabilen uçağın menzili 962 kilometre. Toplam altı saat havada kalabilen uçak, kanatlarına takılan özel podlar yardımıyla 2.75 inch'lik füze de atabiliyor. Kara Kuvvetleri Komutanlığı, isteyen kurum ve kişilere bu uçağı saati 578 dolardan kiralıyor. 
   
   
</TEXT>
</DOC>
