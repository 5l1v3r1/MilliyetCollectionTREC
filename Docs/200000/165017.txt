<DOC>
<DOCNO> 165017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sontur27.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Psikopatların beyinlerinin kimyası bozuk 
</HEADLINE>
<TEXT>

     İsveçli bilim adamları, beyindeki iki kimyasal maddenin düzeylerindeki farklılığın, psikopatik davranışların gelişmesinde etkili olduğunu belirttiler. 
     ''Journal of Neurology, Neurosurgery and Psychiatry'' dergisinde yayımlanan habere göre, Göteborg Üniversitesi'nde görevli bilim adamı Henrik Soderström ve ekibi, cinayet, kundaklama ya da tecavüz suçlarından cezalandırılmış, 45 yaşını aşmayan erkekler üzerinde deney yaptı. 
     Deneye katılanların değişken kişilikli olduğunu ve başka insanları şiddetle kontrol altında tutma eğilimlerinin bulunduğunu tespit eden bilim adamları, deneklerin beyinlerinden sıvı aldılar. 
     Beyin sıvılarını inceleyen bilim adamları, 5-HIAA Hidroksi Indol Asetik Asit ve HVA homovanilik asit isimli kimyasal maddelerin konsantrasyonunu ölçtüler. 
     Deney sonucunda, tüm deneklerde HVA miktarının normalden daha fazla, 5-HIAA miktarının ise normalden daha az olduğu ortaya çıktı. 
     Beyinlerinde bu kimyasal dengesizlik bulunan bütün deneklere, çocukken de dikkat eksikliği hiperaktivite bozukluğu DEHB teşhisi konulduğunu belirten bilim adamları, çocuklukta dikkat çeken bazı davranışların, ilerideki psikopatik bozuklukların habercisi olabileceğini tahmin ediyorlar. 
     
</TEXT>
</DOC>
