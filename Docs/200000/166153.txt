<DOC>
<DOCNO> 166153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/yasam/yas04.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence gibi trafik kazasına 50 yıl 
</HEADLINE>
<TEXT>

Alkol ve ecstasy alarak kullandığı otomobiliyle bir evsize çarpan ve ön camında’ evine götürüp garajda ölüme terk eden Chante Mallard, 50 yıl hapis yatacak 
     DIŞ HABERLER SERVİSİ 

     Amerika’nın Teksas eyaletinde, 2 yıl önce otomobiliyle çarptığı evsizi ölüme terk eden Chante Mallard adlı kadın, 50 yıl hapis cezasına çarptırıldı. 
     Fort Worth mahkeme jürisinin, 27 yaşındaki Mallard’ı, 26 Ekim 2001’de ecstasy almış olarak kullandığı aracıyla çarptığı 37 yaşındaki evsiz Gregory Biggs’i öldürdüğü gerekçesiyle suçlu bulması, bir saatten az sürdü. Mallard, duruşmada, "korktuğu ve ne yapacağını bilmediği için yardım çağırmadığını" ileri sürmüştü. 
     
     Doktora götürse yaşardı 
     Mallard, sabaha karşı 03.00’te çarptığı Biggs’i, arabasının ön camında yaralı ve inler bir halde, evine kadar götürmüş ve garajında ölüme terk etmişti. Biggs’in cesedi ertesi gün bir parkta bulundu. Biggs’in ölüm nedeni, bir kişinin kazadan 4 ay sonra polisi arayarak, Mallard’ın bir partide anlattığı kazayı ihbar etmesinden sonra açıklığa kavuştu. Adli tıp uzmanları, araba çarptıktan sonra bir iki saat canlı kalan Biggs’in, zamanında tıbbi yardım almış olması halinde yaşayacağını bildirmişti. 
     
     O garajda inlerken... 
     Biggs’in oğlu Brandon, babasının şizofreni tedavisi gördüğünü, iki yıl önce kız arkadaşına borç para vermesinden ve kamyonuyla evini kaybetmesinden sonra sokakta yaşamaya başladığını anlatmıştı. 
     İddialara göre, kaza gecesi içkili olan ve ecstasy kullanan Mallard, otomobilini garaja bıraktıktan sonra evine çıkıp erkek arkadaşıyla seks yaptı. 
     
     Kanıtları yok etmek istedi 
     Seksten sonra garaja inerek, yaralının ölüp ölmediğini kontrol etti. Mallard, ifadesinde, garaja inip inleyen adamdan özür dilediğini fakat ona yardım etmediğini itiraf etmişti. Polisin evde yaptığı aramada, ön camı kırık ve üzerinde kan lekeleri bulunan araba bulunmuş ve Mallard’ın suç kanıtlarını yok etmek için aracın koltuklarını yakmaya çalıştığı belirlenmişti. 
     

</TEXT>
</DOC>
