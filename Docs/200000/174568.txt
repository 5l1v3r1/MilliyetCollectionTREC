<DOC>
<DOCNO> 174568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/ekonomi/aeko.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar mallarını kaçırıyor 
</HEADLINE>
<TEXT>

   İmar Bankası'nın yönetim ve denetiminin Tasarruf Mevduatı Sigorta Fonu'na geçmesinin ardından 55 şirketleri ve mal varlıkları üzerine ihtiyati tedbir konulan Uzanlar mal kaçırma operasyonlarına girişti. Yeniköy'deki yalıya Rumeli Telekom tabelası asan, Lalapaşa Çimento Fabrikası'nda yedek bir şirketi devreye sokan Uzanlar dün başta Hakan Uzan olmak üzere Star gazetesinin künyesindeki isimleri kaldırdı. 
      
   1 - Star'ın künyesi boşaldı    Ulusal Basın Gazetecilik Matbaacılık ve Yayıncılık Sanayii AŞ'nin sahibi gözüktüğü Star gazetesinin künyesindeki başta Hakan Uzan olmak üzere tüm isimler silindi. Gazetenin 7 Ağustos tarihli sayısında Başkan Hakan Uzan, Genel Yayın Yönetmeni Fatih Çekirge başta olmak üzere murahhas üye, genel müdür, işletme müdürü, yazı işleri müdürleri ve bölüm şeflerinin isimleri yer alırken, dün yayınlanan gazetede bu isimlerin hiçbirine yer verilmedi. 
   Gazetenin künyesinde sadece sahibi olan şirket, Sorumlu Müdür Ramadan Sezer ile büro ve matbaa telefonları yer aldı. Künyedeki bu değişiklik üzerine harekete geçen BDDK, 'mal kaçırma girişimi olabilir mi' diye özel olarak incelemeye aldı. 
   Künyenin boşaltılması, Star'da da daha önce sabah gazetesinde olduğu gibi bir mal kaçırma girişiminin başlayabileceği yönünde soru işaretleri yarattı. bilindiği gibi Sabah'ta da Bilgin Yayıncılık gazetenin marka ve lisans haklarını Turgay Ciner'e ait Merkez Gazete'ye devretmiş, bu operasyonu "mal kaçırma" olarak değerlendiren BDDK dava açmıştı. 
   
   2 - Yeniköy'deki villaya konuk evi tabelası    İmar Bankası yönetiminin Fon'a geçmesinin hemen ardından Rumeli Holding Yönetim Kurulu Başkanvekili Hakan Uzan'ın Yeniköy'deki villasının kapısına 'Rumeli Telekom AŞ Konuk Evi' tabelası asıldı. 
   Uzan'ın villasını BDDK'ya kaptırmamak için üzerinde tedbir kararı olmayan Rumeli Telekom şirketinin konuk evi yaptığı belirtiliyor. Bilindiği gibi Tasarruf Mevduatı Sigorta Fonu'nun talebi üzerine Kemal Uzan, Cem Cengiz Uzan, Murat Hakan Uzan, Ayşegül Akay, Melahat Uzan, Yavuz Uzan'a ait mallara ve şirketlere Ankara 1. Asliye Ticaret Mahkemesi tarafından ihtiyati tedbir kararı konuldu. Uzanlar'ın şirketleri üzerinde de tedbir kararı var. Tedbir kararı olmayan Rumeli Telekom ise 1993 yılında Rumeli Holding bünyesinde telekomünikasyon sektöründe yatırımlar yapmak üzere kuruldu. Telsim ve Ünitel dışında Uzanlar'ın Telekom Grubu'ndaki tüm şirketleri bünyesinde barındırıyor. 
   
   3 - Fabrikada devir oyunu    Uzanlar, ihtiyati tedbir kararı bulunan Edirne Lalapaşa Çimento Fabrikası'nda geçen ay yaptıkları bir operasyonla Maden Çimento Sanayi adlı yedek şirketi devreye soktu. 
   Uzan Grubu'nun yedek şirketi olduğu ileri sürülen Maden Çimento'nun yöneticileri Edirne Lalapaşa Çimento Fabrikası'nda şube açmaya karar verdi. Şirketin Yönetim Kurulu Başkanı Ethem Alev, Başkan Vekili Ahmet Özen ve üye Pınar Kalaycı, Edirne Lalapaşa şubesine yetkili olarak Uzan Grubu'na ait Edirne Lalapaşa Çimento Fabrikası Genel Müdürü Selim Kaya, Genel Müdür Yardımcısı Yusuf Çelik ile Muhasebe Şefi Mustafa Pektaş'ı gösterdi. 
   
   İrsaliye kesiyor 
   Tescil işlemlerinin tamamlanmasıyla Uzan Grubu'na ait Edirne Lalapaşa çimento Fabrikası'nın ürettiği çimento Maden Çimento Lalapaşa şubesince irsaliye kesilip sevkediliyor. Edirne Lalapaşa Çimento Fabrikası'nda ise tabela değişikliği olmazken, Rumeli Holding amblemi indirilmedi. 
   
   4 - Telsim'de de devir hazırlığı mı var    Uzanlar'ın BDDK'nın el koyma ihtimaline karşı Telsim'i de anlaşmalı olarak başka bir şirkete devrettiği iddia ediliyor. 
   Meclis resmi tatile girmeden önce çifte ve fiktif kayıtla bankasında zarara neden olan banka sahipleri, ortakları ve yöneticilerinin tüm mal varlığına el koyacak bir düzenleme yapılmıştı. 
   Bütçenin iptal edilen maddelerini yeniden düzenleyen tasarıda yapılan değişikle, İmar Bankası'nda da olduğu gibi, batık banka sahiplerinin beyan ettiği mevduat miktarı ile TMSF'nin tespiti arasında fark olursa, bankanın sahipleri ve yetkililerinden tahsil edilmesi öngörülüyor. 
   Bu kişilerin, kendilerine, eşlerine, çocuklarına ait bankalar ve banka dışı kurumlar ile kiralık kasa mevcutları da dahil olmak üzere hak ve alacakları dondurulacak. Bu düzenlemeyle batık bankalarda bulunan ve doğruluğu hiçbir şüpheye yer vermeyecek şekilde kanıtlanan mevduatlar da Hazine ve TMSF'nin önerisi üzerine Bakanlar Kurulu tarafından belirlenecek esaslara göre ödenecek. 
   Özellikle Uzanlar'ın İmar Bankası'nda yaptığı usulsüzlükleri hedef alan düzenleme ile Uzanlar ve bankanın eski yöneticilerinin tüm mal varlıklarına el konulması planlanıyor. İşte bu aşamada Uzan Grubu'nun Telsim'i Nokia'ya devrettiği iddia edilirken, bir başka iddia da İngiliz cep operatörü Vodafone ve Motorola'nın da hisseleri devralacağı yönünde. 
   BDDK ise henüz Telsim'le ilgili bir girişimde bulunmamakla birlikte gözünü özellikle şirketin yurtdışındaki bağlantılı olduğu küçük şirketlere çevirdi. BDDK bu küçük şirketlerdeki para hareketlerinin önemli olduğunu düşünüyor. 
   
   
</TEXT>
</DOC>
