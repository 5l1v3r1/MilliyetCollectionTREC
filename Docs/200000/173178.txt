<DOC>
<DOCNO> 173178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/soneko03.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'ye verilen niyet mektubu açıklandı 
</HEADLINE>
<TEXT>

     Uluslararası Para Fonu'nun IMF İcra Direktörleri Kurulu tarafından onaylanan Türkiye'nin Beşinci Gözden Geçirmeye ilişkin 25 Temmuz 2003 tarihli Niyet Mektubu'nda, ekonomik programın olumlu sonuçlar verdiği bildirildi. 
     Devlet Bakanı Ali Babacan ve Merkez Bankası Başkanı Süreyya Serdengeçti'nin imzalarını taşıyan 29 maddelik Niyet Mektubu'nda, Mart ayının sonundan bu yana en fazla işlem gören tahvilin faiz oranlarının 15 puan düştüğü vurgulandı. 
     Mektupta şöyle denildi 
     ''Uluslararası Para Fonu IMF ile üzerinde mutabakata varılan Stand-By Düzenlemesi ile desteklenen ekonomik programımız olumlu sonuçlar vermektedir. 
     Dördüncü gözden geçirmenin 18 Nisan'da tamamlanması ve Irak'taki savaşın bitmesini müteakiben, piyasada güven artmıştır. Mart ayının sonundan bu yana en fazla işlem gören tahvilin faiz oranları 15 puan düşmüş ve Türk Lirası, ABD Doları ve Euro'dan oluşan ticaretle ağırlıklandırılmış kur sepetine karşı yüzde 16.5 oranında değer kazanmıştır. Bu daha istikrarlı ortam, yapılan son anketlere, büyüme ve enflasyona ilişkin beklentilerin daha olumlu olması şeklinde yansımış olup, 2003 yılı makroekonomik hedeflerimize ulaşılmasında yardımcı olacaktır. 
     Bu başarılara, güçlü politika uygulamaları ile ulaşılmıştır. Nisan ve Haziran ayı sonuna ilişkin tüm parasal performans kriterleri ile gösterge niteliğindeki hedefler tutturulmuştur. Nisan ayı sonuna ilişkin kamu sektörü faiz dışı fazla hedefi de tutturulmuştur, ancak Haziran ayı sonuna ilişkin performans kriterinin küçük bir farkla kaçırılmış olma ihtimali vardır. 
     Türkiye Büyük Millet Meclisi'nin TBMM yoğun gündemine rağmen, yapısal reform alanında da iyi ilerleme kaydedilmiştir. 9 Nisan'da Doğrudan Vergi Reformu'nun TBMM'de kabul edilmesiyle program kapsamındaki bir yapısal performans kriteri yerine getirilmiştir. 
     Ayrıca, program kapsamındaki diğer birçok yapısal kriter de yerine getirilmiştir genel kamu ve kamu iktisadi teşebbüslerinin istihdamının izlenmesi sisteminin uygulamaya konulması, bankacılık sektöründeki aracılık maliyetlerinin düşürülmesine ilişkin bir eylem planının hazırlanması, nominal değeri 250 milyon ABD Doları tutarındaki TMSF'nin kredi portföylerinin satış ilanının yapılması, Doğrudan Yabancı Yatırımlar'a ilişkin yeni bir kanunun yürürlüğe girmesi, Merkez Bankası tarafından 2002 yılı sonu itibariyle döviz rezerv yönetimi ve program kapsamında üretilen verilere ilişkin iç denetimin tamamlanması, BDDK'nın etkinliğini güçlendirecek yasal düzenlemenin hazırlanması ve İcra ve İflas Kanunu reformlarının kabul edilmesi. 
     Gecikilen bazı yapısal reformların tamamlanması için de gerekli adımlar atılmaktadır. KİT'lerdeki atıl istihdamın giderilmesine ilişkin Haziran ayı sonu yapısal performans kriterinin tutturulamamış olmasına karşın KİT'lerde çalışan işçilerin emekliliklerini daha yüksek ikramiye ödemeleri nedeniyle halen sürmekte olan toplu iş sözleşmeleri sonrasına ertelemelerinden ötürü , Eylül sonu ve Aralık sonu hedeflerinin tutturulması yönünde programlandığı gibi ilerleme kaydedilmesini teminen gerekli adımlar atılmaktadır. 
     Yapısal reform takviminin diğer alanlarında bazı gecikmeler olmuştur. Buna göre, Türk Telekom'a ilişkin bir özelleştirme planının kabul edilmesi, doğrudan vergi reformu ikinci paketinin TBMM'den geçirilmesi, Kamu Mali Yönetim ve Kontrol Kanunu'nun TBMM'den geçirilmesi, Kamu İktisadi Teşebbüsleri yönetiminin iyileştirilmesine ilişkin yasal düzenlemenin TBMM'den geçirilmesi, memurlar ve kamu yöneticileri için ahlaki görev ve uygulama esaslarının oluşturulmasına ilişkin yasal düzenlemeyi içeren kamu sektörü personel sisteminin iyileştirilmesi dahil bazı yapısal kriterler yeni bir takvime bağlanmıştır.'' 
     
</TEXT>
</DOC>
