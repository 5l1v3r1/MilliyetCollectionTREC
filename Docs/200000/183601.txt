<DOC>
<DOCNO> 183601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/soneko06.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek motorlu taşıtlar vergisine yürütmeyi durdurma kararı çıktı 
</HEADLINE>
<TEXT>

     Ankara Ticaret Odası ATO Başkanı Sinan Aygün'ün ek motorlu taşıtlar vergisinin Anayasa'ya aykırı olduğu gerekçesiyle Ankara 4. Vergi Mahkemesi'ne açtığı davada yürütmeyi durdurma kararı verildiği bildirildi. 
     ATO'dan yapılan yazılı açıklamaya göre kararda, ''ileri sürülen iddialar 2577 sayılı idari yargılama usulü kanununun 27 2. maddesi uyarınca yürütmenin durdurulmasını gerektirecek nitelikte görüldüğünden, teminat aranmaksızın, yürütmenin, davanın sonuçlanıncaya kadar durdurulmasına karar verildi'' denildi. 
     ATO Başkanı Aygün, hakimin ek vergilerin telafisi imkansız zararların doğması ve hukuka aykırılık şartlarının birlikte gerçekleşmesi durumunu sabit görerek yürütmeyi durdurma kararı verdiğini, bu kararı verirken de ne dava sonucunu, ne de Anayasa Mahkemesi kararını beklediğini belirtti. 
     Hakimin hukuka aykırılığı tescil ederek, Anayasaya aykırılık iddianın yerinde olduğu yönünde bir kanıt ortaya koyduğuna işaret eden Aygün, ''Bu karar, ek vergilerin iptali yönünde güçlü bir işarettir, şimdi top üst mahkemededir'' dedi. 
     Açıklamada, Aygün'ün şu görüşlerine yer verildi 
     ''Dava açan her vatandaşın ödediği ek vergileri geri alması için bu karar mesnet teşkil edecektir. Kişisel olarak açtığım davada, ihtirazı kayıtla ödemiş olduğum ek motorlu taşıtlar vergisini iade olarak alma hakkım doğmuştur. Ancak bu parayı geri almayacağım. Dava açmaktaki amacım, hükümetlerin ek vergi gibi haksız yollara başvurmamalarıdır. 
     Bu ülkeyi 'kaçak Türkiye' konumundan kurtararak, ekonomiyi kayıt altına almaya zorlamaktır. 2004 yılında da ek vergi yoluna gitmesi muhtemel hükümete bir mesaj veriyorum Vazgeçin, üstelemeyin, vatandaşın üstüne üstüne gelmeyin. Vergiyi artırmak, kaçak Türkiye'yi büyütür, gerçek Türkiye'yi küçültür.'' 
     
     Vatandaş ne yapmalı 

     Aygün, ek motorlu taşıtlar vergisinin Anayasa'ya aykırı olduğu gerekçesiyle açtıkları dava sonucundaki yürütmeyi durdurma kararının diğer vatandaşlara emsal teşkil ettiğini belirtirken, ''Vatandaş ek vergiyi yatırdıktan sonra 30 gün içerisinde dava açarsa, paralarını geri alabilir'' dedi. 
     Aygün, A.A muhabirine yaptığı açıklamada, ek motorlu taşıtlar vergisinin telafisi imkansız zararlar doğurması ve hukuka aykırılık şartları taşıması gerekçesiyle dava açtıklarını ve dava sonucunda yürütmeyi durdurma kararı verildiğini hatırlatırken, tüm vatandaşlara, ödedikleri ek vergiyi geri alabilmeleri için dava açma çağrısında bulundu. 
     Vatandaşların, dava açma hakkı saklı olmak kaydıyla, ek motorlu taşıt vergisini yatırması ve yatırdıktan 30 gün içerisinde dava açması gerektiğine dikkat çeken Aygün, şunları söyledi 
     ''Ben bu vergiyi ihtirazı kaydıyla yatırmıştım. Bu vergi haksız bir vergidir, paramı geri verin diye dava açtım. Davayı kazandım. Vatandaş da öyle yaparsa yürütmeyi durdurma kararını rahatlıkla alabilir. Davayı kesin kazanır, çünkü önünde emsal dava var. Bütün vatandaşlara bu çağrıyı yapıyorum. 
     Dava süreci vatandaş vergisini yatırır yatırmaz başlıyor. Vatandaş vergisini yatırdıktan sonra 30 gün içerisinde dava dilekçesiyle vergi mahkemesine itirazda bulunabiliyor. Bundan sonraki sürecin kısa süreceğini düşünüyorum.'' -''PARAMI ALMAMAYI DÜŞÜNÜYORUM''- Dava sonucunda, yatırılan ek vergi tutarının geri alınabileceğini, ancak kendisinin almayı düşünmediğini ifade eden Aygün, ''Bunu hükümetin 2004 yılında ek vergi istemesini önlemek için yapıyorum'' dedi. 
     2004 yılında da hükümetin ek vergi alacağına dair işaretler olduğunu savunan Aygün, bunun IMF ile yapılan görüşmeler sonrası basına yansıdığını kaydetti. 
     Dava açmayı düşünen vatandaşlara hukuki yardım sağlamayı da düşündüklerini ifade eden Aygün, bununla ilgili örnek dava dilekçesi hazırladıklarını söyledi. 
     Devletin öncelikle kayıt dışı ekonomiye kayıt altına alması gerektiğini vurgulayan Aygün, sonra da ''ek vergi alma gibi bir yanlış karardan'' geri dönmesi gerektiğini söyledi. 
     Hükümetin bir an önce ek motorlu taşıt vergisini geri çekmesi gerektiğini vurgulayan Aygün, ''Hükümete mesajımız, lütfen vatandaşı adliye salonunda gezdirmeyin, dava, avukat kapılarda gezdirmeyin, bir israfa sebep olmayın. Nasıl olsa vergi mahkemesi böyle bir karar verdi. Her vatandaşa da bu kararı verecektir. Eşitlik ilkesi gereği her vatandaş bundan faydalanacaktır. Lütfen motorlu taşıt ek vergisini geri çekin'' görüşünü dile getirdi. 
     Söz konusu davayı açmak için toplam 80 milyon lira harcandığı belirten Aygün, ''Davayı kazandığımız için de bu 80 milyon lirayı geri alabiliyoruz. Davayı kazananlara yargılama giderleri geri ödeniyor'' dedi. 
     
</TEXT>
</DOC>
