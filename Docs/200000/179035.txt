<DOC>
<DOCNO> 179035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur43.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakalanıyor ama vazgeçmiyor... 
</HEADLINE>
<TEXT>

     Giydiği askeri kıyafetle kendini albay olarak tanıtan ve bu nedenle daha önce de gözaltına alınan Sadık Keleş, bu kez de Kemer'de ''Antalya İl Jandarma Komutanı'' olarak ortaya çıktı. Subay kıyafeti giyen ve parasını sonra ödeyeceğini söyleyerek alışveriş yapmaya çalışan Keleş, tutuklandı. 
     Kemer'in Beldibi Beldesi'nde bir mağazaya gelen ve üzerinde askeri kıyafet bulunan Sadık Keleş 61 , kendini Antalya İl Jandarma Komutanı olarak tanıttı ve parasını iki gün sonra vereceğini söyleyerek, iki çanta almak istedi. 
     İşyeri sahibi Bülent Kılınç, hareketlerinden şüphelendiği Sadık Keleş'e istediği çantaları vermezken, işyerinden ayrıldıktan sonra bu kişi hakkında Göynük Jandarma Komutanlığı'na şikayette bulundu. Bunun üzerine soruşturma başlatan Göynük Jandarması Komutanlığı'na bağlı ekiplerce, yol kontrolü sırasında Sadık Keleş'in kullandığı 07 SV 407 plakalı otomobil durduruldu. Kırmızı şeritli subay pantolonu giyen Sadık Keleş'in kullandığı araçta, albay rütbesinin yer aldığı askeri gömlek ve subay kepi bulundu. 
     Gözaltına alınan Sadık Keleş'in kullandığı otomobilin de çalıntı olduğu ve başkasına ait plaka ile kullanıldığı ortaya çıkarken, yapılan araştırmada kendini albay olarak tanıtan Sadık Keleş'in daha önce de hırsızlık ve dolandırıcılık gibi suçlamalarla hakkında işlem yapıldığı belirlendi. 
     Keleş, ''dolandırıcılık'' ve ''memuriyet gaspı'' suçlarından sevk edildiği adliyede, nöbetçi mahkeme tarafından tutuklanarak cezaevine gönderildi. 
     Albay kıyafetiyle gezen Sadık Keleş, geçen ay da Antalya il merkezinde polise yapılan başvuru sonucu yakalanmıştı. Savcılıkça serbest bırakılan Keleş, gazetecilere yaptığı açıklamada, askeri kıyafeti sevdiği için giydiğini ve hiç bir menfaat temin etmediğini öne sürerek, ''Yüzbaşı, binbaşı, albay oldum. Şimdi de tümgeneral olacağım'' diye konuşmuştu. 
     
</TEXT>
</DOC>
