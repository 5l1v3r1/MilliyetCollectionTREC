<DOC>
<DOCNO> 188575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko34.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Irak'tan dolayı ilave bir yük olmayacak 
</HEADLINE>
<TEXT>

     Maliye Bakanı Kemal Unakıtan, özel tüketim vergisinde yapılan ayarlamalardan, önümüzdeki sene 550-600 trilyon lira gelir beklediklerini bildirdi. 
     Unakıtan, CNN televizyonunda yer alan söyleşisinde, Anayasa Mahkemesi'nce iptal edilen ek motorlu taşıtlar vergisi ile 1.1 katrilyon liralık bir gelir elde edilmesinin planlandığını, bunun 700 trilyon liralık bölümünün de tahsil edildiğini belirtti. 
     ''Vatandaş, bize inandı, güvendi, vergisini ödedi. Bu yüzden kendilerine şükran borçluyuz. Şimdi bu iptal oldu. Bizde bunları iade edeceğiz'' diyen Unakıtan, bu şekilde ortaya çıkan gelir kaybını, ÖTV ve diğer tedbirlerle telafi edeceklerini söyledi. 
     2004'te de en önemli hedeflerinin yüzde 6.5'luk faiz dışı fazla hedefini tutturmak olduğunu kaydeden Maliye Bakanı, ''2004'te sıkıntımız yok. Bütçemizi tutturacağız. İlave bir gelire de ihtiyacımız yok'' diye konuştu. 
     
     BAZI VERGİLER KALKACAK 

     Toplam vergi gelirlerini arttırmak, buna paralel de oranları azaltmak istediklerini anlatan Maliye Bakanı, şöyle devam etti 
     ''Eğer benim elimde fazla veren bir bütçe olaydı, bu kadar faiz yükü olmasaydı, gelir gelmez ilk gün KDV'leri şuna indirelim, şunu buna indirelim derdim. Ama ben şimdi bir yerden vazgeçerken, getirisini, götürüsünü hesaplamam lazım. 
     Bazı vergiler, millete bıkkınlık getirdi. Mesela damga vergisi. Biz, bunları kaldırmak istiyoruz. Bilhassa banka muamelerinde, bunlar kredi maliyetlerini de arttırıyor. Bunları kaldıracağız. Belki bazı kaynak kullanımında iyileştirmeler yapacağız. Şimdi yavaş gitmemizin tek sebebi, bütçemizin hassas dengelere oturmuş olmasıdır.'' 
     
     TEŞVİK KANUNU MUTLAKA ÇIKACAK 

     Maliye Bakanı Unakıtan, kişi başına GSYİH'dan aldığı pay bin 500 doların altında olan illere verilecek teşvikler konusunda da IMF ile aralarında çok önemli bir sorun bulunmadığını bildirdi. 
     ''Bu Kanun mutlaka çıkacak'' diyen Unakıtan, yeni düzenleme ile belirlenen yörelerde yeni yatırım yapanlara bedava arsa tahsisinde bulunulacağını, enerjinin ucuza verileceğini, SSK priminin yarısından fazlasının alınmayacağını, çalıştırılan işçilerden de vergi almayacaklarını ifade etti. 
     Serbest bölgelere yönelik düzenlemede ise halen faaliyette bulunan serbest bölgeler ile yenileri arasında ayrıma gidileceğini kaydeden Unakıtan, bu konuda da şu açıklamada bulundu 
     ''Orada işyerini kurmuş olanlara ne tanınmışsa, onların lisans süreleri sona erene kadar bunlarda bir değişiklik yapmayacağız. Ona verdiğimiz ayrıcalıklara halel gelmeyecek. Yeni bölgelerde ne yapacağımıza dair görüşmeler devam ediyor. Yeni gelecekler, yeni regülasyona tabi olacak.'' 
     
     IRAK OLAYI 

     Irak olayının bütçeye ek bir maliyet çıkarıp çıkarmayacağı sorusunu da yanıtlayan Unakıtan, bütçede beklenmedik olaylar için sigortalar bulunduğunu, Irak harekatının da bir sıkıntı ve ilave yük getirmeyeceğini vurguladı. Maliye Bakanı, ''Milletten bundan dolayı ilave birşey istemeyeceğiz'' diye konuştu. 
     Yerel seçimler nedeniyle popülist politikalar gütmeyeceklerini de belirten Maliye Bakanı, şunları söyledi 
     ''Biz, popülist politikalar ile iktidara gelmedik. Kimseye de bir diyet borcumuz yok. Gayet rahatız. Millete, Biz, buyuz dedik. Milletimiz de bizi getirdi. Şimdi, onların yüzünü güldürmek için çalışıyoruz. Ama popülist politikanın bizim yanımızda yeri yok. Belediyelerde de bunu yapmayacağız. Belediye başkanına yardım edeyim, gitsin işçi alsınlar. Güzel kaldırımları bozup, tekrar yapsınlar. Biz, belediye başkanlarına seçim kazansınlar diye hakettiklerinden 5 kuruş fazla para vermeyeceğiz. 
     Belediye başkanları lütfen dikkat etsin. Sadece masraf yaparak, çok para harcayarak seçim kazanılmaz. Aksi halde seçimden sonra çıra gibi yanarlar.'' 
     
     ÖZELLEŞTİRME 

     Maliye Bakanı Kemal Unakıtan, Özelleştirme İdaresi'nin gelir hedefine ulaşma ya da yapabileceğinin azamisini yapmak için gece gündüz çalıştığını belirterek, ''2003 yılı sonunda bizim yaptığımız özelleştirmeden elde ettiğimiz gelirle, özelleştirme hedeflerimizi rahat rahat tuttururuz'' dedi. 
     Unakıtan, özelleştirme uygulamalarını takvime uygun olarak yaptıklarını fakat, büyük projelerin senenin sonuna kaldığını söyledi. 
     Bunlardan, Tekel, Tüpraş, Milli Piyango, enerji dağıtım, üretim tesisleri, Telekom özeleştirilmesinin fevkalade önemli olduğunu bildiren Unakıtan, ''Tekel'de mesela çok fazla talep geldi. Gübre fabrikaları var, bunlarla ilgili olarak Botaş'la ucuz doğalgaz görüşmelerimiz devam ediyor'' dedi. 
     Özelleştirmede parasal hedefin konulmasından çok bir şey kaybedilmediğini de ifade eden Bakan Unakıtan, şunları kaydetti 
     ''Biz kendimizi biraz daha sıkalım, biraz daha fazla çalışalım diye ne kadar yüksek tutarsanız çalışma temposunu o kadar fazlalaştırıyorsunuz ama o hedefleri de biz bu senenin içinde rahat rahat tuttururuz.'' 
Bakan Unakıtan, IMF ile görüşmeler konusunda da müzakerelerin normal seyrinde devam ettiğini, iyi bir müzakere ortamı bulunduğunu bildirerek, çok sıkıntı meydana getirecek bir problem gözükmediğini vurguladı. 
     
</TEXT>
</DOC>
