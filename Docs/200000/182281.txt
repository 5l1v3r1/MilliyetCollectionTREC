<DOC>
<DOCNO> 182281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/soneko05.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylül ayı dert ayı 
</HEADLINE>
<TEXT>

     Kış aylarının yaklaşmasıyla birlikte, özellikle Eylül ayında yapılan okul masrafları, yakacak ve kışlık giyecek, yiyecek temini gibi harcamalar özellikle dar gelirli ailelerin bütçesini zorluyor. Asgari ücretle geçinen dört kişilik bir ailenin Eylül ayında yapacağı harcama ortalama üç aylık maaşına yaklaşıyor. 
     Okul hazırlıkları Eylül ayının en zorunlu harcamalarından birini oluşturuyor. Aile çocuğunun ihtiyaçlarını işportadan karşılasa bile, maliyet 80 milyon lirayı buluyor. Bu rakama okula yeni başlayanlar için kayıt ve servis ücreti de eklendiğinde Eylül ayının eğitim masrafı asgari ücretle çalışanların bir aylık ücretine yaklaşıyor. 
     Odun ve kömürcüler yakacak alışverişinde dar gelirlilere taksitli ve peşin ödeme kolaylığı sağlıyorlar. Vatandaşların nakit ödemeyi tercih etmediği gözlenirken, odunun tonu 140-180 milyon lira, kömürün ise 25 kilosunun fiyatı 4-5 milyon arasında değişiyor. Bir ton odun, 2 ton kömür alındığında yakacak parası 300-380 milyon lira arasında harcama yapılması gerekiyor. 
     Kışa girerken toptan alınan gıda maddelerinin başında bakliyat ürünleri geliyor. Her evin vazgeçilmez ihtiyaçlarından olan pirinç kilosu 600 bin-2 milyon, fasulye 1 milyon 200 bin-2 milyon, nohut 800 bin-1.5 milyon, bulgur 600-850 bin liradan alıcıların beğenisine sunuluyor. 
     Özellikle güney illerinde sıklıkla tercih edilen biber salçası yapımı da kış hazırlıklarının önemli bir parçası. 1 kilo biber salçasının ev yapımı olması halinde ortalama maliyeti 3-3.5 milyon lira arasında değişiyor. Tezgahlarda satılan hazırlanmış biber salçasının ise kilo fiyatı 1.5-3 milyon lira arasında değişiyor. 
     Masraf listesi kışın ev turşusu yemek isteyenler için biraz daha genişliyor. Adana'da biberin kilosu 200-400 bin, salatalığın ve lahananın kilosu 150-250 bin, sarımsağın kilosu ise 1 milyon 800 bin-3 milyon 500 bin liradan satılıyor. Ev yapımı turşu satın almak istenmesi halinde kilo başına ödenecek para 1 milyon 500 bin lira ile 2 milyon 500 bin lira arasında değişiyor. 
     Okul masrafları, yakacak ve kışlık yiyeceklere, giyecek masrafı da eklendiğinde Eylül ayının 4 kişilik asgari ücretli bir aileye getirdiği masraf üç aylık maaşına yaklaşıyor. 
     
</TEXT>
</DOC>
