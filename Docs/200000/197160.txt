<DOC>
<DOCNO> 197160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/guncel/gun09.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kamyonetin lastiği patladı ama durmadı' 
</HEADLINE>
<TEXT>

   Beyoğlu'ndaki saldırıyı gerçekleştiren kamyonetin arkasındaki aracı kullanan Orhan Arat, "Bariyerlere çarpıyordu, lastiği patladı ama hız kesmedi" dedi... 
      ŞÜKRAN PAKKAN İstanbul 
   
   İngiliz Büyükelçiliği'ne yapılan saldırıda kullanılan kamyonetin hemen arkasında seyreden Renault marka otomobilin içinden ağır yaralı olarak kurtulan 53 yaşındaki Orhan Arat, yaşadıklarını Milliyet'e anlattı. Galatasaray Lisesi'nin arkasından başlayarak, beyaz kamyonetin peşi sıra yaklaşık bir kilometre giden Arat, "Kamyonet önümde taş bariyerlere çarparak ilerliyordu. Konsolosluğa gelmeden birkaç metre önce de lastiği patladı, kaldırımlara çıktı ama hızını artırarak devam etti" dedi. Arat, şöyle konuştu 
   "Beyaz kasalı bir kamyonetin arkasında kendi aracımla seyir halindeydim. Galatasaray Lisesi'nin arkasında kamyonetin peşine takıldım. Ancak, İstiklal Caddesi'ne çıkınca, şoför kontrolünü kaybetti, taş bariyerlere çarptı. 'Acemi galiba, kaza yapacağız' diye düşündüm. O sırada etrafıma bakınarak polis aradım şik yet etmek için, ancak yoktu. Tam bu sırada araç bu kez kaldırıma çıktı ve tekerleği patladı." 
   Arat, sözlerini şöyle sürdürdü "Konsolosluğun önüne gelince de çok büyük bir patlama ve sarsıntı oldu. Yaklaşık bir saat boyunca arabanın içinde mahsur kaldım. Benim arabamın üzerine başka bir araba devrilmiş ve ikimizin aracının üzerine de konsolosluğun duvarı çökmüş. Daha sonra olay yerine gelen itfaiye beni kurtardı." 
   
   Gözlerini kaybedebilir 
   Vücudunun çeşitli yerlerinde çok sayıda ezilme olan Arat, gözlerini kaybetme tehlikesiyle karşı karşıya. Durumu yapılacak ameliyatlar sonrası kesinlik kazanacak. 
   
   
</TEXT>
</DOC>
