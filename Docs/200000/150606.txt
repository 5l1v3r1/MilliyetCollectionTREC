<DOC>
<DOCNO> 150606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/siyaset/asiy.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizi Ecevit ile karıştırma' 
</HEADLINE>
<TEXT>

Atina'daki Avrupa Konferansı'ndan sonra açıklama yapan Dışişleri Bakanı Gül, "AKP hükümetinin Kıbrıs için pozisyonu farklı" dedi 
     ATİNA Milliyet 

     Başbakan Yardımcısı ve Dışişleri Bakanı Abdullah Gül, Atina ziyaretinden memnun kalmayan KKTC Cumhurbaşkanı Rauf Denktaş'a "Bu işlere karar vermek Türkiye'nin bileceği şey. AKP hükümetinin Kıbrıs için pozisyonu, Ecevit hükümetinin pozisyonundan farklı" sözleriyle sert çıktı. Atina'daki Avrupa Konferansı'ndan sonra basın toplantısı düzenleyen Gül, "Kıbrıs sorununun çözümü için kapılar kapalı değil" dedi. Gül, Türkiye'nin eşsiz coğrafi konumunun önemini anımsatarak, Kıbrıs Rum Kesimi'nin üyeliğinin Türkiye'nin AB sürecine gölge düşürmesine izin vermeyeceklerini vurguladı. 
     Gül, AB'nin aile fotoğrafı konusunda da "Atina'ya gelirken hiçbir sıkıntı duymadım. Kimse Kıbrıs Rum Kesimi'ni diğer 9 yeni AB üyesiyle aynı göremez. Türkiye, Kıbrıs Rum Kesimi'ni devlet olarak tanımamıştır. Ancak, daha önce olduğu gibi bundan sonra da karşı karşıya gelinecek ve aynı fotoğrafta yer alınacaktır. Avrupa Konferansı için çekilen fotoğrafta da aynı karede yer aldık" dedi. Gül, Kıbrıs Rum kesiminin, siyasi konumunun tartışmalı olduğu bir sırada AB'ye girdiğini belirtti. 
     Yunanistan Başbakanı Kostas Simitis, Konferans'ta samimi bir şekilde karşıladığı Gül'e, "Türkiye'nin de AB üyeliğine kabul edileceği bir imza töreni düzenlenmesi" dileğinde bulundu, ancak ardından bunun zaman alacağının altını çizdi. Simitis, Gül ile sohbetinde Türkiye'nin AB üyeliği için "Siz de istiyorsunuz, biz de istiyoruz. İlerlemeliyiz" diye konuştu. 
     
     Gül İsteyen gider 
     Gül, Simitis'in KKTC partilerini Güney Kıbrıs'a davetini ve bu davete hükümete bilgi vermek kaydıyla icabet edilmesini "normal" olarak niteledi. Gül, KKTC'den isteyen partilerin de davete, kendi hükümetlerinin bilgisi dahilinde katılabileceklerini kaydetti. KKTC Cumhurbaşkanı Denktaş ise, davet konusunda çok dikkatli olunması gerektiğini söyledi. 
     
Rum liderle tokalaştı      Gül, toplantıya girerken Kıbrıs Rum Yönetimi lideri Tasos Papadopulos ile de el sıkıştı. Papadopulos, basın toplantısında, bu tokalaşmaya siyasi hiçbir boyut vermediğini belirterek, "Türkiye'nin AB'nin genişlemesi anlaşması için düzenlenen törene nasıl katılacağı kendi bileceği iş. Türk hükümetinin kendisine sorun yaratması hakkıdır" dedi. Papadopulos, AB üyesi oldukları için Rumların silahlanmada kısıtlamaya gitmeyeceklerini açıklarken, "AB üyeliği için attığım imza, benim galibiyetim ve Denktaş'ın yenilgisi değildir. Kıbrıslıların zaferidir" diye konuştu. Kıbrıs Rum Devlet Televizyonu muhabirinin "AB üyesi olarak Ankara'da ofis açmayı düşünüyor musunuz " sorusuna Papadopulos "Hayır düşünmüyoruz" cevabını verdi. 
     


SİYASET 




















</TEXT>
</DOC>
