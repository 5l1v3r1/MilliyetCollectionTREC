<DOC>
<DOCNO> 188012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sonspo25.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Sky Sport yorumcularından ilk yarı değerlendirmeleri 
</HEADLINE>
<TEXT>

     İngiltere ile Türkiye arasında yapılan 12. Avrupa Futbol Şampiyonası 7. Eleme Grubu maçının ilk yarısını değerlendiren İngiliz SKY Sport Televizyonu'nun yorumcuları, taraftar baskısı altında oynayan ve kazanmayı çok isteyen Türk futbolcuların, 2. devrede çok daha sert şutlar atabileceklerini bildirdi. 
     Türk taraftarın ise takımlarının başarısını İngiliz seyircisine de gösterebilmek için, tribünde onların da olmasını istediklerinin her hallerinden belli olduğunu belirten SKY TV yorumcuları, takımın bel kemiği defans oyuncularından Alpay'ın, bugün biraz gergin olduğunu savundular. 
     Maçı naklen yayınlayan SKY TV yorumcuları, maçın başlarında da, ''15 dakika dayanıp gol yemezsek, işler daha kolay olacak'' tahmininde bulundu. David Beckham'ın penaltı vuruşunu kaçırmasından sonra, ''Bu fırsatı kaçırmak dünya çapında bir futbolcuya yakışmadı'' diyen İngiliz futbol yorumcuları, bugün İngiltere'nin sahaya daha şanslı çıktığını, daha çabuk gole dönüştürülebilecek fırsatlar yakaladığını, ancak bunları kullanamadığını söylediler. 
     Türk Milli Takımı'nın taraftar avantajını kullanmanın yanı sıra bu kadar büyük bir taraftarın önünde oynamanın baskısını da yaşadığını belirten futbol yorumcuları, ''Türk seyircisi bize hiç problem yaratmadı. Gayet rahat biçimde stadyuma geldik, maçı izliyoruz'' dediler. 
     Maçın sonlarına doğru Türk takımının daha baskılı oynayacağı tahmininde de bulunan yorumcular, ''Türkler, Makedonya ve Slovakya'ya gol attık da neden İngiltere'ye atmayalım gibi bir psikoloji içindeler. Bu güven tehlikeli olabilir'' diye konuştular. 
     
</TEXT>
</DOC>
