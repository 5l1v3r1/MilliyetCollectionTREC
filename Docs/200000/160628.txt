<DOC>
<DOCNO> 160628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur23.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Küresel ısınma sürerse Anadolu 2030 yılında çöl olur 
</HEADLINE>
<TEXT>

     TEMA Vakfı Mütevelli Heyeti Başkanı Hayrettin Karaca, küresel ısınmanın devam etmesi durumunda Anadolu'nun 2030 yıllında çöl olacağını söyledi. 
     İnönü Üniversitesi İ.Ü Çevre Topluluğu'nun, İ.Ü. Hoca Ahmet Yesevi Salonu'nda düzenlediği ''Yurdumuzun Erozyona Maruz kaldığı Tehlike ve Sonuçları''panelinde konuşan Karaca, dünyada hiçbir ülkenin çevre sorunlarını dünyadaki sorunlardan ayrı tutamayacağını bildirdi. 
     Global ekonomiyi kanser hücresiyle özdeşleştirdiğini belirten Karaca, ''Global ekonomi büyümek zorundadır. Global ekonomi bugünkü sistemiyle, dünya varlıklarını yani kendisine hayat veren doğal varlıkları, tüketinceye kadar büyütmek mecburiyetindedir, yoksa hastalanır'' dedi. 
     Kuraklık ve çölleşmeyle mücadelede ihtilafların sona erdiğini ve mücadele etmeye devam edeceklerini ifade eden Karaca, şöyle dedi 
     ''Dünyayı kirletenler, dünyayı yok etmek için savaşanlar, global ısınmanın bir periyod olduğunu, zaman zaman ısınıp soğuduğunu söylediler, yazdırdılar. 2 bin 500 bilim adamının hükümetlerarası bir panel sonunda küresel ısınma hakkında bir araştırmaları var. Bu araştırmada, eğer bu süreç devam ederse Kuzey Akdeniz ülkelerinin, özellikle Anadolu'nun 2030 yıllarında çöl olacağı belirtiliyor. O günleri belki biz yaşamayacağız, ama bugünkü gençler yaşayacak. Onun için gençlere yaşanabilir bir dünya için görev düşüyor. Ama başarılı olma şanslarının ne kadar olduğunu bilmiyoruz.'' Geçen yıl yapılan Davos Toplantısı'na katılan 500-600 kişinin dünyayı nasıl parçalayıp böleceklerini konuştuklarını da ileri süren Karaca, sürekli kazanan bu sermaye grubu medya ile içiçe olduğundan Davos'ta, Brezilya'da toplanan onbinlerce karşıtın vermek istediği mesajların kimseye ulaşmadığını sözlerine ekledi. 
     Toplantıya İl Valisi Osman Derya Kadıoğlu, İ.Ü. Rektörü Prof. Dr. Fatih Hilmioğlu ile çok sayıda öğrenci katıldı. 
     
</TEXT>
</DOC>
