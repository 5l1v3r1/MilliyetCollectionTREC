<DOC>
<DOCNO> 162123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/ekonomi/eko05.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD’la Gül arasındaki buzlar eridi 
</HEADLINE>
<TEXT>

TÜSİAD Başkanı Özilhan, ABD ziyaretinin zamanlamasını eleştirdiği Dışişleri Bakanı Gül’e "Yanındayız" mesajı verdi, Gül de AB desteği için teşekkür etti 
     ELÇİN ERGÜN Ankara 

     Türk Sanayicileri ve İşadamları Derneği TÜSİAD Başkanı Tuncay Özilhan’ın ABD ziyareti sırasında Dışişleri Bakanı Abdullah Gül’ün bu ülkeye yapacağı ziyareti, "zamanlaması yanlış" diyerek eleştirmesinin ardından tırmanan gerginlik, dünkü görüşmeyle sona erdi. 
     Özilhan başkanlığındaki TÜSİAD heyeti Gül’ü Başbakanlık’taki makamında ziyaret ederek ABD’deki temasları hakkında bilgi verdi. ABD’de Pentagon ile Dışişleri Bakanlığı arasında Türkiye’ye yönelik görüş ayrılığına değinen Özilhan, Gül’e, "İslam Konferansı Örgütü’nde Arap ülkelerinin değişmesi yönünde mesajlar verdiğiniz konuşmanız, ABD’de çok olumlu karşılandı" dedi. 
     
     Yanlış anlama oldu’ 
     Özilhan, görüşme sonrasında yaptığı açıklamada da ABD’de Türkiye’ye yönelik tepki olmadığını, fakat Türkiye’nin önümüzdeki dönemde Ortadoğu’ya ilişkin bir vizyon gerçekleştirmesinin beklendiğini vurguladı. Özilhan, Irak’daki yeni oluşumla ilgili olarak Türk müteahhitlerinin önünün açık olduğu mesajını aldıklarını da kaydetti. Özilhan, Dışişleri Bakanlığı Müsteşarı Uğur Ziyal’in ziyaretinin ardından üst seviyede başka ziyaretler olabileceğini belirtti. 
     Gül de görüşmede AB uyum yasalarına verilen destek için TÜSİAD’a teşekkür etti. Özilhan da 6’ncı Uyum Paketi konusunda Gül’ü kutladıklarını, hükümetin bu konuda kararlı olduğu mesajını verdiğini ifade ederek, "Bu kararlılığı biz de kutluyoruz. Sayın Bakan’ın bu konuda yanındayız" diye konuştu. 
     Özilhan, Gül’le ABD ziyareti nedeniyle yaşanan gerginliğin sorulması üzerine de "Bu konuda herhangi bir sorun yok. Tamamen yanlış anlamadır" dedi. 
     
TÜSİAD YİK Erdoğan için erkene alındı      Başbakan Tayyip Erdoğan, TÜSİAD’ın onur konuğu olacak. TÜSİAD Yüksek İstişare Konseyi YİK 11 Haziran’da Sabancı Center’da toplanıyor. Üyelerin görüş ve önerilerinin dile getirileceği toplantının basına kapalı bölümünün ardından yenilecek öğle yemeğinin onur konuğu Başbakan Recep Tayyip Erdoğan olacak. 12 Haziran için planlanan ancak Başbakan Erdoğan’ın programına uyması için bir gün öne alınan toplantının yemeğinde, Erdoğan TÜSİAD üyelerine hitap edecek. 
     

</TEXT>
</DOC>
