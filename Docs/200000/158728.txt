<DOC>
<DOCNO> 158728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sontur04.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek tansiyon düşük yapıyor.. 
</HEADLINE>
<TEXT>

     Hacettepe Üniversitesi Tıp Fakültesi İç Hastalıkları ve Nefroloji Bölümü Öğretim Üyesi Doç. Dr. Bülent Altun, 3 kilogramın altında doğum ağırlığına sahip kişilerin, daha fazla hipertansiyon riski taşıdığını söyledi. 
     Antalya'nın Kemer İlçesi'nde düzenlenen ''5. Ulusal Hipertansiyon ve Böbrek Hastalıkları Kongresi''ne katılan Doç. Dr. Bülent Altun, düşük doğum ağırlığı ile hipertansiyon ilişkisini değerlendirdi. 
     Yapılan araştırmalarda hipertansiyonu bulunan kişilerin büyük çoğunluğunun düşük doğum ağırlığına sahip olduğunun görüldüğünü kaydeden Altun, 3 kilogramın altında doğum ağırlığına sahip kişilerin gelecekte hipertansiyon riski taşıdığını bildirdi. 
     Doğum ağırlığı ile annenin beslenme şeklinin ilişkisine de değinen Doç. Dr. Altun, şunları kaydetti 
     ''Fetusun, annenin beslenmesiyle ilgili bazı gelişim sorunları olabiliyor. Düşük doğum ağırlığı olan grup, daha fazla yüksek tansiyon riski taşıyor. Düşük doğum ağırlığı olan herkes de bu riski taşıyor demek değil. Bebeğin kilosunun çok yüksek oluşu, kişinin tansiyon riskinden tamamen uzaklaşacağı anlamına da gelmiyor. Annenin sağlığıyla ilgili araştırma yapmak lazım. İri bebekler de, genellikle diyabetli ve hamileliği sırasında kan, şeker bozukluğu olan annelerin çocukları oluyor. O çocuklarda da diyabetli olma riski yüksek. Yani iki uç da sağlıklı değil.'' Doç. Dr. Bülent Altun, annenin dengeli beslenmemesinin, düşük doğum ağırlığıyla hipertansiyon arasındaki ilişkinin nedeni olabileceğine dikkati çekerek, ''Beslenme bozukluğunun anne karnındaki bebeğin böbrek gelişimini etkilediği, böbreklerde yaşanacak sorunun da ileriki yıllarda kişide yüksek tansiyon geliştirdiği şeklinde görüşler var'' dedi. 
     
</TEXT>
</DOC>
