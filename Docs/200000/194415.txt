<DOC>
<DOCNO> 194415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sonspo21.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'ye "Karadeniz haftaları" yaramadı... 
</HEADLINE>
<TEXT>

     Ligde fikstür gereği üst üste 3 maçta Karadeniz ekipleriyle eşleşen Fenerbahçe için, bu haftalar sancılı geçiyor. 
     Birinci Süper Lig'in 11. hafta maçında Akçaabat Sebatspor ile deplasmanda 1-1 berabere kalan sarı-lacivertliler, kendi sahasında ise Çaykur Rizespor karşısında sergilediği performansla da tam bir düş kırıklığı yarattı. 
     Sarı-lacivertliler, kural hatası nedeniyle tekrar edilmesi gündemde olan bu maçın yanı sıra, ligde 13. hafta maçında deplasmanda Samsunspor ile karşılaşacak. 
     
     DERBİDEN SONRA 6 MAÇTA 3 GALİBİYET VAR 
     Teknik direktör Christoph Daum'un, Çaykur Rizespor maçından sonra yaptığı açıklamada, ligin 6. haftasındaki Galatasaray derbisinin ardından düşüşe geçtiğini belirttiği sarı-lacivertli ekip, bu maçtan sonra 6 karşılaşmada 3 galibiyet 3 de beraberlik elde etti. 
     Fenerbahçe, 2-2 berabere kaldığı derbinin hemen ardından, saha kapatma cezası nedeniyle Gençlerbirliği'ni İzmir'de yapılan maçta 1-0 ve deplasmanda Konyaspor'u 4-2'lik skorlarla yenmesini bildi. 
     Ligde 9. hafta maçında Bursaspor ile deplasmanda 2-2 berabere kalan sarı-lacivertli takım, 10. hafta mücadelesinde ise kendi sahasında Adanaspor'u 3-0 yendi. 
     Fenerbahçe, 11. hafta maçında deplasmanda Akçaabat Sebatspor karşısında 1-1 berabere kaldıktan sonra, dün akşam da kendi sahasında Çaykur Rizespor ile 1-1 berabere kaldı. Ancak bu maçın sonucu kural hatası yapıldığı gerekçesiyle, henüz futbol federasyonunca tescil edilmedi. 
     
     HOOİJDONK'TAN GOL SESİ YOK 
     Fenerbahçe'nin, en önemli gol silahlarından birisi olan Van Hooijdonk'tan ligde üç haftadır gol sesi çıkmıyor. 
     Teknik direktör Daum'un, eleştirilerini yönelttiği futbolcular arasına yer alan Hollandalı oyuncu, 9. hafta Bursaspor deplasmanında attığı 2 golden sonra, Adanaspor, Akçaabat Sebatspor ve Çaykur Rizespor karşılaşmalarında rakip fileleri havalandıramadı. 
     
</TEXT>
</DOC>
