<DOC>
<DOCNO> 189287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun51.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den Aliyev'e temkinli kutlama... 
</HEADLINE>
<TEXT>

     AB Dönem Başkanlığı, AB adına bir açıklama yaparak Azerbaycan'daki seçim sonuçlarını değerlendirdi ve İlham Aliyev'i kutladı. 
     Türkiye hariç tüm aday ülkeler tarafından da imzalandığı belirtilen açıklamada, Azerbaycan'daki seçimlerde, bir önceki seçime göre ilerlemeler kaydedilmekle birlikte, bazı sorunlar görülmesinden duyulan üzüntü dile getirildi. 
     Uluslararası gözlemcilerin verdikleri ilk raporda, seçimlerin genelde iyi düzenlendiğinin, ancak seçim sürecinin uluslararası standartlara bazı alanlarda uymadığının belirtildiği üzerinde duran AB, şiddet olayları, polisin gereksiz müdahaleleri ve adaylar arasında eşitsizlik unsurlarının altını çizdi. 
     Açıklamada, Azerbaycan'daki cumhurbaşkanlığı seçimlerinde, uluslararası standartlara uyum sağlama çaba ve iradesinin görüldüğü belirtilerek, ''ülkeyi gerçek anlamda demokratik değerler temelinde yöneteceği umut edilen'' Aliyev kutlandı. 
     AB, Aliyev ve Azerbaycan'ın, Ermenistan ile sorunları çözmek yönünde barış sürecini tekrar başlatmasını cesaretlendirdiğini de belirtti. 
     
</TEXT>
</DOC>
