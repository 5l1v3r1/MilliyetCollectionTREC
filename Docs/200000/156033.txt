<DOC>
<DOCNO> 156033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sontur24.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'den barışa yönelik bir adım daha... 
</HEADLINE>
<TEXT>

     Kuzey Kıbrıs Türk Cumhuriyeti KKTC Cumhurbaşkanı Rauf Denktaş, önceden Kuzey'de yaşayan Kıbrıs Rum Kesimi vatandaşlarının mal ve mülk meseleleriyle ilişkili olarak KKTC mahkemelerinde dava açmalarına olanak sağlayacak yasal düzenleme yapılacağını bildirdi. 
     Denktaş, Türk Ocağı Antalya Şubesi tarafından düzenlenen ''Kıbrıs Meselemiz'' konulu konferansa katılmak üzere geldiği Antalya'daki Sabancı Cam Piramit Kongre ve Fuar Merkezi'nde gazetecilerin sorularını yanıtladı. 
     Denktaş, Rumlar'ın eskiden Kuzey'e geçemediklerini, KKTC mahkemelerine müracaat edemediklerini ve bu nedenle KKTC'deki adalet kuruluşlarını atlayarak Avrupa İnsan Hakları Mahkemesi'ne AİHM gidip Türkiye aleyhine dava açtıklarını hatırlattı. 
     Rauf Denktaş, şunları söyledi 
     ''AİHM de, bunlar Kuzey'e geçemediği için, Bölgedeki mahkemelerde evvela karar çıkarın, öyle gelin ilkesini bozmak suretiyle bunları dinliyordu. Şimdi madem ki serbest geçiş var, mahkemelerimize de gelebilirler. Bizde yaşayan Rumlar vardı eskiden. Onlar zaten gidiyorlar. Dolayısıyla bu kolaylığı yapmak lazım. Rumlara kolaylık sağlayarak, eğer Avrupa İnsan Hakları Mahkemesi'ne gideceklerse gitmelerini sağlamak için girişim yapıyoruz. Yasalarımıza ona göre bir tadilat getireceğiz. Böylelikle işler daha adil olur diye düşünüyoruz.'' 
     
     DE SOTO'YA ''HAKİM'' BENZETMESİ 

     Denktaş, bir gazetecinin, ''Hangi konularda mahkeme açabilecekler'' şeklindeki sorusu üzerine şu yanıtı verdi 
     ''Daha ziyade mal, mülk meselesinde. Kendi göçmenimize, Güney'den gelen göçmenimize tapu vermişiz. Bizim tapumuz Kuzey'de geçerli, ama Alvaro De Soto, hakimmiş gibi Rum'un tapusu geçerli, sizinki geçersiz demek suretiyle adaletsizlik yapmıştır. Biz onu düzeltmeye çalışıyoruz.'' Rauf Denktaş, aynı gazetecinin Rum tarafının KKTC vatandaşlarına böyle bir kolaylık sağlayıp, karşı atağa geçip geçmeyeceğine ilişkin bir sorusu üzerine ise şöyle konuştu 
     ''Rum tarafına biz gitmiyorduk şimdiye kadar. Kapılar açıldığına göre, bizim de insanlarımızın 1963'ten bu yana Rumlar'dan çok alacağı var. 103 köyü harap etmişlerdir. Birçok memurumuzun maaşını vermemişlerdir. Öldürdükleri, toplu mezarlara gömdükleri insanlarımız vardır. Yıkılan camiler vardır. Çok şey vardır. Onların da tazminatını aramak için bizim de harekete geçmemiz lazımdır.'' 
     
     BİNLERCE DAVA BEKLENİYOR 

     Rauf Denktaş ne kadar dava açılacağının tahmin edildiğini sorması üzerine de, ''Onu bilemem herhalde binlerce'' yanıtını verdi. Denktaş, KKTC'nin bu kararının dünya kamuoyunda nasıl karşılanacağına ilişkin bir soruya da, ''Olumlu karşılanması lazım. Çünkü iki tarafı birbirine vurdurtacak, tekrar kavga çıkaracak meseledir mal, mülk meselesi. De Soto'nun ele aldığı şekilde yürütürsek hakikaten kavga çıkar. Onun için kavgasız kanamasız bir şekil istiyoruz'' yanıtını verdi. 
     KKTC Cumhurbaşkanı Denktaş, bir başka gazetecinin Rum tarafından Kuzey'e geçişlerle ilgili bir sorun olup olmadığı yönündeki sorusuna ise geçişlerin devam ettiğini, yeni bir kapı açıldığını, bu sayede izdihamın azalacağını söyledi. 

     
</TEXT>
</DOC>
