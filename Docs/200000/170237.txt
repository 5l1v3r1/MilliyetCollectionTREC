<DOC>
<DOCNO> 170237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sonspo01.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rebrov ve Beschastnykh'e talip yok 
</HEADLINE>
<TEXT>

     Fenerbahçe Teknik Direktörü Christoph Daum'un yeni sezon için kadroda düşünmediği Rebrov ve Beschastnykh, Dereağzı Tesisleri'nde çalışmalarını sürdürüyor. 
     İki futbolcunun başka kulüplere transferi konusunda henüz gelişme olmadığını belirten Fenerbahçe Kulübü Altyapı Sorumlusu İlhan Ekşioğlu, Rebrov ve Beschastnykh için henüz kendilerine ulaşan net bir teklifin olmadığını kaydetti. 
     Bu arada Ukraynalı futbolcu Rebrov'un, İngiltere'nin Wolverhampton Wanderes takımıyla görüştüğü öğrenildi. 
     Ekşioğlu, geçen sezonun son haftalarında PAF takımından A takımına çıkan ve sarı-lacivertli ekibin yeni sezon hazırlıklarının İstanbul etabında yer alan genç oyuncu Ulaç'ı ikinci lig ekiplerinden Kartalspor'a verdiklerini bildirdi. 
     
     ALTYAPI İCRA KOMİTESİ FESHEDİLDİ 
     Fenerbahçe Futbol Altyapı İcra Komitesi'nin, son yönetim kurulu toplantısında feshedildiği ve altyapının tamamen İlhan Ekşioğlu'na bağlandığı belirtildi. 
     Daha önce İcra Komitesi'nin başkanlığını yapan Tahir Kıran, böyle bir kararı beklemediklerini ifade ederek, ''Başkanın kararlarına saygılıyız. O getirdi, o görevden aldı. Ben yaklaşık 1 yıldır altyapıda görev yapıyordum. Ama arkadaşlarım 3-4 yıldır orada hizmet veriyordu. Başkan, bindiği dalları kesmeye başlamış'' şeklinde konuştu. 
     
</TEXT>
</DOC>
