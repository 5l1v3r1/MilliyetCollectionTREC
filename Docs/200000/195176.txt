<DOC>
<DOCNO> 195176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/spor/spo06.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler'de ipler gergin 
</HEADLINE>
<TEXT>

   Gençlerbirliği Başkanı İlhan Cavcav ile Ersun Yanal birbirine ters düştü 
      NECMİ KEPÇETUTAN 

   
   Önce Ahmed Hassan 
   GENÇLERBİRLİĞİ Başkanı İlhan Cavcav, Beşiktaş'da sıkıntılı günler geçiren eski futbolcusu Ahmed Hassan'a kapılarının açık olduğunu söyledi. Bunu Siyah - Beyazlı yönetime de ilettiğini belirten Cavcav, Beşiktaş'ın satmak istemediğini vurguladı. Teknik Direktör Ersun Yanal ise Ahmed Hassan'ı etik davranmadığı için eleştirmiş, bir daha birlikte çalışmayacağını vurgulamıştı. 
   
   Sonra Okan Koç 
   İKİNCİ gerilim de Okan Koç konusunda yaşandı. Genç futbolcuya sahip çıkan Cavcav, "Şayet kalecimiz Damir topu taca atacaksa neden o kadar uzun bir degaj yaptı. Hadi o hata yaptı diyelim, Filip neden topa müdahale etmeye çalıştı" dedi. Yanal ise maçtan sonra "Kaybeden fair-play'dir. Kimse bana farklı şeyler anlatmasın" sözleriyle Okan'ı eleştirmişti. 
   
   Tatil bitti    GENÇLERBİRLİĞİ galibiyetinin ardından üç günlük izin yapan Beşiktaş, Konyaspor maçının hazırlıklarına bugün başlıyor. Günü tek antrenmanla geçirecek olan Siyah - Beyazlılar'da 8 futbolcunun milli takımlarda olması, takımın çalışma programını olumsuz etkileyecek. Yedekler bu süre içinde Lucescu'nun gözüne girmek için çabalayacak. 
   
   
</TEXT>
</DOC>
