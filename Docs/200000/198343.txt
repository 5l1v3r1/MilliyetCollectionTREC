<DOC>
<DOCNO> 198343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/yazar/sazak.html </URL>
<DATE> 2003/11/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
UEFA darbesi 
</HEADLINE>
<TEXT>

   
   Futbol sadece futbol değildir Bu özdeyişi doğrulayan 'siyasi ve diplomatik arka plan'daki oyunlar UEFA kararıyla İstanbul'daki saldırıların yaralarını sarmaya çalışan Türkiye'ye yeni bir darbe vurdu. 
   Avrupa Futbol Birliği, Galatasaray ve Beşiktaş'ın Şampiyonlar Ligi'ndeki maçlarını 'terör' gerekçesiyle 'tarafsız sahaya' alınmasını kararlaştırınca 'kıyamet koptu ' Tartışma, futbol kulüplerinin, federasyon ile UEFA'nın sorunu olmaktan çıktı, hükümetler düzeyine taşındı. Başbakan Erdoğan ve Dışişleri Bakanı Gül, 'Bir taraftan terör vurmuş, bir taraftan da Avrupa vurmaya çalışıyor' diye isyan halindeler. 
   Haklı bir tepki. 
   El Kaide'nin İstanbul'u vurması üzerine Türkiye'yi 'cephe ülkesi' ilan edenler şimdi Avrupa'nın güvenlik sınırlarını yeniden çizmeye çalışıyorlar. Oysa yaşanan 'küresel şiddet' ve teröre vize koyamazsınız Sınırlar, uzaklıklar şiddetten korunmanın tek yolu olsa, ABD 11 Eylül'de kendi topraklarında vurulmazdı. Avrupa şimdi korunma, hatta 'kaçış' telaşında. Savunma hattını geriye çekiyor İngiltere, vatandaşlarını yeni saldırılar konusunda uyarıyor. Beşiktaş'ın rakibi Chelsea, İstanbul'daki maçın tarafsız sahaya alınması konusunda UEFA'ya başvuruyor. 
   Kimse bu ülkelere, 'Askerlerinizin Irak'ta ne işi vardı ' diye sormuyor. Türkiye'yi hiç yoktan hedef haline getiren 'önleyici savaş'ın mimarları sözde sivilleri koruma adına seyahat yasakları koyabiliyor. 
   Oysa Almanya Dışişleri Bakanı Joschka Fischer'in dediği gibi son saldırılar Avrupa'ya da bir meydan okumadır 
   "Terör şimdi Türkiye'yi vurdu. Yarın başka bir ülkeyi de vurabilir. Burada söz konusu olan mükemmel bir dünya dininin istismar edilmesidir. Hiç kimse, insan hayatının kutsallığına dayanan üç büyük dinin, vahşice işlenen suçların meşrulaştırılması için kötüye kullanılmasına izin vermemelidir. İstanbul'daki saldırılar Türkiye'nin Avrupa ve Avrupa'nın güvenliği için ne kadar önemli olduğunu ortaya koymuştur." 
   Türkiye bugün de Avrupa'nın güvenliğinden sorumlu askeri ittifaklara, NATO ve AGSP'ye dahildir. 
   Galatasaray ve Beşiktaş maçlarını Avrupa sahalarına taşımakla bugünkü güvenlik stratejilerinin ötesinde bir önlem alınmış olmayacak. Kaldı ki, İstanbul bu kentte yaşayan 15 milyon insan dışında, tarih ve kültür merkezi olma özelliğiyle turizm başta, pek çok uluslararası etkinliğe ev sahipliği yapmaktadır. 
   İki uçak dolusu futbolcunun güvenliği her koşulda sağlanır 
   Ülker'in basketboldaki rakibi Roma maça çıktı. 2002 Dünya Kupası elemelerinde Avusturya - İsrail maçının Tel Aviv'de yapıldığı unutulmasın. 
   Galatasaray ve Beşiktaş'ın - İstanbul'daki - son maçlarının Şampiyonlar Ligi'inde tur yolunu açacağına inanıyoruz. 
   Terör bahanesiyle spora darbe vurulmasın. 
   
      
   
   
   
</TEXT>
</DOC>
