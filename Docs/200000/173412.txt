<DOC>
<DOCNO> 173412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/spor/bbas.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İbo rotayı çizdi 
</HEADLINE>
<TEXT>

   Basketbol Milli Takımı'nın kaptanı, Ülkerspor'un yeni transferi İbrahim Kutluay, İtalya kampında Milliyet'e konuştu, "Artık tek hedefim 12 Dev Adam ile Avrupa şampiyonluğu yaşamak" dedi 
      İSMET BADEM 

   
   Hedef Milli zafer 
   YUNANİSTAN macerasının ardından yeniden Türkiye'ye dönen ve Ülkerspor ile anlaşan İbrahim Kutluay, A Milli Takım'ın artık büyük hedeflerin peşinde koşması gerektiğini söyledi. Tecrübeli yıldız, "İki Yunanistan Kupası, bir Yunanistan Ligi şampiyonluğu, bir Avrupa şampiyonluğu kazandım. Şimdi Ülkerspor ile bu hedeflere ulaşmak istiyorum. Tabii ki bundan önce en büyük arzum A Milli Takım ile şampiyonluk yaşamak" diye konuştu. 
   
   'Harun'a üzüldüm' 
   İBRAHİM, Ülkerspor'a gelişi sonrası yakın arkadaşı Harun'un takımdan ayrılışına çok üzüldüğünü de ifade etti ve görüşlerini şöyle dile getirdi "Harun, basketboluna ve insanlığına hayran olduğum kardeşim gibi sevdiğim bir dost. Gitmesinin nedenini bilemiyorum ama çok üzüldüm. Benim gelememden rahatsız olduğuna inanmıyorum. Kulüp ile anlaşamadığını sanıyorum." 
   
   Efes ciddi değildi' 
   ÜLKER'DEN önce Efes ile anlaştığı iddialarını yalanlayan İbrahim, "Onlardan ciddi bir teklif almadım" dedi. Yıldız oyuncu, "Ekmeğimi basketboldan kazanıyorum. Ülker yönetimi reklam değerimi değerlendirmek istedi. Türkiye'ye dönmek Demet'in değil benim kararımdı. O, çok fedakar bir insan. Medyadan korkmuyorum. Yanlış yapmayız" yorumunu yaptı. 
   
   Sakatlık endişesi    A Milli Takım'ın oyun kurucusu Kerem Tunçeri ile power forveti Kaya Peker de sert geçen idmanlardan nasiplerini aldılar. Dün sabah yapılan çalışmada kafasına dirsek gelen Kerem, baygınlık geçirirken, yine başına darbe alan Kaya da kısa bir süre tedavi gördü. Kerem, antrenmanı yarıda bırakırken, çalışma sonrası Rasim, Fatih ve Emre, yardımcı antrenör Çetin Yılmaz ve Alaeddin Yakan tarafından ayrı çalıştırıldı. 
   
   Ümitler yıkıldı    SLOVENYA'DA düzenlenen Avrupa Şampiyonası Eleme Grubu maçında Ümit Milli Takımımız, Beyaz Rusya'ya 87-76 yenilerek final şansını yitirdi. Gruptaki son sınavında devreyi 39-34 önde kapamasına rağmen ikinci yarıda kontrolü rakibine kaptıran Ay-Yıldızlı ekibimiz, 11 sayılık mağlubiyetle ilk üçe giremedi. 
   
   Kerem'in acı günü    HİDAYET'TEN sonra Kerem Tunçeri'nin anneannesi Asiye hanımın 83 vefat etmesi moralleri alt üst etti. Şanssızlıkların kafilenin peşini bırakmadığını söyleyen Genel Menajer Doğan Hakyemez, Kerem'i bugün kalkacak olan cenazeye yetiştirmeye çalıştıklarını söyledi. 
   
   Bormio'ya geçtiler    CHİESA'DAKİ çalışmalarını tamamlayan Ay - Yıldızlı ekibimiz, ikinci etap için dün Bormio'ya geçti. Milli Takımımız Bormio'da 5 Ağustos'ta Litvanya, 6 Ağustos'ta İsveç ve 7 Ağustos'ta İtalya ile hazırlık maçı oynadıktan sonra 8 Ağustos'ta İstanbul'a dönecek. 
   
   Yaşgünü partisi    YORUCU antremanlar arasında tek eğlence tavla partileri ve köyiçi yürüyüşleri olan A Milli Basketbol Takımı'nda dün "buruk" bir yaşgünü partisi düzenlendi. Kaya Peker ve Hüseyin Beşok'un yeni yaşları, Kerem ve Hidayet'in anneannelerini kaybetmesi nedeniyle oldukça moralsiz kutlandı. Takım arkadaşları, her iki oyuncuya da çeşitli hediyeler verdiler. 
   
   
</TEXT>
</DOC>
