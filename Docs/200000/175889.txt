<DOC>
<DOCNO> 175889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sondun19.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani ''Bağımsız Kürt devleti şu anda mümkün değil'' 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, ''bağımsız Kürt devleti rüyasının ölmediğini, ancak şu anda mümkün olmadığını ve gündemde bulunmadığını'' açıkladı. 
     Talabani, Tokyo'daki açıklamasında, Kürt liderlerin, ''bağımsız bir devletten ziyade demokratik bir Irak için çalışmayı yeğlemeye ve pratik amaçları benimsemeye'' karar verdiklerini söyledi. 
     Celal Talabani, ''Gerçekçi olmak zorundayız. Taraflar, halkın mümkün, başarılabilir ve gerçek hedeflerine bakmak zorunda'' diyerek, Kürtler için şu anda en iyi yolun demokratik, parlamenter yapıda, federatif ve çoğulcu bir Irak olduğunu düşündüklerini ifade etti. 
     Talabani, her iki tarafın çok acı çektiğini, özveride bulunduğunu, şu anda başarılabilecek şeyin Irak çatısı altındaki bir federasyon olduğunu belirterek, ''Bağımsızlık imkansız. İmkansız olan şeyleri istemiyorum'' diye konuştu. 
     Irak geçici hükümet konseyi üyesi de olan Talabani, Irak'ın yeniden inşası için yardım arayışlarında olduğu Tokyo'da düzenlediği basın toplantısında, Amerikan askerlerinin Irak'tan hızla ayrılmasının kaosa davetiye çıkaracağını, bu nedenle demokratik Irak için 1 ya da 2 yıl kalmaları gerektiğini de açıklamıştı. 
     

     
</TEXT>
</DOC>
