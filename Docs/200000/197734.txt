<DOC>
<DOCNO> 197734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/spor/spo04.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba isyan etti 
</HEADLINE>
<TEXT>

   Trabzonspor'un hocası, camiada kimsenin mutlu olmadığını vurguladı, "Bu şartlarda çalışmanın hiçbir anlamı yok. Görevi her an bırakabilirim. Bunu ciddi ciddi düşünüyorum" açıklamasını yaptı 
      
   'Kimse mutlu değil' 
   BORDO-Mavili takımın ligde ikinci olmasına rağmen baskıların sürmesi Teknik Direktör Samet Aybaba'yı çileden çıkardı. Tecrübeli hoca, "Tahammül gücüm kalmadı. Sürekli çatışma var. Yönetim de, taraftar da, futbolcu da, teknik kadro da mutlu değil. Bu şartlarda çalışmanın anlamı yok. Görevi bırakmayı ciddi ciddi düşünüyorum. Kesin kararımı önümüzdeki maçlar öncesinde vereceğim. Kongre kararı olmamış olsaydı çoktan istifa ederdim. Bu beni frenledi" dedi. 
   
   Restini çekti 
   ELAZIĞSPOR maçında taraftarın kendisini istifaya davet etmesine içerleyen, Asbaşkan Erol Tuna'yı da eleştiren Aybaba, şöyle devam etti "En kritik anlarda bile kamuoyunun önüne atılıyorum. Kongre kararı almış bir yönetim, neden hocasıyla uğraşır, anlamak zor. Benimle hiç konuşmayan Erol Tuna, demeçlerimle ilgili 'O işine baksın' diyor, beni yıpratıyor. Eğer çok rahatsızsanız, yolunuzu ayırırsınız. Söylediklerim yalansa, kulübün başkanı olduğunu söyleyen kişi ve yönetim işime son verir" yorumunu yaptı. 
   
   'Paralar ödenmiyor' 
   YÖNETİMİN sık sık paraları ödediği şeklinde çıkan haberlerin gerçeği yansıtmadığını savunan Samet Aybaba, "Benim beş aydır maaş aldığım yok. Ama para da istemedim. Çünkü paraya önem vermem. Fakat manevi yardım bile göremiyoruz. Bu da beni yaralıyor, motivasyonumu bozuyor" ifadelerini kullandı. Kimseden beklenen desteği bulamadıklarını kaydeden Aybaba, "Haydi, yönetimde beni istemeyenler olabilir, fakat camianın önde gelen insanları da, bu sorunlara bir 'dur' demiyor" diye konuştu. 
   
   Yönetim şaşkın 
   ASBAŞKAN Erol Tuna, Samet Aybaba ile bir iki haftalık bir sözleşme yapmadıklarını belirterek, "Kendisiyle problemimiz yok ancak yönetimi küçük düşüren açıklamalar yaparsa bunu görmezlikten gelemeyiz, affetmeyiz" dedi. Bu arada eski başkan Özkan Sümer, CHP'den gelen adaylık teklifini, "Spora siyaset karıştığı için istifa edip ardından siyasete atılmam etik açıdan yanlış olur" diyerek reddetti. 
   
   Emrah şoku 
   ELAZIĞSPOR maçının 8. dakikasında sakatlanarak, oyundan çıkan Emrah Eren'in dün MR'ı çekildi. Genç futbolcunun sağ arka adalesinde yırtık tespit edildiği ve üç hafta sahalardan uzak kalacağı açıklandı. Bu arada Bordo - Mavili ekibin, Şeker Bayramı süresince izin yapmayarak antrenmanlarını sürdüreceği açıklandı. 
   
   Trabzonspor'a ceza kapıda 
   Elazığspor maçında tribünlerden atlayıp, konuk oyuncularına saldırmak isteyen 23 yaşındaki Barış Karadeniz ve 19 yaşındaki Hakan Sandıklar daha sonra serbest bırakıldı. Gözlemci Ali Kunak ve hakem Musa Eryılmaz'ın raporları doğrultusunda Disiplin Kurulu'na sevk edilecek olan Trabzonspor'a para cezası ve ihtar verilmesi bekleniyor. 
   
   
</TEXT>
</DOC>
