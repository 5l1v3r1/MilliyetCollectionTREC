<DOC>
<DOCNO> 198565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/spor/spo02.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan sürpriz davet 
</HEADLINE>
<TEXT>

   Fenerbahçe Teknik Direktörü, oyuncularının motivasyonunu artırmak amacıyla ilginç bir talepte bulundu, Aziz Yıldırım ve arkadaşlarını kampa çağırıp, yardım istedi 
      
   Samandıra'da alarm 
   SARI - Lacivertli kulüpte zorlu Beşiktaş derbisi öncesi adeta olağanüstü hal ilan edildi. Oyuncularını motive etmeye çalışan Teknik Direktör Christoph Daum, Başkan Aziz Yıldırım ve yöneticileri Samandıra'ya davet ederek, kendilerine moral desteği sağlamalarını istedi. Alman hoca, manevi olarak güç birliği yaparak, Beşiktaş karşısına daha büyük bir moralle çıkmanın hesaplarını yapıyor. 
   
   Daum adeti bozdu 
   CHRISTOPH Daum, yönetimin vereceği desteğin bire bir görüşerek, derbi maçının havasına sokmaya çalıştığı oyuncularını ateşleyeceğini düşünüyor. Başkan Aziz Yıldırım'ın bu davete katılıp, katılmayacağı bugün belli olacak. Yıldırım ve arkadaşlarının, bu sezon yeni politikaları gereği hiç uğramadıkları Samandıra Tesisleri'ne maçtan önce gidip, Sarı - Lacivertliler'e moral takviyesi yapması bekleniyor. 
   
   Rötarlı bayramlaşma    Fenerbahçe'nin, dün Şükrü Saracoğlu Stadı'nda yaptığı idmanda Daum, Ali Güneş'i sağ kanatta, Yusuf'u da orta sahada denedi. Önceki gün zehirlenen Fatih, sakat olan Serhat ve dizinde ezilme bulunan Aurelio düz koşu yaptı. Adana'dan dönen Başkan Yıldırım, Mahmut Uslu ve Murat Özaydınlı idmana gelerek, oyuncularla bayramlaştı. 
   
   Arsenal soğudu    İNGİLİZ ekibinin teknik direktörü Arsene Wenger, beş maçtır yardımcısına izlettirdiği Tuncay'daki düşüş nedeniyle bu transferi askıya almak zorunda kaldı. Ünlü çalıştırıcı, son anda yardımcısını Beşiktaş derbisine de göndermekten vazgeçip, rezervasyonları iptal ettirdi. Tuncay'ın, A Milli Takım'ın son üç maçında yedek kalıp, son bölümde oyuna girmesi ve eski performansının çok uzağında kalan görüntüsü Arsenal'ın geri adım atmasını sağladı. 
   
   Uslu'ya son görev    ASBAŞKAN Mahmut Uslu'nun annesi Mesude Uslu 86 dün son yolculuğuna uğurlandı. Asri Mezarlık'ta kılınan namazın ardından toprağa verilen Uslu'nun cenaze törenine Başkan Aziz Yıldırım ve yönetici arkadaşlarının yanı sıra Beşiktaş'ın eski yöneticisi Hasan Arat da katıldı. 
   
   
</TEXT>
</DOC>
