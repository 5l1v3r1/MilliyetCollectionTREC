<DOC>
<DOCNO> 150564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur38.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Boşandığı eşini işyerinden bıçakla kaçırmaya kalkıştı... 
</HEADLINE>
<TEXT>

     Beşiktaş'ta, boşandığı eşini çalıştığı işyerinden bıçak tehdidiyle kaçırmaya kalkan bir kişi, polislerce kovalamaca sonucu yakalandı. 
     Alınan bilgiye göre, bir süre önce boşandığı eşi Zeynep Çakar'ın sekreter olarak çalıştığı Etiler'deki işyerine giden Hasan Çakar, ayrı yaşayamayacağını belirterek, tekrar biraraya gelmek istediğini söyledi. 
     Eski eşinden olumsuz cevap alan Çakar, bunun üzerine bıçağını çekerek tehdit ettiği Zeynep Çakar'ı saçlarından sürükleyerek işyerinden çıkarttı ve zorla bir taksiye bindirdi. 
     Olayı haber alan polislerin izlemeye başladığı taksi, Uçaksavar Kavşağı'nda durduruldu. 
     Polislerin eski eşini serbest bırakması isteğine karşı çıkan Hasan Çakar, bir anlık dalgınlığından faydalanılarak etkisiz hale getirildi. 
     Müdahaleye katılan polis memurlarından biri bıçakla elinden hafif şekilde yaralanırken, gözaltına alınan Çakar, Beşiktaş İlçe Emniyet Müdürlüğü'ne götürüldü. 
     





</TEXT>
</DOC>
