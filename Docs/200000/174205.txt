<DOC>
<DOCNO> 174205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sondun16.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'den ABD'ye tavır "Irak'a asker göndermeyiz" 
</HEADLINE>
<TEXT>

     Suriye, ABD'nin, Arap ve diğer ülkelere Irak'a barış gücü birlikleri göndermeleri isteğini, ''koalisyonun bu ülkeyi işgalini meşrulaştırmayı hedeflediği'' gerekçesiyle reddetti. 
     Resmi El Tavra gazetesinin başyazısında, Amerika'nın bu isteğinin, ''Irak işgalini meşrulaştırmak ve bu işgal için güvenliğin korunması ve denetlenmesi gerekliliğine dayalı yeni mazeretler bulmak'' olduğu belirtildi. 
     Başyazıda, ''Amerika ve İngiltere, Irak'taki birliklerini içinde bulundukları çıkmazdan kurtarmak istiyorsa, işgali sona erdirmek, bu ülkeden derhal çekilmek ve Irak dosyasını BM'ye devretmek için cesaret isteyen bir karar vermeli'' denildi. 
     Mısır'ın başkenti Kahire'de, önceki gün biraraya gelen 12 Arap ülkesinin temsilcileri, ABD'nin, uluslararası barış gücünün bir parçası olmak üzere Irak'a birlik göndermeleri isteğini reddetmişti. 
     
</TEXT>
</DOC>
