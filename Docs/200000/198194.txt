<DOC>
<DOCNO> 198194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sonspo12.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlisporlu İsmet Konyaspor'da 
</HEADLINE>
<TEXT>

     Konyaspor, Denizlispor'dan İsmet'le anlaştı. 
     Kulüp Başkanı Mehmet Köseoğlu, bir süredir görüştükleri İsmet'le anlaşma sağladıklarını söyledi. Daha önce Denizlispor'dan ayrılan İsmet'in bugünden itibaren Konyaspor'la antrenmanlara çıkacağını belirten Köseoğlu, bu oyuncunun, transferinin yapılacağı yılbaşına kadar takıma uyum sağlayacağını kaydetti. 
     İsmet'in Birinci Süper Lig tecrübesine sahip kaliteli bir oyuncu olduğunu vurgulayan Köseoğlu, ''Orta sahada Hasan'ın sakatlanarak sezonu kapatmasıyla oluşan açık İsmet tarafından kapatılacak. İsmet, hem tecrübesi hem de defans ve orta sahadaki oyunuyla takıma ikinci yarıda çok şey kazandıracak. Konyasporlu taraftarlara bu da bayram sürprizi olsun'' dedi. 
     İyi bir takım olduklarını dile getiren Köseoğlu, zaman zaman sakatlıklar nedeniyle sıkıntı yaşadıklarını, bunu da yeni oyuncularla aşmaya çalıştıklarını ifade etti. 
     Köseoğlu, cumartesi günü kendi sahalarında yapacakları Ankaragücü karşılaşmasının hazırlıklarını sürdürdüklerini de belirterek, ''Bizim için, kendi ayarımızdaki Ankaragücü'nü yenmek, Beşiktaş beraberliğinden daha önemli. Bu nedenle Ankaragücü maçına çok önem veriyoruz. Ligde üst sıralara yükselmek için kendi dengimizdeki takımlardan puanlar almalıyız'' diye konuştu. 
     Ankaragücü karşılaşmasının kendileri için 6 puan değerinde bir maç olduğunu dile getiren Köseoğlu, dün bayramlaşma nedeniyle bir araya geldikleri futbolcularla bu konuyu konuştuklarını, takımın topyekün galibiyete inancının tam olduğunu söyledi. 
     Beşiktaş maçında ayak bileğinden sakatlanan Konyaspor'un gol silahı Zafer Biryol'un antrenmanlarda düz koşu yaptığını belirten Köseoğlu, büyük olasılıkla bu oyuncunun Ankaragücü maçında forma giyebileceğini bildirdi. 
     Köseoğlu, takımın yarın yapacağı ter idmanının ardından kampa girerek, maç saatini bekleyeceğini söyledi. 
     
</TEXT>
</DOC>
