<DOC>
<DOCNO> 192949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/yasam/ayas.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cüzdanımız dolsun tüp bebeğimiz olsun 
</HEADLINE>
<TEXT>

   Ramazan ayının gelişiyle türbe ziyaretinde de 'patlama' yaşanıyor. İğne atılsa yere düşmeyecek türbeler, 'ilginç dileklerden' geçilmiyor... 
      Aslı Öktener 
   
   Diyanet İşleri Başkanlığı "Hurafelere inanmayın" diyor. Ama İstanbul'da vatandaşlar türbeden vazgeçmiyor. Ramazan'la birlikte 'talep patlaması' yaşanan türbelerde vatandaşın dileklerindeki çeşitlilik dikkati çekiyor. En çok ilgi gören türbelerin başında İstanbul Bakırköy'deki Zuhuratbaba geliyor. İnanış gereği kadınlar, ellerindeki küp şekerleri dağıtıyor. Sorana da "Şekerleri al, dua oku, bir dilek tut. Kabul olursa seneye sen şeker dağıtırsın" diyorlar. 
   
   Türbe sektörü 
   Türbe girişinde yaşlı bir kadın, bir avucu 250 bin liradan 'nazara karşı' ot satıyor. "Bunları bir kaba koy, yak. Başının üzerinde 3 kez gezdir, en son evin içinde dolaştır. Nazara karşı korur" diye de otu anlatıyor. 
   İp makaraları 750 bin, tespihler 1 milyon 500 bin, tülbentler 2-3 milyon liradan satılıyor. Duacıların ücreti ise "Gönlünden ne koparsa..." 
   
   Ağaçta, bezden beşik 
   Başlarını korkuluğa dayayan, tespih çekip dua okuyan, ağaçlara bez, çaput ve ip bağlayıp dilek tutan kadın manzaraları ise değişmiyor. Ancak bir ağaca asılı bezden beşik dikkat çekiyor. Beşiğin Ankara'dan gelen sahibi 54 yaşındaki Saliha Cantosun "40 yaşındaki kardeşimin tüp bebeği olmasını diledim. Bu türbeye her yıl Ankara'dan gelirim. Daha önce de kızımın üniversiteyi kazanmasını dilemiştim, oldu" diyor. 
   Kadınlardan biri de iyileşsin diye hasta çocuğunun atletini türbe başına bırakmış. İçleri para dolsun diye bırakılmış cüzdanlar da cabası.. 
   
   Aman kapkaça dikkat 
   Beşiktaş Yahya Efendi Türbesi de kalabalık ancak burada sadece dua okunuyor, dilekte bulunuluyor. Eyüp Sultan Camii içindeki Hacı Beşir Ağa Türbesi'nde ise kalabalığı gören polis, vatandaşları kapkaççıya karşı uyarıyor. 
   
   
</TEXT>
</DOC>
