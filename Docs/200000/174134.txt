<DOC>
<DOCNO> 174134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/siyaset/siy07.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
YAŞ'tan ilginç bir atama daha 
</HEADLINE>
<TEXT>

   Tarikat evlerini yıktıran tuğgeneral İstihbarat Daire Başkanı oldu... 
   BURSA DHA 

   
   Bursa Garnizon ve Jandarma Bölge Komutanı Tuğgeneral Levent Ersöz, Jandarma Genel Komutanlığı İstihbarat Daire Başkanı oldu. Bursa'da bir yıldır görev yapan Ersöz, Uludağ eteklerinde Kuran kursu verilen çadırların kaldırılması, tarikat mensuplarınca yapıldığı ileri sürülen kaçak Kuran kursu ve binaların yıkımında etkili olmuştu. Yüksek Askeri Şura kararıyla istihbaratın başına getirilen Ersöz, Uludağ eteklerinde özellikle Kadiri tarikatına mensup olduğu ileri sürülen kişilerin kaçak yaptırdığı Kuran kursu ve villaların yıkımıyla gündeme geldi. Hüseyinalan Köyü'nde kaçak yapılan Kuran kursunun yıkımı öncesi binaya gelerek incelemede bulunan Ersöz, Sarıalan mevkiinde Kuran kursu verilen çadırları kaldırttı. Ersöz'ün Ankara'ya atanmasıyla, bu göreve YAŞ tarafından görev süresi bir yıl uzatılan Adana Jandarma Bölge Komutanı Tümgeneral Ali Akgöz getirildi. 
   
   Cüppeli astsubay hilafet yanlısı    ANKARA Milliyet 

   Yüksek Askeri Şura YAŞ toplantısında, ihraç dosyaları ele alınırken yaşanan tartışma üzerine Eyüp Camii'nde çekilen cüppeli fotoğrafı slaytlardan verilen astsubayın, "cumhuriyet düşmanı" konuşmalar yaptığı ortaya çıktı. YAŞ'ta ihraç dosyaları ele alınırken Başbakan Recep Tayyip Erdoğan ve Milli Savunma Bakanı Vecdi Gönül'ün "temyiz haklı saklıdır" kaydı düşerek şerh koyması komutanların tepkisi ile karşılanırken, Jandarma Genel Komutanı Orgeneral Şener Eruygur, komutanlığı bünyesinde görev yapan bir astsubayın fotoğrafları ile yaptığı konuşmaların yansıya verilmesini istedi. Astsubayın cüppeli fotoğrafının Eyüp Camii'nde çekildiği ve "Türkiye Cumhuriyetin ilanından sonra gerilemiştir" diyerek, hilafet yanlısı konuşmalar yaptığı belirtildi. YAŞ'ta astsubayın fotoğrafının gösterilmesinin ardından Erdoğan'ın herhangi bir yorumda bulunmadığı kaydedildi. 
   
   
</TEXT>
</DOC>
