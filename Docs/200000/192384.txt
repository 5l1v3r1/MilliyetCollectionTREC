<DOC>
<DOCNO> 192384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/spor/ysenay.html </URL>
<DATE> 2003/10/31/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Ekselanslar yarışıyor 
</HEADLINE>
<TEXT>

   
   Bu akşam büyük bir derbi yaşanacak yine İstanbul'da... Türk futbolunun ekselansları Beşiktaş ve Galatasaray bu sezonun "kilit puanları" için yarışacaklar tarihi İnönü'de... İki takımın teknik farklarına girersek, Siyah - Beyazlı ekip ağır basıyor ünlü rakibine... Oturmuş onbiriyle hangi kulüp yanlısı olursa olsun, bütün futbolseverlerin kalbini kazanmış bir Beşiktaş var bugünkü 90 dakikada... Topu kendi oyun alanında dilediği gibi dolaştırıp, rakibi üstüne çağıran ve de karşı savunmada açık alanlar yakaladığı zaman da kurtlar gibi bu alana çok acil saldırılar düzenleyen bir ikinci takım var mı bugün Süper Lig'in isim sıralamasında... Lucescu gibi "futbol profesörü" takımdaki 18 adamı bu oyun sanki 18 yıldır oynanırmış gibi ekonomik ve teknik bir değerde kullanıyor... Tümer gibi bir beyni, Sergen gibi bir "futbol ekselansı" ile hiç de birbirine sürtüştürmeden ne de akıllıca kullanıyor... İlhan Mansız, Ahmet Dursun, Ahmed Hassan, Sinan gibi Türkiye'deki bütün takımların imrendiği santrforları da hiç birbirine düşürmeden rakibe göre ne de güzel yarıştırıyor... Yani sahada oynayanlar ile kulübede seyredenlerin yürekleri adeta aynı hızla atıyor... Bu arada Sinan Engin olsun, Feyyaz ve Datcu olsun, bütün teknik sorumlular tam bir "Lucescu prensipleri" ile çalışıyorlar camiada... Eh, zirvede de Serdar Bilgili gibi bir genç adam, onlarca Serdar Bilgili'yi anlatan yönetim mahiyetiyle gece gündüz demeden çalışıyorlarsa eğer, o zaman böyle bir camiada işler tıkır tıkır yürümez mi .. Aaaa, bu akşam başka bir gece... Siyah - Beyazlı kadro Galatasaray ile oynarken, geçmişe ait bütün artılarını kafalardan silerek çıkmalıdır sahaya... Çünkü bu iki devin oyunlarında hiçbir peşin hükme yer yoktur... Ve karşı tarafı hafife alan öyle bir zıpkın yer ki, işte o yara on yıllarca unutulamaz... 
   
   Evet, Cim - Bom da tatlı bir çıkışta olduğu ligde, çok önemli bir imtihan verecek Kartal'ın önünde... Çok değişken on birlerle lig ve Avrupa'yı taşımaya çalışan Galatasaray var... Onlar için bu maç tam bir "güç tartısı" olacak İnönü'de... Eğer Kartal'ın ağırlığı önünde erken ezilir kalırlarsa, büyük yara alırlar bu yıl adına... Ancak Terim'in komple bir düşünce ve yarışma anlayışına getirmeye çalıştığı kadro, eğer Olympiakos önündeki gibi Beşiktaş'ı kendi alanında oynamaya zorlar ve kritik dakikalarda golü de bulurlarsa eğer, işte o zaman da tam bir Cim - Bom şenliği başlayabilir Kartal'ın kendi evinde... "200 gollü kral" ı olan bir Galatasaray'ın, hiç de böyle bir şansı yok diye düşünenlere hayretle bakarım ben... Çünkü bu ikilinin aralarına gereksiz ihtimaller taşıyan laf kalabalığı ile sokulmaya hiç gelmez... Çünkü sonunda sahadan sıkıntıyla ayrılan taraf siz olabilirsiniz" ... 
   
      
</TEXT>
</DOC>
