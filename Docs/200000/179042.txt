<DOC>
<DOCNO> 179042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur50.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet-Kesk zirvesinden bugün sonuç çıkmadı... 
</HEADLINE>
<TEXT>

     Hükümet ile memur sendikaları arasında sürdürülen toplu görüşmelerin yarın da devam etmesi kararlaştırıldı. 
     KESK Genel Başkanı Sami Evren, Devlet Bakanı ve Başbakan Yardımcısı Mehmet Ali Şahin'in başkanlığında Başbakanlık'ta bugün yapılan toplantının ardından gazetecilere açıklamada bulundu. Evren, bugünkü görüşmede, kamu çalışanlarının 2003 yılı alacaklarına ilişkin konuda bir anlaşma sağlanamadığını, kendilerinin 2003 yılı alacaklarına ilişkin 400 milyon lira talep ettiklerini, Başbakan Yardımcısı Şahin'in ise en son 140 milyon lira önerdiğini söyledi. 
     Evren, görüşmede en önemli gelişmenin, Devlet Bakanı ve Başbakan Yardımcısı Şahin'in kamu çalışanlarına siyaset yapma hakkı ile grev ve toplusözleşme hakkı tanınmasına yönelik bir hükmün mutabakat metnine konulacağı yönünde taahhütte bulunması olduğunu söyledi. 
     Hükümet ile memur sendikaları arasındaki toplu görüşmelere yarın saat 11.00'den itibaren Başbakanlık'ta devam edilecek. 
     
</TEXT>
</DOC>
