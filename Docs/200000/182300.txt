<DOC>
<DOCNO> 182300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sonspo16.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe - Gaziantepspor 3-1 
</HEADLINE>
<TEXT>

     Birinci Süper Futbol Ligi'nde Fenerbahçe ile Gaziantepspor arasında yapılan karşılaşma 3-1 Fenerbahçe lehine sonuçlandı 
     
     İLK YARI 

     18. dakikada Kemal'in ceza alanı dışından kullandığı serbest vuruşta, Selçuk'un kafa şutunda top kaleci Ömer'de kaldı. 
     24. dakikada Van Hooijdonk'un orta alandan uzun pasında sağ çaprazda kaleciyle karşı karşıya kalan Serhat, meşin yuvarlağı kalecinin üzerinden aşırmak isterken, Ömer iki hamlede topa sahip oldu. 
     32. dakikada Cem'in sağdan ortasında ceza alanı içinde Hasan Özer, topu kafayla uygun durumda bulunan Nuri'ye aşırdı. Bu futbolcunun vuruşunda, meşin yuvarlak yandan auta çıktı. 
     36. dakikada Selçuk'un orta alandan uzun pasında, sağ çaprazda hareketlenen Serhat'tan önce kaleci Ömer çıkarak, topu kontrol etti. 
     37. dakikada Petkov'un soldan kullandığı köşe atışında ön direkte Tuncay, meşin yuvarlağa dokunarak arka direğe aşırdı. Ancak Gaziantepspor savunması tehlikeyi uzaklaştırdı. 
     38. dakikada Lazarov'un ceza alanı dışından sert şutunda, kaleci Recep yatarak topa müdahale etti. Recep'ten dönen meşin yuvarlak, Hasan Özer'in önünde kalmasına karşın hakem ofsayt kararı verdi. 
     39. dakikada Hasan Özer'in ceza alanı dışından sert şutunda, Recep'in müdahalesiyle direğe çarpan top İlhan'ın önüne düştü. Bu futbolcunun vuruşunda, bir kez daha direkten dönen topu savunma uzaklaştırdı ve karşılaşmanın ilk yarısı 0-0 sona erdi. 
     
     İKİNCİ YARI 

     47. dakikada İlhan'ın sağdan ortasında, penaltı noktası üzerinde uygun pozisyonda topla buluşan Lazarov, kafa vuruşuyla meşin yuvarlağı kaleci Recep'in solundan filelere göndererek, takımını 1-0 öne geçirdi. 
     49. dakikada sahaya atılan yabancı maddeler nedeniyle hakem M.Selçuk Dereli, 3 numaralı anonsu yaptırdı. 
     51. dakikada Gaziantepspor kalecisi Ömer, sahaya atılan yabancı maddeler nedeniyle kale vuruşunu yapmadı. Tribünden atılan bir şemsiyeyi alarak hakeme gösteren Ömer'in yanına gelen Van Hooijdonk, şemsiyeyi alarak görevlilere verdi. Ancak yabancı maddeler atılmaya devam ederken Ömer, tribünden gelen başka bir şemsiyeyi hakem Dereli'ye verdi. Maçın hakemi karşılaşmayı durdurup, yardımcılarını yanına çağırarak, 4 numaralı anonsu yaptırdı. Bu sırada Fenerbahçe Kulübü Başkanı Aziz Yıldırım da protokol tribünündeki yerinden kalkıp, anons yapılan bölüme gitti. Ancak olaylar durunca Yıldırım yerine dönerken, maç da yaklaşık 3 dakikalık duraklamadan sonra yeniden başladı. 
     54. dakikada Aurelio'nun pasında sol çaprazda topla buluşan Serhat'ın şutunda, kaleci Ömer yatarak topa sahip oldu. 
     58. dakikada ceza yayı üzerinde kazanılan serbest vuruşu kullanan Van Hooijdonk'un vuruşunda, top kaleci Ömer'den döndü. Dönen topu iyi izleyen Serhat'ın şutunda, meşin yuvarlak üstten auta çıktı. 
     71. dakikada Yusuf'un sağdan ortasında, arka direkte Serhat'ın indirdiği topa Van Hooijdonk dokunamadı. Bu futbolcudan seken topu penaltı noktası üzerinde önünde bulan Tuncay'ın vuruşunda, meşin yuvarlak üstten auta gitti. 
     75. dakikada sol çaprazda serbest vuruş kullanan Van Hooijdonk, yerden çok sert vurdu. Doğrudan kaleye giden meşin yuvarlak filelere gitti 1-1. 
     77. dakikada Semih'in soldan ortasında, arka direkte Serhat'ın vuruşunda, meşin yuvarlak direğe çarparak auta çıktı. 
     79. dakikada Van Hooijdonk'un soldan ceza alanına yaptığı ortada, arka direkte bulunan Semih, kafayla kale önünde boşta bekleyen Tuncay'a bıraktı. Bu futbolcu boş kaleye kafayla topu göndererek takımını öne geçirdi 2-1. 
     88. dakikada orta alanda sol çaprazda aldığı topla hareketlenen Serhat'ın, ceza alanında kaleci Ömer ile karşı karşıya kaldığı pozisyonda vuruşunda, top yandan auta gitti. 
     Uzatma dakikalarında Semih, sağda korner çizgisi üzerinde Bekir'den kaptığı topla ceza alanına girerek Aurelio'nun önüne meşin yuvarlağı bıraktı. Bu futbolcu da uygun pozisyondaki Yusuf'u gördü. Yusuf, meşin yuvarlağı boş kaleye atarak farkı 2'ye çıkardı 3-1. 
     Karşılaşmayı da Fenerbahçe 3-1 kazandı. 
     
</TEXT>
</DOC>
