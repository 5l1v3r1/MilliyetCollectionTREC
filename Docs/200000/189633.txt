<DOC>
<DOCNO> 189633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/spor/yguven.html </URL>
<DATE> 2003/10/19/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Uğurlar ola Beşiktaş 
</HEADLINE>
<TEXT>

   
   Maçın yarısına geldiğimizde Beşiktaş duran toptan kazandığı gol ile 1 - 0 öndeydi, ama Lucescu da farkındaydı sahadaki üretim hatasının. Böyle giderse kombine biletliler ses çıkarmasa da, bu maç için para verip taban tepenlere ayıp olacağı belliydi. 
   Diyarbakırspor İstanbul deplasmanındaydı, ama Beşiktaş daha uzaklarda oynuyordu sanki. "Şu maç bitse de Prag'a gitsek" havası izleyenleri de sıkmış, basın tribünü önündeki taraftarlar sahaya sırtları dönük trampet çalmaktaydı. 
   İlk yarının tek ilginç notu Tümer'in golü olarak düştü kağıtlara. Ceza yayının içindeki topun başına Tümer geldiğinde ne yalan söyleyeyim, "Ah Sergen olsaydı" demekten kendimi alamamıştım, ama Tümer tıpkı Sergen gibi attı golü. Attı ve Beşiktaş'ın forma giyen giymeyenlere bağlı olmadan bir "takım" olduğunu kanıtladı. Öyle bir takım ki, kötü oynarken bile hep birlikte davranıyorlardı işte. 
   Lucescu 44. dakikada Sergen'i koydu takıma, ikinci yarı başladığında ise yerine Pancu'yu. Aslında İbrahim lazımdı. Çünkü beşli orta sahanın sağındaki Okan, sarsak ve hatalı paslarla da olsa ileri dönük oynuyor, ama soldaki Serdar defansa yardımcı olmaya çalışıyordu. Zaten nadir Diyarbakır atakları sadece bu kanattan yaratılıyordu. Beşiktaş ise umutsuzca Diyarbakırspor savunmasını delmeye çalışıyordu. Diyarbakır kalesinde Mardinkapı, Urfakapı, Dağkapı ve Yenikapı'dan sonra bir Beşiktaşkapı açılamıyordu. 
   Maç boyunca üç kere değişen Beşiktaş hücum hattına İlhan'ın yerine Sinan'ın katılmasıyla Sergen'in uzun paslarına koşacak yeni bir adam oldu maçın bitmesine yirmi dakika kala, Ama dedik ya, bu maçı "kerhen" oynuyordu Beşiktaş, mazereti vardı. Prag ümitlerinin dinlenmesi lazımdı. 
   İyi de tribündeki onca insanın suçu neydi Gerçi tribünler de tıka basa dolu değildi ya...Minumum performansla oynamak yetmedi, son on dakikayı da on kişi tamamladı Beşiktaş. Serdar'ın sahayı boylamasına yürüyerek terketmesi ise tek kelime ile terbiyesizilikti. 
   Diyarbakırspor'a gelince Saffet ve Murat sakat olmasa Beşiktaş'ı çok daha fazla yoracağı kesindi. 
   
      
</TEXT>
</DOC>
