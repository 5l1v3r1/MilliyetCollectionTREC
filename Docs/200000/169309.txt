<DOC>
<DOCNO> 169309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/soneko13.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Sandığı, Eskişehir Otogarı'nı satmaya hazırlanıyor... 
</HEADLINE>
<TEXT>

     Emekli Sandığı Genel Müdürlüğü, Bursa Santral Garajı, Eskişehir Otogarı, Ulus ve Harbiye-Emek işhanlarının da aralarında bulunduğu gayrımenkullerini satmaya hazırlanıyor. 
     Sosyal güvenlik kuruluşlarına ait gayrımenkullerin satışı için 1997 başında çıkarılan Kanunun Anayasa Mahkemesi'nce iptal edilmesinin ardından hayata geçirilemeyen mülk satışı, bu dönem tekrar gündeme geldi. 
     Orman dışına çıkarılan ve 2-b'ler olarak nitelenen araziler dahil devlete ait arsa ve araziler, okullar, kamu kuruluşlarına tahsis edilmiş sosyal tesislerin yanı sıra sosyal güvenlik kuruluşlarının mülkiyetinde bulunan gayrımenkullerin de elden çıkarılması görüşü benimsendi. 
     Sosyal güvenlik kuruluşları da, bu doğrultuda çalışma içine girdi. İlk olarak Emekli Sandığı Genel Müdürlüğü, kuruma ait gayrımenkullerin satışına olanak verecek 5434 sayılı Emekli Sandığı Kanunu'na Bir Ek Madde Eklenmesine Dair Kanun Taslağını hazırlayarak, Maliye Bakanı Kemal Unakıtan'a sundu. 
     Söz konusu düzenlemede, Anayasa Mahkemesi'nin verdiği iptal kararının gerekçesi de dikkate alındı. 
     
     NASIL SATILACAKLAR 
     Taslağa göre, Emekli Sandığı'nın mülkiyetinde bulunan veya müşterek maliki bulunduğu menkul ve gayrımenkullerden doğrudan hizmetleriyle ilgili olmayanlar, Sandık Yönetim Kurulu'nun kararı ve Maliye Bakanlığı'nın teklifi üzerine Bakanlar Kurulu onayından sonra satılabilecek. 
     Bu satışlardan elde edilen gelirler, bilançodaki özel bir hesaba kaydedilecek ve Emekli Sandığı Kanunu çerçevesinde değerlendirilecek. 
     Satış, gayrımenkullerin mülkiyetinin kısmen veya tamamen bedel karşılığı devri ile gayrımenkullerdeki hisselerin tamamen ya da bir kısım gayrımenkullerin mevcut durumları da gözönüne alınarak blok halinde veya bağımsız bölümler halinde devri şeklinde gerçekleştirilecek. Satış yöntemine de Sandık Yönetim Kurulu karar verecek. 
     Satış kararı alınan gayrımenkullerin değer tespiti çalışmaları, Emekli Sandığı'nda oluşturulan değer tespit komisyonları tarafından yürütülecek. 
     İhalelerde kapalı teklif, pazarlık, açık artırma ve belirli istekliler arasında kapalı teklif usullerinden birisi uygulanabilecek. 
     
</TEXT>
</DOC>
