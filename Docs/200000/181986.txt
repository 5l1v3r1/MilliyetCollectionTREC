<DOC>
<DOCNO> 181986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur25.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
2004'te memur zammı yüzde 13'ten aşağı olmaz 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Bakanlar Kurulu, 2004 yılında memurlara verilecek rakamı mutlaka belirleyecektir, ama bu rakam yüzde 13'ten aşağı olmaz'' dedi. 
     Şahin, Beşiktaş Kaymakamı Mehmet Emin Avcı'yı ziyareti sırasında gazetecilerin ''memur maaşlarına yapılacak zamma'' ilişkin sorularını yanıtladı. 
     ''Uzlaştırma Kurulu'nun memur maaş zamlarına ilişkin raporu üzerinde tarafların mutabakat sağlayamadığının'' hatırlatılması üzerine Şahin, ''Hükümet olarak 2004'te memurlara verebilecekleri azami öneriyi masaya getirdiklerini'' söyledi. 
     Şahin, ''Uzlaştırma Kurulu raporunda belirtilen oranın, kendi önerilerine 3 katrilyon liradan fazla ek yük getirdiğini'' vurgulayarak, şunları kaydetti 
     ''Böyle bir parayı ödemeye kalktığımızda, bunu başka kalemlerden aktarma yaparak sağlayabiliriz. Köyün yolundan, suyundan, okulundan... Ama bunlar da ihtiyaçtır. Memur sendikaları yöneticileri, 'daha az köy yolu yapılsın, kamuya daha az personel alınsın, onlara verilecek para bize gelsin' demeye getiriyorlar. Bunu kabul etmemiz mümkün değildir. Biz memurlarımızı düşündüğümüz kadar 70 milyon insanımızı da, köyün yolunu da, suyunu da düşünmek zorundayız.'' ''Bundan sonraki süreçte mutabakatsızlık metninin Bakanlar Kurulu gündemine getirileceğini'' anlatan Başbakan Yardımcısı Şahin, şöyle devam etti 
     ''Tarafların talepleri değerlendirilip bir sonuca varılacak. Bakanlar Kurulu, bizim önerimizi kabul eder veya başka kalemlerden aktarma yaparak bunun üstüne çıkar. Bakanlar Kurulu, 2004 yılında memurlara verilecek rakamı mutlaka belirleyecektir, ama bu rakam yüzde 13'ten aşağı olmaz.'' Şahin, ''Uzlaştırma Kurulu'nun rakamlarının Bakanlar Kurulu'nda kabulüne ihtimal vermediğini'' kaydederek, ''ekonomik dengeleri sarsacak olan bu yükün altına Bakanlar Kurulu'nun gireceği kanaatinde olmadığını'' bildirdi. 
     Mehmet Ali Şahin, önümüzdeki Bakanlar Kurulu toplantısının gündeminde memur maaşlarına yapılacak zam konusunun yer almadığını, ancak bir sonraki toplantıda kurulun gündemine alınabileceğini söyledi. 
     
     ''HERKES ÖZGÜRLÜK HAKKINI KULLANABİLİR'' 
     ''Memurların 'sokağa dökülürüz' şeklindeki tepkilerinin'' hatırlatılması üzerine de Şahin, ''Bu ülkede Toplantı ve Gösteri Yürüyüşü diye anayasal bir hak var. Herkes bu özgürlük hakkını yasal sınırlar içinde kullanabilir. Niye kullanıyorsunuz diyemeyiz. Bu onların hakkıdır'' dedi. 
     Daha sonra Kaymakam Avcı ile makamında bir süre görüşen Şahin, ilçenin sorunları hakkında bilgi aldı. 
     Beşiktaş Kaymakamı Avcı, ilçede kamu hizmetlerini yürütmede en büyük sıkıntılarının bina sorunu olduğunu belirterek, mevcut kaymakamlık binasının yanında bulunan ve TBMM Milli Saraylar Dairesi Başkanlığı'na ait eski bir saray yapısının kendilerine tahsis edilmesini istedi. 
     Şahin de, daha sonra incelediği ve müze yapılması amacıyla restore edilen binanın kaymakamlığa tahsisi için girişimde bulunacağını söyledi. 
     Şahin, ziyaretin ardından Kaymakam Avcı ile Sait Çiftçi Dispanseri Diyabet Merkezi'nin açılışını yaptı. 
     Randevu sistemiyle çalışacak olan ve yılda yaklaşık 18 bin hastaya hizmet vereceği belirtilen merkez hakkında bilgi alan Şahin, dispanserdeki bazı hastalarla sohbet etti. 
     
</TEXT>
</DOC>
