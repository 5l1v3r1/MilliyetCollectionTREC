<DOC>
<DOCNO> 180480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sondun11.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kubeysi Aşireti'nden Türkiye'nin asker göndermesine destek... 
</HEADLINE>
<TEXT>

     en büyük aşiretlerinden Kubeysi aşiretinin önde gelen üyeleri, Müslüman bir ülke olarak Türkiye'nin Irak'a asker göndermesine sıcak bakıyor. 
     Irak İslam Partisi'nin Ramadi İl Başkanı ve bölgenin en nüfuzlu din adamlarından olan Dr. Fazıl Muhammed El Kubeysi, Türk ordusunun birçok bakımdan kendileri için Amerikan askerlerinden daha iyi olduğunu söyledi. 
     ''Biz Türklerle bir milletiz, aramızda hiçbir fark yok'' diyen El Kubeysi, ''Şu an ABD işgali altındayız. Amerikalılar bizim dinimizden değil. Türklerde ırz, namus düşüncesi var, İslami kuralları iyi biliyorlar. Bu çerçevede davrandıkları takdirde Amerikan ordusundan çok daha iyidirler'' diye konuştu. 
     Türkiye'nin, Irak'ta görev almasa dahi, kendileri için her zaman önemli bir ülke olduğunu belirten El Kubeysi, ''Bağdat'taki Türk mezarlığına sık sık giderek Fatiha okuduğunu, İngiliz mezarlığında da lanetler yağdırdığını'' söyledi. 
     El Kubeysi, sözlerine şöyle devam etti 
     ''Dini günlerimizde Türklerin yiğitliklerini anlatıyoruz, cenaze törenlerinde Müslümanlıklarını dile getiriyoruz. Irak İslam Partisi'nin tüm üyeleri, Türkiye'yi her zaman sevgi ve saygıyla anar. Bana göre tüm Irak çapında da bu sevgi devam ediyordur, özellikle Irak'ın batısı Türkleri sever.'' Ramadi'deki Türk mezarlığının 1974'te Saddam rejimi tarafından yıkılarak yerine posta idaresinin kurulduğunu da anlatan El Kubeysi, Saddam'ın, ''İslam'a ait her şeyi imha eden dinsiz bir insan'' olduğunu belirtti. 
     El Kubeysi, ''kendileri için, Türkiye'nin Irak'a asker göndermesinden belki de daha önemli bir konunun, kuzey Irak'ın anavatanından ayrılmaması olduğunu, bunun Türkiye için de çok önem taşıdığını'' ifade etti. 
     Ramadi bölgesinin en zengin aşireti olan Kubeysilerin yine önde gelen isimlerinden Hacı Cesim Muhammed Kubeysi de, Irak halkı olarak Türkiye'nin Irak'a asker göndermesini arzu ettiklerini söyledi. 
     Muhammed Kubeysi, Müslüman ülkelerin ordusunun Ramadi'de bulunmasının daha iyi olduğunu belirterek, ''Biz halk olarak, Müslüman ülke Türkiye'yi istiyoruz'' diye konuştu. 
     Ailenin diğer üyesi Dr. İsmail Kubeysi de, Türk ordusunun ''işgalci güç'' olarak Irak'a gelmesi halinde buna karşı olduğunu, ancak ''Iraklılarla can cana olmak, onları zor durumdan kurtarmak için gelirse çok sevineceğini'' ifade etti. 
     Aşiretin bir başka üyesi İmam Suphi Ahmet de, Türkiye'nin Irak'ta Amerikalılardan çok daha iyi iş yapacağını düşündüğünü, birçok hizmetin yerine getirilmesinde de önemli katkılar sağlayacağından emin olduğunu kaydetti. 
     
</TEXT>
</DOC>
