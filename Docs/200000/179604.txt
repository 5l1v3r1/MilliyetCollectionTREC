<DOC>
<DOCNO> 179604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur16.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye başkanı kalaşnikofla tarandı, öldü... 
</HEADLINE>
<TEXT>

     Erzurum'un Narman İlçesi'ne bağlı Şekerli Belde Belediye Başkanı Nihat Akbulut ve beraberindeki 2 kişi, uğradıkları silahlı saldırı sonucu öldü. 
     Alınan bilgiye göre, Narman'dan Şekerli Beldesi'ne giden Belediye Başkanı Nihat Akbulut ve beraberindeki Tarık Akbulut ile Erkan Kılıç'ın içinde bulunduğu Şekerli Beldesi Belediyesi'ne ait resmi otomobile, kimlikleri henüz belirlenemeyen kişilerce ateş açıldı. 
     Saldırıda, Şekerli Belediye Başkanı Akbulut, kardeşi Tarık Akbulut ile yeğeni Erkan Kılıç öldü. Akbulut'un diğer yeğeni olduğu öğrenilen ve olayda ağır yaralanan Vural Akbulut ise Erzurum Numune Hastanesi'nde tedavi altına alındı. 
     
     Kalaşnikofla saldırmışlar.. 

     Şekerli Belediye Başkanı Nihat Akbulut ve beraberindeki 2 kişinin silahlı saldırı sonucu öldürülmesiyle ilgili soruşturma çok yönlü sürdürülüyor. 
     Yetkililer, saldırının kalaşnikof marka otomatik silahlarla gerçekleştirildiğini, olay yerinde 12 boş mermi kovanının bulunduğunu bildirdiler. 
     Yetkililerden edinilen bilgiye göre, silahlı saldırı olayı şöyle gerçekleşti 
     Şekerli Beldesi ile Narman arasındaki Mahmut Çavuş kavşağında bekleyen 25 DL 181 plakalı kamyon, Tarık Akbulut'un kullandığı ve içinde Belediye Başkanı Nihat Akbulut ile Vural Akbulut ve Erkan Kılıç'ın bulunduğu 25 DN 775 plakalı makam aracına çarparak durmasını sağladı. Daha sonra, kamyondan inen, sayıları ve kimlikleri henüz belirlenemeyen kişiler, kalaşnikof marka silahlarla makam otomobilini taradı. 
     Öte yandan, Belediye Başkanı Nihat Akbulut ile kardeşi Tarık Akbulut'un, Abdulhamit Han adlı bir kişiyi öldürdükleri gerekçesiyle tutuklandıkları ve bir süre cezaevinde yattıkları öğrenildi. 
     Saldırıyı, Han'ın yakınlarının düzenlemiş olabileceği ihtimali üzerinde duruluyor. 
     Narman Kaymakamı Muhterem İnce, Belediye Başkanı Akbulut ile beldede bulunan bazı kişiler arasında daha önceden bir husumet bulunduğunu belirterek, güvenlik güçlerinin söz konusu kişilerle ilgili araştırmalarını yoğunlaştırdıklarını bildirdi. 
     
     Saldırganların birinin kimliği belirlendi 

     Erzurum'un Narman İlçesi'ne bağlı Şekerli Beldesi Belediye Başkanı Nihat Akbulut ve beraberindekilerine silahlı saldırı düzenleyenlerden birinin kimliği belirlendi. 
     Saldırıda ağır yaralanan ve Erzurum Numune Hastanesi'nde tedavi altına alınan, Belediye Başkanı Akbulut'un yeğeni Vural Akbulut, hastanede verdiği ilk ifadesinde, saldırganlardan birinin aralarında husumet bulunan Ahmet Han olduğunu söyledi. Akbulut, ifadesinde, diğer saldırganları göremediğini anlattı. 
     Yetkililer, Akbulut'un ifadesi doğrultusunda Han'ın arandığını, ancak henüz yakalanmadığını bildirdiler. 
     
     Vali aileleri barıştırmak istemiş... 

     Bu arada, Şekerli Beldesi'ne giden Erzurum Valisi Mustafa Malay olay yerinde incelemelerde bulunarak, yetkililerden bilgi aldı. 
     Malay, gazetecilere yaptığı açıklamada, Şekerli Beldesi'nde, Akbulut ve Han aileleri arasında kan davası olduğunu bildiklerini ve iki aileyi barıştırmak için çaba harcadığını söyledi. 
     Aileleri barıştırma çabalarının sonuçsuz kaldığını anlatan Malay, şöyle devam etti 
     ''İki aile arasındaki kan davasını barışla noktalamak için iki ay önce devreye girdim. Ancak tüm çabalarımıza rağmen ailelerin barışmalarını sağlayamadık. Ailelerin büyük çoğunluğu barışmaktan yana idi. Ancak aile büyüklerinin olumsuz tavrı nedeniyle barış sağlanamadı. Eğer o dönemde barışmış olsalardı, şimdi bu olaylar yaşanmayacaktı.'' 
     
     Kan davası nasıl başladı 

     Şekerli Belediye Başkanı Nihat Akbulut ve beraberindekilere düzenlenen saldırın nedenin kan davası olduğu belirlendi. Kan davasının nedeni şöyle açıklandı 
     ''Şekerli'nin belde olmasının ardından ilk belediye seçimlerinde Han ailesinden Canip Han belediye başkanı seçildi ve üç dönem bu görevi sürdürdü. Son yerel seçimlerde Nihat Akbulut'un Belediye Başkanı olmasının ardından iki aile arasında anlaşmazlıklar başladı. Aileler arasındaki kavgaların büyümesi üzerine Akbulut ailesinden bir kişi öldürüldü. Bu olayın ardından Han ailesinden de Abdulhamit Han öldürüldü. Han'ın öldürülmesi olayında Belediye Başkanı Akbulut, 22 Mayıs 2001 tarihinde tutuklandı ve cezaevinde iki yıl yattıktan sonra 28 Mayıs 2003 tarihinde tahliye edildi. 
     Daha sonra görevine geri dönen Akbulut, belediye binasını, Han ailesinin oturduğu eve yakın olduğu için boşaltarak, beldenin başka yerinde kiraladığı geniş bir eve taşıdı.'' 
     
     Cezaevindeki oğlunu ziyarete gidiyordu 

     Belediye Başkanı Nihat Akbulut'un, beraberinde kardeşi ve yeğenleri ile, Abdulhamit Han'ın öldürülmesi olayı nedeniyle cezaevinde bulunan oğlu Furkan Akbulut'u ziyaret giderken silahlı saldırıya uğradığı öğrenildi. Öte yandan, olayda kullanılan kamyonun da, Han ailesi tarafından bir süre önce satın alındığı öğrenildi. 
     Şekerli Beldesi ile Narman arasındaki Mahmut Çavuş yol kavşağında bekleyen, sürücü kimliği henüz belirlenemeyen 25 DL 181 plakalı kamyon, Tarık Akbulut'un kullandığı ve içinde Şekerli Belediye Başkanı Nihat Akbulut ile Vural Akbulut ve Erkan Kılıç'ın bulunduğu 25 DN 775 plakalı makam aracına çarparak durmasını sağlamış ve daha sonra kamyondan inen, sayıları ve kimlikleri henüz belirlenemeyen kişiler araçtakileri kalaşnikof marka silahlarla taramıştı. 
     Olayda, Başkan Akbulut, kardeşi Tarık Akbulut ve yeğeni Erkan Kılıç ölmüş ve diğer yeğeni Vural Akbulut da ağır yaralanmıştı. 

     
</TEXT>
</DOC>
