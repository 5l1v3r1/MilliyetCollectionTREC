<DOC>
<DOCNO> 151604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/soneko09.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şubat ayında ihracat yüzde 14.3 arttı... 
</HEADLINE>
<TEXT>

     Türkiye'nin Şubat ayındaki ithalatı yüzde 30.3, ihracatı ise yüzde 14.3 arttı. 
     Devlet İstatistik Enstitüsü'nce yayınlanan Şubat ayı geçici dış ticaret verilerinerine göre, Şubat'ta, 2 milyar 725.4 milyon dolarlık ihracat, 3 milyar 914 milyon dolarlık da ithalat yapıldı. 
     İthalattaki hızlı artış nedeniyle, Şubat'ta dış ticaret açığı, geçen yılın Şubat ayına göre yüzde 91.9 büyüyerek 619 milyon 431 bin dolardan 1 milyar 188 milyon 597 bin dolara yükseldi. İhracatın ithalatı karşılama oranı da yüzde 79.4'ten yüzde 69.6'ya geriledi. 
     Ocak-Şubat dönemi itibariyle ise Türkiye'nin ihracatı, geçen yılın aynı dönemine göre yüzde 21.1 artarak, 6 milyar 47.2 milyon dolara, ithalatı da yüzde 27.3 artarak 8 milyar 133.9 milyon dolara yükseldi. Aynı dönemde dış itcaret açığı yüzde 49.7 büyüyerek 2 milyar 86.7 milyon dolara çıkarken, ihracatın ithalatı karşılama oranı yüzde 78.2'den yüzde 74.3'e düştü. 
     
     DEĞİRMENCİLİK ÜRÜNLERİ İHRACATTA İLK SIRADA 

     DİE Ocak-Şubat dönemine ilişkin geçici dış ticaret verilerine göre, bu dönemde, geçen yılın aynı dönemine oranla, sermaye malları ithalatı yüzde 16.2 artarak 966.4 milyon dolara, ara malları ithalatı yüzde 26.3 artarak 5 milyar 3.1 milyon dolardan 6 milyar 317.6 milyon dolara çıktı. 
     Bu dönemde, ham petrol ithalatı ise yüzde 45.8 artarak, 566.8 milyon dolardan 826.4 milyon dolara çıktı. Bu yılın iki ayında, geçen yılın aynı dönemine göre, eczacılık ürünleri ithalatı yüzde 73, örülmemiş giyim eşyası aksesuarı ithalatı yüzde 105.5, ayakkabılar, tozluklar ithalatı yüzde 133.3, demir-çelik ithalatı yüzde 147, demiryolu ulaşım araçları ithalatı yüzde 129.4, kara taşıtları bunların aksam ve parçaları ithalatı da yüzde 132.9 arttı. Hava taşıtları, gemiler, suda yüzen taşıtlar ithalatında yüzde 90 düzeyinde gerileme kaydedildi. 
     Ocak-Şubat döneminde, en fazla ihracat artışı yüzde 83.2 ile değirmencilik ürünlerinde kaydedildi. Geçen yıl 8.5 milyon dolar olan değirmencilik ürünleri ihracatı bu yıl 15.6 milyon dolara yükseldi. Bu dönemde, hayvansal ve bitkisel katı-sıvı yağlar, kakao kakao müstahzarları, mineral yakıtlar ve mineral yağlar, ihracatında yüzde 60'tan fazla, Türkiye'nin ihracatında önemli yer tutan tekstil ve konfeksiyon sektörü ihracatında ise yüzde 30'a yakın ihracat artışı oldu. 
     Ekonomik faaliyet alanların bakıldığında, tarım ve ormancılık ürünleri ithalatının yüzde 14.9 gerilediği, aynı sektörün ihracatının ise yüzde 9 arttığı belirlendi. 
     
     AB'DEN İTHALAT YÜZDE 36 ARTTI 

     Ocak-Şubat döneminde, Türkiye'nin Avrupa Birliği'nden AB ithalatı yüzde 36 artarken, AB'ye ihracattaki artış yüzde 29.7'de kaldı. Bu yılın iki ayında, AB'den 3 milyar 510.8 milyon dolarlık ithalat, AB'ye 3 milyar 259 milyon dolarlık da ihracat yapıldı. 
     Yılın ilk iki ayında, Ortadoğu ülkelerine ihracat yüzde 4 artarken, bu gruptaki ülkelerden ithalattaki artış yüzde 56.6 düzeyinde gerçekleşti ve 717.3 milyon dolara yükseldi. 
     





</TEXT>
</DOC>
