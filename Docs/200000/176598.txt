<DOC>
<DOCNO> 176598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/guncel/gun06.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteciyi fuhuş ihbarı öldürdü 
</HEADLINE>
<TEXT>

   Kendisine saldıranlardan kaçarken trafik kazası sonucu ölen Sarışınkaya'nın jandarmaya ihbarda bulunduğu ortaya çıktı 
      YALÇIN ATA, OKŞAN ARINÇ Aydın DHA 

   
   Aydın'da yerel televizyon kameramanı Serol Sarışınkaya'nın kaza geçirerek ölümüne neden olan iki saldırgan, İncirliova'da yakalandı. Sarışınkaya'nın olaydan kısa süre önce jandarmaya "Yol kenarında fuhuş yapıyorlar" diye ihbarda bulunduğu ortaya çıktı. Gözaltına alınan Mehmet Ali Arıkan ve Zafer Ergün'ün de başta fuhuş olmak üzere çeşitli sabıkaları bulunduğu belirlendi. 
   Yerel AYTV'de çalışan evli ve bir çocuk babası Sarışınkaya 39 , cumartesi günü saat 17.00'de kendisini dövenlerden kaçarken trafik kazası geçirerek öldü. Sarışınkaya'nın kazadan birkaç dakika önce cep telefonundan 156 Jandarma İmdat telefonunu aradığı saptandı. Sarışınkaya'nın "Ben AYTV muhabiriyim. Yol kenarında fuhuş yapıyor ve yaptırıyorlar. Size ihbarda bulunuyorum. Yer İncirliova girişinde, köprünün olduğu yer. Daha sonra tekrar arayacağım" dediği belirlendi. 
   
   Sürücü tutuklandı 
   Arıkan ile Ergün gözaltına alındı. Sarışınkaya'ya çarpan 09 RF 846 plakalı otomobilin sürücüsü Namdar Karadal tutuklanırken, Arıkan ve Ergün "darp" ve "kaza sonucu ölüme sebebiyet vermek"ten sorguya alındı. 
   
   
</TEXT>
</DOC>
