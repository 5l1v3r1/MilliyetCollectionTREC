<DOC>
<DOCNO> 152160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo36.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan 1 yıl daha Galatasaray'da... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, futbolcuları Ümit Karan ile sözleşmelerini 1 yıl daha uzattıklarını söyledi. 
     Ali Dürüst, Florya Metin Oktay Tesisleri'nde düzenlediği haftalık olağan basın toplantısında, Ümit Karan ile sezon içinde yaptıkları anlaşma ile 30 Nisan tarihine kadar opsiyon tanıdıklarını belirterek, ''Bugün de o tarihi beklemeden kendisiyle anlaşmaya ulaştık. Ümit Karan 1 yıl daha Galatasaray'ın futbolcusu olacak'' dedi. 
     Sezonun artık sonuna doğru geldiklerini ifade eden Dürüst, yönetim, teknik heyet, futbolcular ve taraftarlar olarak işbirliği içinde olduklarını, bunun en güzel örneğinin de UltrAslan Derneği'nin isim haklarını ücretsiz olarak kulübe devretmesi olduğunu kaydetti. 
     
     ''DUYARLI OLMAK NORMAL'' 
     Ali Dürüst, basın mensuplarının, ''Lucescu sürekli hakemlerden yakınıyor. Galatasaray'da da böyle miydi'' şeklindeki sorusu üzerine, ''Kendisi şu anda Beşiktaş'ın teknik direktörü, ben yorum yapamam. Bizi Lucescu ile iyi geçen 2 sezon yaşadık'' diye yanıtladı. 
     ''Geçmişte, 'Beşiktaş, hakemlerle birlikte 100. yılını kutlar' şeklindeki açıklamalarınızda bir değişiklik oldu mu'' şeklindeki soru üzerine de Dürüst, şöyle konuştu 
     ''O zaman Beşiktaş hakem seçimi yapıyordu. Ben de latife olarak böyle söylemiştim. Ortamı germeden böyle latifeler yapılmalı. Hakem tercih etmek yanlış. Ancak, geçmişte bizim de hakemlerden yana serzenişlerimiz olmuştur. Şampiyonluk yarışı sırasında belli oranda bazı konulara duyarlı olmaları normaldir.'' 
     
     REVİVO'YA İZİN 
     Ali Dürüst, kendisine soru yöneltilmeden, Revivo'nun milli takıma gönderilmesine de açıklık getirdi. 
     İsrail'in 30 Nisan Çarşamba günü çok önemli bir milli maç oynayacağını anlatan Dürüst, ''FIFA, mili futbolculara 4 gün önceden ülkelerine gitmesine izin veriyor. İsrail'in teknik direktörü de bizden Revivo'nun cuma günü gelmesini istedi. Biz de milli dava nedeniyle anlayış gösterdik'' şeklinde konuştu. 
     
     ''TRANSFERDE SEZON SONU BEKLENİYOR'' 
     Transfer çalışmalarının sürdüğünü vurgulayan Ali Dürüst, sezon sonu gelmeden kesin adım atmayı düşünmediklerini dile getirdi. 
     Dürüst, ''Ligin sonu gelsin, transfer gündeme gelecektir. Lig yarışı bitmeden kesin adım atmak istemiyoruz. Çalışmalar şu anda teknik düzeyde devam ediyor. Bunlar yönetim kuruluna geldiğinde girişimlere de başlarız'' diyerek sözlerini tamamladı. 
     





</TEXT>
</DOC>
