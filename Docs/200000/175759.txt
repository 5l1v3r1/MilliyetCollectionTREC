<DOC>
<DOCNO> 175759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sontur04.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmenler, Türk askerinin Irak'a gitmesini istiyor... 
</HEADLINE>
<TEXT>

     Irak'a asker gönderme tartışmaları sürerken, Türkmenler, Türk askerinin Irak'a gönderilmesinin bu ülkeye barış ve istikrar getireceği görüşünde birleşiyor. 
     Irak Türkmen Cephesi Türkiye Temsilcisi Ahmet Muratlı, Türk askerinin Irak'a gönderilmesi konusunda açıklamalarda bulundu. 
     ''Türkmen olmadan önce Iraklıyız'' diyen Muratlı, Irak'taki toplulukların hepsinin tarihi süreçte akraba topluluklar olduğunu söyledi. 
     Irak'ta, müttefik güçlere yapılan saldırıların Irak halkını genelde rahatsız ettiğini belirten Muratlı, şöyle konuştu 
     ''Bizler Iraklılar olarak Irak'ta diktatör Saddam yönetimine son verdikleri için ABD ve müttefiklerine müteşekkiriz. Ancak, 4 aylık sürede ABD'nin Irak'taki yönetim tarzı, ABD'nin Irak halkını tanımadığını, halkın adet ve örflerini dikkate almadan bazı olaylara kalkıştıklarını gösteriyor. Bu, bir ABD yetkilisi tarafından da söylendi. 
     Bağdat, Felluce ve Bakube üçgenindeki hadiseler Irak halkını derinden üzüyor. Bunun için şu anda Irak halkının dışarıdan ilave bir güce ihtiyacı var. Ortadoğu ülkelerine baktığımızda ise en deneyimli gücün Türkiye olduğu görülüyor. Türk Silahlı Kuvvetleri TSK Somali'deki, Kosova'daki, Bosna'daki ve Afganistan'daki deneyimleri, gösterdiği yüksek performans dolayısıyla bu işi layıkıyla yapabilir. Buna Irak halkı olarak inanıyoruz.'' TSK için Irak'ın yabancı bir ülke olmadığını vurgulayan Muratlı, Irak'ın kuzeyinin 13 yıldan beri TSK sayesinde huzur ve barış içinde yaşadığını kaydetti. Bölgede bugüne kadar Kürt halkından herhangi bir şikayet gelmediğini, bir vaka yaşanmadığını anlatan Muratlı, şöyle devam etti 
     ''O bölgede çatışmaları bile durduran TSK'dır. Halka muamelede en iyi performansı gösteren TSK'dır. Bizim inancımız TSK, oradaki akraba topluluklarına en kısa sürede faydalı olacak, yöredeki yangını söndürebilecektir. Bunu sadece Türkmenler olarak söylemiyoruz. İster Araplar, ister diğer gruplar olsun, onların da isteği ve arzusu bu yöndedir. Bu görüşlerini bize ilettiler. 
     İnanıyoruz ki, Türkiye Cumhuriyeti Devleti alacağı bu kararla barışı ve huzuru bir an önce Irak'a getirecektir.'' 
     
     TÜRKMENLERİN TEMSİLİ 
     Geçici Meclis'te, dün, Irak Anayasasını hazırlayacak Anayasa Komisyonu'nun açıklandığını bildiren Muratlı, 25 kişilik komisyonda 2 Türkmen bulunduğunu kaydetti. Bu kişilerden birinin Anayasa konusunda uzman olan, Irak Türkmen Cephesi İl İstişare Meclisi Başkanı Dr. İsmet Abdülmecit, diğerinin ise siyasi konularda bilgili olan Türkmen İslam Birliği'nden Abbas El Beyati olduğunu belirten Muratlı, bu kişilerin ''konularında ehil'' olduğunu söyledi. 
     Muratlı, ayrıca, komisyona, KDP'den Sami Abdurrahman'ın, KYB'den Dr. Fuat Masum'un seçildiğini söyledi. 
     Geçici Meclis'te Türkmenlerin 1 kişi ile temsil edildiğini hatırlatan Muratlı, bunun yeterli olmadığını, ayrıca Geçici Meclis'e atama yoluyla değil, siyasi kimliği olan Irak Türkmen Cephesi'nden bir kişinin ''tayin'' edilmesi gerektiğini kaydetti. 
     Geçici Meclis'teki temsilcilerde nüfus oranının dikkate alınmadığını belirten Muratlı, ''Kendi kendilerine bizim hakkımızda karar almaları Türkmenlerce uygun görülmüyor'' dedi. 
     
     ''TÜRK ASKERİ ZOR GÖREVLERİN ADAMIDIR'' 
     Irak Türkleri Kültür ve Yardımlaşma Derneği Genel Başkanı Kemal Beyatlı, bugüne kadar Türk askerinin uluslararası ittifaklar çerçevesinde, sorunlu bölgelere giderek, mazlum insanlara yardımcı olduğunu belirtti. 
     Bu çerçevede, Türkiye'nin hemen yanı başında sıkıntılı durumda olan Irak'a asker göndermesinin de büyük önem arz ettiğini dile getiren Beyatlı, şunları kaydetti 
     ''Irak halkıyla Türk halkı arasındaki geçmişe dayalı bir muhabbet, sevgi bağı vardır. Bazıları 'Irak halkı Türk askerine karşı' gibi ifadeler kullanıyor. Bunu çıkaranları da Türk askeri biliyor. Iraklıların Türk askerine karşı olduğu yönündeki düşünceler yanlış. Çünkü iki halk arasında tarihten gelen bağlar vardır. Temenni ederiz ki, Türk askeri Irak'ın sadece sorunlu yerlerinde değil, tüm bölgelerinde görev yapsın. 
     Türk askeri zor görevlerin adamıdır. Bugüne kadar Afganistan'da, Bosna Hersek'te, Kosova'da, Kıbrıs'ta, Somali'de barış ve istikrarın sağlanmasında görev aldı. Buralarda başarılı oldu. Şimdi de Irak'ta görev yapması gündemde. Türk askeri bir an önce bölgeye gitmelidir. Irak'a istikrar ve barış getirecek en önemli güç, Türk askeridir. Türk askerlerinin burada da başarılı olacağına inancım tamdır.'' 
     
     ''TÜRK ASKERİ IRAK'TA İŞGALCİ GÜÇ OLMAZ'' 
     Türk askerinin Irak'ta işgalci güç olmayacağını, bu tür iddiaları bölgede çıkarı olan kimi grupların ortaya attığını vurgulayan Beyatlı, ''Türk askeri bölgeye huzur ve güveni getirdikten sonra çekilecektir ve ondan sonra Irak halkı kendi ayakları üzerinde duracaktır'' dedi. Beyatlı, Türkmenler olarak Türk askerinin kendi bölgelerinde görev yapmasını elbette istediklerini, fakat bunun ABD'liler ile yapılacak görüşmeler sonucu belirleneceğini ifade etti. 
     ABD askerlerinin, Irak halkının psikolojik yapısını incelemeden harekete geçtiğini, bunda da Kürt grupların etkili olduğunu ifade eden Beyatlı, ABD askerlerinin karşılaştığı sıkıntıların da bundan kaynaklandığını söyledi. 
     Kemal Beyatlı, Irak'taki kargaşanın nedeninin elektrik, su gibi altyapı tesislerinin yeterince çalıştırılmamasından kaynaklandığına dikkati çekerek, ''Sefalet içinde olan halk bunun sorumlusu olarak gördüğü Amerikan askerlerine tepki gösteriyor. Bunlar tam olarak faaliyete girer, halk kendi işine gücüne dönerse bu tür silahlı tepkiler de azalır'' dedi. 
     
     KERKÜK VAKFI BAŞKANI 
     Kerkük Vakfı Genel Başkanı İzzettin Kerkük de, ''Irak'ın şekillenmesinde söz sahibi olunacak ve milli menfaatler korunacaksa Türk askeri Irak'a mutlaka gitmelidir'' dedi. 
     Irak halkını kötü niyetli kişilerin kışkırtmaması durumunda, Türk askerinin bölgede sıcak karşılanacağını da belirten Kerkük, şöyle devam etti 
     ''Çünkü Türk askeri Irak'a barışı, güveni ve istikrarı tesis etmek için gidecektir, işgalci güç olarak değil... Ancak Irak'ta son zamanlarda Türk varlığını hazmedemeyen, Türkiye'nin adının bile anılmasına tahammülü olmayan gruplar türedi. Zamanında Türkiye bunlara çok yardımcı oldu, ceplerine diplomatik pasaportlar koydu. Bugüne gelmelerinde de katkısı oldu. Şimdi bunlar Türkiye'ye karşı geliyorlar. ABD'lilerin bir an önce bu gerçeği anlamasını diliyorum. Oradaki Türkmenlere eşit şekilde davranılması lazım.'' Kerkük, Türk askerinin Türkmenlerin olduğu bölgede görev yapmasını arzu ettiklerini kaydetti. 
     
</TEXT>
</DOC>
