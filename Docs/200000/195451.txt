<DOC>
<DOCNO> 195451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/yazar/akyol.html </URL>
<DATE> 2003/11/14/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Uluslaşma, İslam, Aleviler, Kürtler 
</HEADLINE>
<TEXT>

   
   DENİZ Baykal "Türkiye uluslaşmasını henüz tamamlamadı" diyor. Milliyetçi sosyolog Prof. Mümtaz Turhan da "millet olma davası" deyimiyle aynı sorunu vurgulardı. 
   "Uluslaşma" konusunda Cumhuriyet'in başlangıç modeli şöyleydi Mahalli ve dini kimlikler "ev"lere ve "vicdan"lara gönderilecek, böylece toplumsal ve kamusal alanlar "laik Türk" olacaktı, "ulus" bu idi. 
   Halbuki bugün, Mehmet Ali Birand'ın "32. Gün" programında bir Alevi, Bayan Miyase İlknur diyor ki 
   "Aleviler belirli bir noktaya geldiler. Devlet de bunu kabul etmek zorunda. Çünkü artık herkes eskisi gibi kafasına vurulup susturulacak bir toplum olmaktan çıktılar. Eğitim düzeyi en yüksek toplum olarak sermaye birikimi de edindiler. Artık eskisi gibi kenara çekilip susacak, gettolarında yaşayacak bir toplum değiller." 
   İslami kesimler için de, Kürtler için de geçerlidir bu sosyolojik süreç Dün "kenar"da duranlar artık "merkez"e geliyor. 
   
   EĞİTİM, dün bastırılmış kesimlerin şimdi okumuş sözcüler çıkarmasına yol açıyor. Ticaret ve sanayiin gelişmesiyle oluşan girişimci orta sınıf önce ekonomide, ardından özgürlükler konusunda "devlet karışmasın" diyor artık. 
   Eski "kazma dişli, cahil yobaz", veya "dağ Türkleri", ya da "şaşkın köylü" karikatürleri artık 'müzelik'tir 
   "Takriri Sükun"larla, darbelerle artık "merkez" eskisi gibi "kenar"ı bastırabilir mi 
   Elbette "uluslaşma"yı tamamlamaktan vazgeçemeyiz. Modernleşmekten vazgeçmek ve kabile savaşlarına sürüklenmek olur bu. 
   İşte Türkiye'nin bir numaralı sorunu "uluslaşma"yı tamamlamak zorundayız fakat, bunu eski düşünce ve usullerle yapabilir miyiz 
   Kürtçeden cemevlerine, türbana, kamu yönetim reformuna, "seçilmişler"in mi, "atanmışlar"ın mı üstün olacağına, askerin sistemdeki yerine kadar bir yığın meselemizin altında bu zorlu soru var 
   
   CEVABI da basit değil "Uluslaşma"yı 1930'ların tarzıyla değil, demokrasi, çoğulculuk, bireysel haklar ve piyasa ekonomisi gibi yeni olgularla yürütmemiz gereken zorlu bir aşamadayız 
   "Tek Parti" rejimi bugünkü türban yasakları gibi farklılıkları dışlayarak türdeşleştirmeyi sağlayacağını düşünmüştü, o zaman dünyada bilinen de oydu. Bugün yapabilir miyiz 
   Atatürk'ün partisi Güneydoğu'daki 13 ilimizde 1946'ya kadar il ve ilçe teşkilatlarını kurmamış, eski Müdafaayı Hukuk cemiyetleri bile bu şekilde devre dışı kalmıştı 
   Bugün ise partilerimizin o bölgede daha çok örgütlenmesini istiyoruz 
   Tipik bir göstergedir bu. 
   Cumhurbaşkanı Sezer'den, Genelkurmay'a, Anayasa Mahkemesi'ne, Yargıtay'a, okumuşlara kadar hepimizin çok araştırması ve "yeniden" düşünmesi gereken "Türkiye'nin temel sorunu"dur bu 
   
   ÇAĞIMIZDA ise böyle 'dışlama'lar yerine "katılım" gibi bir kavram gelişmiştir ve "katılım"ın sağlanması ile "uluslaşma" arasındaki bağlantıyı yeni bir kafayla, ciddiyetle düşünmek zorundayız. 
   Çağımızda artık "görüldüğü yerde ezerek" değil, "sisteme entegre ederek" farklılıkları yumuşatmak daha 'işlevsel'dir. 
   "Ödünsüz" katılıklar değil, aksine "hoşgörü" kültürü sayesinde farklılıkların yumuşaması "millet" bütünlüğünü güçlendiriyor. Bu bilinçle Kennedy "Amerikan birliğinin temelinde hoşgörü vardır" diyordu. 
   Yine çağımızda "piyasa ekonomisi" ve iç göç değişik bölgeler ve alt kültürler arasında ticari ve beşeri bağları yoğunlaştırıyor birleştirici bir güçlü "orta sınıf" oluşuyor. 
   Nasırlara basmak, ayırımcılık yapmak ise gerilimler yaratıyor. 
   "Millet olma davamızı" uluslaşmamızı artık çağın yeni değerleriyle ve araçlarıyla birlikte düşünüp geliştirmek zorundayız Çoğulcu demokrasi, hoşgörü, ekonomik ve sosyal entegrasyon, orta sınıflaşma gibi... 
   Yeni sorunlarımızı eski düşüncelerle değil, yeni düşüncelerle çözebiliriz. 
   
      
   
</TEXT>
</DOC>
