<DOC>
<DOCNO> 167985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun07.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni tasarısı ABD Senatosu'na geliyor... Peki geçecek mi 
</HEADLINE>
<TEXT>

     Sözde Ermeni soykırımının dolaylı olarak tanınmasını öngören bir tasarının, yarın veya Perşembe günü ABD Senatosu genel kurulunda ele alınması bekleniyor. 
     Kongre kaynaklarının ABD Dışişleri Bakanlığı'nın gelecek yılki bütçesinin yarın veya Perşembe günü, Senato'da tartışılması öngörülüyor. Ermeni lobisi de, sözde Ermeni soykırımı tasarısını, Dışişleri Bakanlığı bütçe yasasının arkasına ekletme teşebbüsünde bulunmaya hazırlanıyor. Ermeni lobisinin bu girişiminde başarılı olması durumunda, Ermeni iddiaları, bütçe tasarısıyla birlikte kabul edilecek ve sözde Ermeni soykırımı, dolaylı şekilde de olsa ilk defa Amerikan devletinin bir kurumu tarafından tanınmış olacak. 
     ABD'nin 100 sandalyeli senatosunda, halen çoğunu muhalefetteki Demokrat Partililerin oluşturduğu 30 senatör, Ermeni tasarısına şimdiden imzalarıyla destek veriyor. Bu durumda, Ermeni lobisinin, iddialarını Senato'da kabul ettirmek için geriye kalan 70 senatörden sadece 21'inin desteğine ihtiyacı bulunuyor. Ermeni iddialarını destekleyen senatörler arasında, eski Başkan Bill Clinton'ın eşi Hillary Clinton ve 2004'te yapılacak başkanlık seçiminde Demokrat Parti'nin adayı olmak için yarışan Joe Lieberman, John Kerry ve John Edwards da bulunuyor. 
     Öte yandan diplomatik kaynaklar, Başkan Yardımcısı Dick Cheney ve ekibinin, Ermeni iddialarının Senato'da kabulünün engellenmesi için senatörler nezdinde girişimde bulunduğunu belirttiler. Ancak Kongre kaynakları, kararsız birçok senatörün bu hafta başında Ermeni lobisinin safına geçtiğini söylediler. Kaynaklar, bu ortamda Ermeni iddialarının, ABD Dışişleri Bakanlığı bütçesine eklenmesi konusunda oylama yapılması durumunda, Ermeni lobisinin şansının yüksek olduğunu ileri sürdüler. 
     Ermeni lobisinin Senato'dan geçirmeye çalıştığı tasarı, ABD'nin, BM soykırım sözleşmesini kabul etmesinin 15. yıldönümünün anılmasını öngörüyor. Tasarıda, Musevi soykırımının yanı sıra Ruanda, Kamboçya soykırımları ile sözde Ermeni soykırımı iddialarına yer verilerek, bu tür insanlık acılarının yaşanmaması için geçmişten ders alınması çağrısında bulunuluyor ve ABD'nin de bu yönde çaba göstermesi isteniyor. 
     Dolayısıyla bu tasarının herhangi bir yaptırım gücü bulunmuyor. Ancak bir diplomatik kaynak, Ermenilerin bu tasarının geçmesiyle amaçlarının, ''barajda ilk defa bir delik açarak suların akmaya başlamasını sağlamak'' olduğunu söyledi. 
     Ermeni lobisi, en son ciddi girişiminde, 2000 yılında sözde Ermeni soykırımının tanınmasını öngören bir tasarıyı Temsilciler Meclisi genel kuruluna kadar getirmeyi başarmıştı. Ancak dönemin ABD Başkanı Bill Clinton, son anda Temsilciler Meclisi Başkanı Dennis Hastert nezdinde girişimde bulunarak, ABD'nin ulusal çıkarlarına zarar vereceği gerekçesiyle tasarının genel kurulda onaylanmasını engellemişti. 
     Gözlemciler, bu defa da Başkan George Bush'un, tasarı aleyhinde senatörler nezdinde girişimde bulunabileceğini, ancak Cumhuriyetçi Partili Bush yönetimini zor durumda bırakmayı amaçlayan Demokrat Partililerin bu yöndeki bir çağrıya uymalarının kuvvetli ihtimal olmadığını belirtiyorlar. 
     Halen ABD Temsilciler Meclisi'nde de benzer bir tasarı bulunuyor. Bu tasarının Temsilciler Meclisi genel kurul gündemine getirilmesi, Temsilciler Meclisi Başkanı Dennis Hastert'ın yetkisinde bulunuyor. 
     
</TEXT>
</DOC>
