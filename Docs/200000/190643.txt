<DOC>
<DOCNO> 190643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/yazar/yilmaz.html </URL>
<DATE> 2003/10/23/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
TÜBİTAK gerginliği sürüyor 
</HEADLINE>
<TEXT>

   
   İki ayrı "mecliste", aynı konu gündemdeydi. Başkanlık ve bilim kurulu üyeliği tartışılan, Türkiye Bilimsel ve Teknik Araştırmalar Kurumu TÜBİTAK yasa teklifi dün TBMM'ye geldi, ancak yeterli çoğunluk olmadığı için ertelendi. 
   Aynı saatlerde TÜBİTAK'ın davet ettiği Avrupa Komsiyonu Ortak Araştırma Merkezi OAM , İstanbul'da düzenlenen "Bilgi Günleri'nde" Milli Eğitim Bakanı Hüseyin Çelik ile medya önüne çıktı. 
   TÜBİTAK mali ve idari özerkliğe sahip bir kurum ve yasa gereği başkanını, bilim kurulunu kendisi seçiyor. Hükümet "bir kereye mahsus" başkan ve boşalan bilim kurulu üyeliklerine atama yapmak istiyor, o nedenle de yasa çıkartmaya çalışıyor. 
   Mayıs ayına kadar gidelim. 
   TÜBİTAK Başkanı Prof. Namık Kemal Pak görev süresi bitmeden, 12 bilim kurul üyesinin oybirliği ile yeniden seçiliyor. 
   Abdullah Gül'ün başbakanlığı döneminde, TÜBİTAK'ın bağlı olduğu Başbakan Yardımcısı Ertuğrul Yalçınbayır, hükümet değişikliği gerekçesiyle Prof. Pak'ın ismini Cumhurbaşkanı onayına sunmuyor. 
   
   Kavi aracı oldu 
   Tayyip Erdoğan hükümeti de atamayı köşke çıkarmıyor. TÜBİTAK Bilim Kurulu Başbakan Erdoğan'dan radevu alamıyor. 
   TÜBİTAK Bilim Kurulu üyesi işadamı Hüsamettin Kavi devreye giriyor ve Erdoğan ile bir görüşme sağlıyor. 
   Erdoğan burada "Cumhurbaşkanı'na isim götüreceğim zaman soruyorum" türünden bir açıklama yapıyor. 
   Erdoğan, TÜBİTAK'a temaslarını Müsteşarı Prof. Ömer Dinçer ile sürdürmelerini salık veriyor. 
   Prof. Dinçer, "Aynı camiye giden cemaat gibisiniz, size renk katmak lazım" diyerek, iki isim öneriyor. TÜBİAK'ta araştırma enstitüsü müdürü olarak görev yapan Marmara Üniversitesi hocalarından Nükhet Yetiş ve eşi Ömer Yetiş. TÜBİTAK, bilimsel özerkliğe sığmayan bu öneriyi geri çeviriyor. 
   
   Prof. Pak bugün katılacak 
   Son durumu İstanbul'daki toplantıda deşmek mümkün olmadı. Toplantının ev sahibi TÜBİTAK Başkan Vekili Tuğrul Tankut gelmemişti, aynı saatlerde Ankara'dan İstanbul'a geçiyor ve oradan da Antalya'daki toplantıya gidiyordu. Belli ki Bakan Çelik ile medyanın karşısına çıkmak istemedi. 
   ODTÜ'ye geri dönen Prof. Pak da ortada yoktu. Pak, bugün Ankara'da yenilenecek "Bilgi Günleri" toplantısına, OAM Yönetim Kurulu üyesi olarak katılacak. 
   Erdoğan'ın TÜBİTAK'a "gerginlik" pahasına müdahale etmekten kaçınmamasının altında ne var Bu soruyu sorduğunuz anda, komplo teorilerine açılırsınız... 
   Ömer Yetiş'in başında olduğu enstitü, ithal edilen savunma sanayii araçlarının onda bir fiyatına, yerli ürün geliştirme merkezi. 
   
   Ne kazanır, ne harcar 
   TÜBİTAK, üniversiteden ilköğretime kadar her kuruma giren saygın bir bilim kurumu aldığı bilimsel tavır gelecek nesilleri şekillendirmekte etkili oluyor. 
   TÜBİTAK'ın 320 trilyon yıllık bütçesinin, 100 trilyonu aidat olarak kuruma girer ve 6. Çerçeve Programı da dahil ödemeler için aynen çıkar. 
   Öz yeterlilik ile çalışan kurum, Silahlı Kuvvetler olmak üzere sanayiye ürettiği projelerden yılda 100 trilyon kazanır. 
   Devlet kuruma 100 - 120 trilyon verir, bunlar da üniversitelere ve KOBİ'lere gider. 
   Hükümetin neyi önemsediğini söylemek kehanet olur, ancak önemsemediği bir durum var ki o da, devraldığı kurumlar. 
   
      
   
   
</TEXT>
</DOC>
