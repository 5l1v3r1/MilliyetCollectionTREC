<DOC>
<DOCNO> 196600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/soneko30.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Bankası'na, 5 yıl vadeli ikinci kredi... 
</HEADLINE>
<TEXT>

     Garanti Bankası, seküritizasyon varlığa dayalı menkul kıymet ihracı yoluyla, yurtdışı piyasalardan bir ay içinde ikinci defa kredi temin etti. 
     Deutsche Bank AG London tarafından düzenlenen, 5 yıl vadeli, 150 milyon dolarlık kredi işlemi, Moody's tarafından Baa3 kredi notuyla derecelendirildi. 
     Alınan kredi, Garanti Bankası müşterilerinin uzun vadeli yatırım projelerinin finansmanında kullanılacak. 
     Garanti Bankası olarak farklı ve yaratıcı kredi kaynakları konusunda sektöre öncülük ettiklerini belirten Garanti Bankası Genel Müdür Yardımcısı Tolga Egemen, ''Geçtiğimiz günlerde Standard Chartered Bank ile imzaladığımız yine 5 yıl vadeli, 200 milyon dolarlık krediyle birlikte, bir ay içerisinde toplam 350 milyon dolarlık uzun vadeli kaynak yaratmış olduk'' dedi. 
     Deutsche Bank Gelişmekte Olan Piyasalar Grup Direktörü David Zezza ise Garanti Bankası ile işbirliği yapmaktan dolayı çok mutlu olduklarını belirterek, ''Bu işlemin başarısı Garanti Bankası'nın uluslararası piyasadaki gücünü ve yabancı yatırımcıların ilgisini gösteriyor'' ifadesini kullandı. 
     
</TEXT>
</DOC>
