<DOC>
<DOCNO> 183344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun09.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
En zengin Amerikalılar listesi... 
</HEADLINE>
<TEXT>

     Amerikan Forbes dergisi, en zengin Amerikalıların listesini yayımladı. 
     Listenin başında Microsoft'un kurucusu ve dünyanın en zengin adamı Bill Gates bulunuyor. Gates'in serveti, bu yıl 3 milyar dolar artarak 46 milyar dolar oldu. İkinci sırada, 36 milyar dolarlık servetiyle yatırımcı Warren Buffet yer alırken, üçüncü sırada 22 milyar dolarla Gates'in ortağı Paul Allen bulunuyor. 
     Derginin haberine göre, en zengin 400 Amerikalının malvarlıkları bu yıl yüzde 10 artışla 955 milyar dolar oldu. 
     Dergiye göre bu yıl içinde serveti en çok artan kişi Amazon.com'un başkanı Jeff Bezos. 400 kişilik listede 32. sırada yer alan Bezos'un malvarlığının 3 milyar dolardan fazla artarak 5.1 milyar olduğu bildirildi. 
     Forbes'un Amerikalı zenginler listesinde New York'tan 47, California'dan ise 95 kişi bulunuyor. Derginin editörü Peter Newcomb, ''son yıllarda ABD'deki servet dağılımında coğrafi açıdan büyük değişiklikler görüldüğünü, eskiden zenginler doğu yakasında toplanmışken, şimdi daha çok batıda milyarderlere rastlandığını'' belirtti. 
     Bu yılki listede Wal-Mart mağazalar zincirinin sahipleri olan Walton ailesinden 5 kişi yine yer aldı. Waltonların her birinin malvarlığı 20.5 milyar dolar. 
     İlk 10'a girenler içinde, 18 milyar dolarlık malvarlığıyla Oracle firmasının başkanı Larry Ellison ile 13 milyar dolarlık malvarlığıyla Dell firmasının kurucusu ve sahibi Michael Dell de bulunuyor. 
     Microsoft yöneticilerinden Steve Ballmer 12.2 milyar dolarla 11. sırada yer alırken, listeye girmeyi başaran en genç işadamı 1.2 milyar dolarlık malvarlığıyla 31 yaşındaki Daniel Ziff oldu. 
     Listenin en yaşlı milyarderi ise 680 milyon dolarlık malvarlığıyla 95 yaşındaki Max Fisher. 
     

     
</TEXT>
</DOC>
