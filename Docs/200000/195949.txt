<DOC>
<DOCNO> 195949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur21.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar konuştu... Hem müslümanlar, hem museviler incindi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Musevi vatandaşlarımıza karşı yapılan bu saldırı, bütün Türkiye'ye karşı yapılmış bir saldırı gibidir'' dedi. 
     Şişli ve Beyoğlu'ndaki sinagoglara dün düzenlenen bombalı saldırılardan sonra bu sabah İstanbul'a gelen İsrail Dışişleri Bakanı Silvan Şalom, Dışişleri Bakanı Abdullah Gül ile bir araya geldi. 
     Şişli Kaymakamlığı'nda gerçekleşen görüşme sonrası bir açıklama yapan Dışişleri Bakanı Gül, dünkü saldırının bir ramazan gününde, iki mabede yönelik olduğuna dikkat çekti. 
     Türkiye'de, Musevi vatandaşların bulunduğuna işaret eden Gül, şunları söyledi 
     ''Onlar da kendi vatandaşımız, aramızda herhangi bir ayrım söz konusu değildir. Onlara karşı yapılan bu saldırı, bütün Türkiye'ye karşı yapılmış bir saldırı gibidir. Bu saldırıdan sonra birçok ülkenin devlet başkanı, başbakanı, dışişleri bakanı arayarak hem başsağlığı dileklerinde bulundular, hem de yapabilecekleri yardım olup olmadığını söylediler. Uluslararası terörle mücadelede işbirliğini bütün ülkeler teyit ettiler.'' İsrail'deki birçok İsrail vatandaşının, İstanbul'da akrabalarının bulunduğunu ve onların merak içinde olduklarını belirten Gül, bu çerçevede İsrail Dışişleri Bakanı Şalom'un dün kendisini arayarak olup bitenlerle ilgili bilgi aldığını, bugün de hem başsağlığı dileğinde bulunmak, hem de terörle mücadeleye verdiği desteği bir kez daha teyit etmek için Türkiye'ye geldiğini söyledi. 
     Meslektaşı ile yaptığı görüşmede olup bitenleri ve bu konuyla ilgili bilgileri paylaşma imkanı bulduğunu belirten Gül, Şalom'a, Türkiye'ye gelip başsağlığı dileklerini ilettiği için teşekkür etti. 
     
     İSRAİL DIŞİŞLERİ BAKANI 
     İsrail Dışişleri Bakanı Silvan Şalom da İsrail hükümeti ile halkının Türk hükümeti ve halkına başsağlığı dileklerini iletmek üzere bu sabah Türkiye'ye geldiğini belirterek, şunları söyledi 
     ''Dün ibadet edenlere yönelik gerçekleştirilen bu saldırılar, radikal kişiler tarafından gerçekleştirilen bir saldırıydı. Bu kişiler demokrasi, özgürlük ve hukuk devleti değerlerini paylaşan ülkelere yönelik bir saldırı gerçekleştirdiler. Biz İsrail'de şuna inanıyoruz. Hep birlikte mücadele edersek, bu aşırı uçtaki radikal kişilere karşı gelirsek, biz galip çıkacağız. Artık terörizmin her yeri vurduğunu kavramanın vakti geldi. Bu teröristler New York, Moskova, Endonezya, Bali, Kenya, Kazablanka, Fas, Riyad Suudi Arabistan ve dün de İstanbul'da çeşitli hedefleri vurdu. Bütün bu saldırılar korkak kişiler tarafından düzenlendi. Bu ülkeleri istikrarsızlığa kavuşturmak için yapıldı. Uluslararası camia birlikte çalışmalıdır. Bu teröristlere karşı hep birlikte mücadele edersek, o takdirde bu mücadeleyi biz kazanırız.'' Şalom, Türk Hükümeti'nin en kısa sürede bu saldırının ardında kimin olduğunu bulmak ve onları adalet önüne çıkarmak için elinden gelen her şeyi yapacağına inandığını kaydetti. 
     Türk halkının duygularını paylaştığını ifade eden Şalom, ölenlerin ailelerine başsağlığı, yaralılara da acil şifalar diledi. 
     Şalom, ''Bu saldırı hem Müslümanları, hem de Musevileri incitmiştir'' dedi. 
     
     SORULARI YANITLADILAR 
     Ortak açıklamanın ardından basın mensuplarının sorularını yanıtlayan Gül, ''MOSSAD'ın İstanbul'daki araştırmalara katkıda bulunduğu konusunda ne diyeceksiniz '' yönündeki bir soruya, saldırıyla ilgili soruşturmanın sürdüğünü, bu konuda ilerleme kaydedebilmek için zamana ihtiyaçları olduğunu söyledi. 
     Gül, bir başka soru üzerine de, güvenlikle ilgili sinagogların etrafında tedbirler alındığını, park yasakları bulunduğunu belirterek, ''Gördüğünüz gibi şehit bir polisimiz var. Ama ne yazık ki saldırı önlenemedi'' dedi. 
     İsrail Dışişleri Bakanı Şalom da Türkiye'nin bölgede son derece önemli bir ülke olduğunu belirterek, ''Eminim Türk Hükümeti bu teröristlerle baş etmenin yolunu herkesten daha iyi biliyor'' dedi. 
     Bu arada, Şişli Kaymakamlık binasındaki görüşmeye, daha önce akredite olan basın mensupları, güvenlik güçleri ve İsrail Başkonsolosluğu yetkilileri tarafından kontrol edildikten sonra alındı. 
     Ancak daha sonra, kaymakamlık binasındaki salonun çok sayıdaki basın mensubunu almayacağı ve tarihi binanın zarar göreceği gerekçesiyle toplantı binanın önünde gerçekleştirildi. 
     Basın açıklaması sırasında bina önündeki cadde bir süre trafiğe kapatıldı. 
     
</TEXT>
</DOC>
