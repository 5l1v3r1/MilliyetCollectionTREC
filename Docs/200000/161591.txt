<DOC>
<DOCNO> 161591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/siyaset/siy01.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye böyle mi uyum göstereceğiz 
</HEADLINE>
<TEXT>

Genelkurmay'ın itirazda bulunduğu 6. Uyum Paketi'nin ardından Ulusal programda geciken hükümet, şimdi de AB ilişkileri için yetkili birim arıyor 
     UTKU ÇAKIRÖZER Ankara 

     Avrupa Parlamentosu'nun önceki gün kabul ettiği raporda "Henüz hazır değilsiniz" uyarısında bulunduğu Türkiye, devlet kurumları arasındaki görüş ayrılığı nedeniyle reform sürecinde kaplumbağa hızıyla yol alıyor. 
     Genelkurmay'ın bazı maddelerine itirazda bulunduğu 6. Uyum Paketi'nin ardından Ulusal Program'da geciken hükümet, şimdi de AB ile ilişkileri devletin hangi biriminin üstleneceği tartışmasıyla baş başa kaldı. AB sürecinin koordinasyonundan sorumlu AB Genel Sekreterliği ABGS ile rekabete giren Devlet Planlama Teşkilatı'nın DPT AB için alternatif eylem planı hazırladığı ortaya çıktı. DPT'den istediği bilgileri bir türlü alamayan Sekreterlik, UP'yi yetiştirmek için DPT'nin göndermediği bilgileri toparlayacak ayrı bir birim oluşturma hazırlığına başladı. 
     AB'ye uyum sürecinin koordinasyonu amacıyla 2000'de oluşturulan ABGS'ye kuruluşundan beri karşı çıkan DPT, Sekreterliğin UP hazırlama çalışmaları sürerken 1 Mayıs'ta kamu kurumlarına alternatif bir "AB Eylem Planı" göndererek atacakları adımları bildirdi. 
     
     Yanıt vermiyorlar 
     İki kurum arasındaki yeni kriz ise ABGS'nin 15 Haziran'a yetiştirmeye çalıştığı, Türkiye'nin atacağı adımların taahhüt edileceği UP hazırlıklarında çıktı. Tüm kurumlardan AB'nin kendileriyle ilgili taleplerini nasıl ve hangi zamanlamayla yerine getirecekleri yönünde bilgi isteyen ABGS'ye DPT h l yanıt göndermedi. 
     AB'nin öncelikle istediği "bölgesel farklılıkların giderilmesi" kriterinin karşılanabilmesi için DPT'nin yardımına ihtiyaç duyduklarını kaydeden yetkililer, "Bugüne kadar istenen bilgileri iletmediler. 15 Haziran'da programı Bakanlar Kurulu'na teslim etmemiz gerek. Bu tavır yüzünden, UP'yi yetiştirmek için bu işi takip edecek bir birimi ABGS bünyesinde kuracağız" dedi. 
     Yetkililer, kurumlararası rekabeti önlemek için en sağlıklı yolun ABGS'nin bağlı olduğu Dışişleri Bakanı Abdullah Gül ile DPT'nin bağlı olduğu Başbakan Yardımcısı Abdüllatif Şener arasında uzlaşmaya varılması olduğuna dikkat çekti. 
     
6. uyum paketi Ankara'yı gerdi      İngiliz Financial Times gazetesi, hükümetin yakında Meclis'e sunması beklenen 6. AB uyum paketinin Ankara'da "gerilim" yarattığı yorumunda bulundu. 
     Gazetedeki uzun yorumda, "azınlık ve insan hakları konularındaki reformların orduyu rahatsız ettiği, Türk Silahlı Kuvvetleri'nin demokrasiye ne kadar hoşgörü göstereceği konusunda gelecek günlerde tarihi bir sınavla karşı karşıya kalacağı" savunuldu. 
     Gazetenin yorumunda, "Eğer hükümet, bu kısıtlı reformlarda bile duraklayacak olursa Ankara'nın AB üyeliği girişimi baştan ölmüş olacak" iddiasında bulunuldu. 
     
'Değişimi başarırsak keyfini de yaşarız'      ANKARA Milliyet 
     Devlet Bakanı Mehmet Aydın, Avrupa Birliği AB ile ilişkilerin Türkiye'yi son derece önemli bir değişim süreci noktasına getirdiğini belirterek, "Eğer istikrarla değişimi başarabilirsek, kemale ermenin keyfini yaşarız" dedi. Kubbealtı Vakfı'ndaki sempozyuma katılan Aydın, değişimin, kültürün ana kaynaklarından olan dini hayattan ve milli hassasiyetlerden yola çıkılarak yapılmasını, bu yapılamazsa ya bir kültür kaosu yaşanacağını ya da değişimin zorla empoze edileceğini belirtti. 
     

</TEXT>
</DOC>
