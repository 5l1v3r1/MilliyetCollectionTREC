<DOC>
<DOCNO> 195878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/yazar/yilmaz.html </URL>
<DATE> 2003/11/16/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Yeşil Kundura'nın içinden bir ayakkabı firması çıktı 
</HEADLINE>
<TEXT>

   
   Yeşil Kundura'nın, 20 yıllık yöneticisi Hüseyin Kızanlıklı, yeni bir ayakkabı firması kurmak üzere şirkentinden ayrıldı.Kızanlıklı ile Yeşil Kurdura'nın yollarını ayırması profesyonel bir karar gibi dursa da, işin içi tam öyle değil. 
   Kızanlıklı, Yeşil Kundura'nın sahibi Mustafa Yeşil'in kız kardeşinin oğlu. Kızanlıklı 1983'de geldiği ve son 13 yıldır genel müdürlük yaptığı Yeşil Kundura'dan geçen ay ayrılıp kendi şirketi Promar'ı kurdu. Bu şirket de yılda 25 milyon dolar ciro yapan Yeşil Kundura gibi dünya ayakkabı markalarını üretecek ve ihraç edecek. 
   Kızanlıklı şimdiden dünyanın ilk 10 markasından 3 ile anlaşma yaptığını, bunları Türkiye'de mevcut fabrikalarda üretip, bölge ülkelere ihraç edeceğini anlatıyor. 
   Ünlü markaların Portekiz, İspanya, İtalya ve Çin'deki üretimlerinin yüzde 25'ini Türkiye'ye alacağını söyleyen Kızanlıklı, ilk aşamada labratuvar niteliğinde bir fabrika kuracak. Asıl üretimi Yeşil Kundura da dahil olmak üzere mevcut ayakkabı fabrikalarında sürdüreceğini belirtiyor. Çünkü kurulu fabrikalar tam kapasite ile çalışmıyor. 
   Dünya ayakkabı markalarının çanta, kemer gibi yan deri ürünleri imalatı için Kayseri'deki deri konfeksiyon ihracatçısı Asil Deri ile anlaşan Kızanlıklı, burada ortaklık görüşmelerini de sürdürüyor. "Avrupa'ya nasıl dünya markası tekstil ürünlerini üretip ihraç ediyorsak, ayakkabıda da bunu yapabilmeliyiz" diyen Kızanlıklı iç piyasa da mesaj veriyor Hiçbir ayakkabı 20 dolardan daha yüksek maliyet taşımaz. Bizim gençlerimiz çok yüksek paralar ödeyip marka satın alıyorlar, biz üretince fiyatlar düşecek. 
   
   Oğul Amerika'da 
   Kızanlıklı, "Dayım ile akrabalık ilişkilerim sürecek ama yolumu ayırdım" demekle yetiniyor. Kolay değil... Geçmişlerine bakıyorsunuz Mustafa Yeşil, yeğeni Kızanlıklı'yı, oğlu Engin Yeşil ve kızı Emel Yeşil ile birlikte ABD'de okutmuş. Engin Yeşil ve kızı Amerika'da kalmış, Kızanlıklı dayısının yanına gelmiş. Engin Yeşil bu süre içinde Amerika'da yılda 80 milyon dolar ciro gerçekleştiren Lens Express'i kurmuştu. Ayrıca yine Amerika'da ev hayvanları servis şirketi Petmedicine ve telekomünikasyon sektöründe faaliyet gösteren ve yıllık cirosu 400 milyon dolara ulaşan Radiant Holding'in kurucusu. Kız kardeşi Emel Yeşil ise geçtiğimiz aylarda babasının yanına döndü. Engin Yeşil'in Telekom ihalesi ile ilgilendiği de söyleniyor. 
   
   Hintli gelin geldi 
   Engin Yeşil Türkiye'de, iş hayatından değil ama evliliğinden dolayı iyi tanıyor. Geçtiğimiz yaz, başta Rahmi Koç olmak üzere Türk sosyetesinin Yeni Delhi'ye akın ettiği Hint düğünü, Engin Yeşil ile Ayesha Thapar çiftinindi. Çiftin 4 gün 4 gece Hindistan'da yapılan düğünün ardından, Dolmabahçe Camii'nde de Kur'an okunarak dini nikahları kıyıldı. 
   Uluslar üstü bir hikaye... Bir yanda Yeşil Kundura Hush Puppies, Harley Davidson, Camel gibi markaları üretecek öbür yanda yiğen ve bu başarıda payı olan genel müdür bunlardan tamin olmayacak, yeni dünya markaları ile evliliklere yelken açacak. Beri yanda oğul, Hint ve Müslüman geleneklerine sonuna kadar sadık kalacak ama babasından ayrı, hem de Amerika'da yeni sektörlerde başarmış olacak.Ben şimdi Yeşil'in kızı Elif'i merak ediyorum, bakalım o neler yapacak 
   
      
   
</TEXT>
</DOC>
