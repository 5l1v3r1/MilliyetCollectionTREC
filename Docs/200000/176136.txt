<DOC>
<DOCNO> 176136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/soneko08.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan "3 sene daha dişimizi sıkıp programı uygulayacağız" 
</HEADLINE>
<TEXT>

     Devlet Bakanı Babacan, ''tünelin ucunda ışık göründü 3 sene daha dişimizi sıkacağız, bu programı uygulayacağız'' dedi. 
     Babacan, TRT 2'de yayımlanan Eko Dinamik adlı programda, uygulanmakta olan ekonomik programın nimetlerinin alınmaya başlandığını belirterek, ''tünelin ucunda ışık göründü hedef belli, yön belli, doğru yolda olduğumuz da belli. Üç sene dişimizi sıkacağız, hep beraber biraz sabredeceğiz. Dişimizi sıkacağız bu programı uygulayacağız'' diye konuştu. 
     Memurların ücret artışı ile ilgili bir soru üzerine Babacan, Türk ekonomisinin en önemli sorununun kamu borç stoku olduğunu ve bunu hızla aşağı indirmek gerektiğini ifade ederken, ''Bunun makul seviyelere inmesi biraz zaman alacak. Makul seviyelere inene kadar da biz sıkı maliye politikalarını uygulamak zorundayız. Biz mümkün olduğunca, kısıtlı bütçemiz imkan verdiğince sosyal konulara ağırlık vereceğiz. Memurlarımızın hayat standartlarını yükseltmek için elimizden ne geliyorsa mutlaka yapacağız'' dedi. 
     Bütçe çalışmalarının daha yeni yeni başladığını hatırlatan Babacan, şu bilgileri verdi 
     ''Bu çalışmalar Eylül ayında hızlanacak. Yıllara sari 3 yıllık bütçe 2005'ten başlayacak. Çünkü onunla ilgili Kamu Mali Yönetim ve Kontrol Yasa Tasarımız var. İçeriği tamamen bitti uzlaşma sağlandı. Meclis açılır açılmaz sunulacak fakat yıllara sari 3 yıllık bütçe uygulamasına 2005'ten itibaren başlıyoruz. 2004'ün bütçesi bir yıllık yapılacak 2004 bütçesi için çalışmalar Eylül ayında yoğunlaşıyor Ekim ayı ortasında ise Meclis'e komisyonlarda incelenmek üzere sevk edilecek. O yüzden bir şey söylemek için çok erken. Bu bütçe ile ilgili makro çerçeve rakamlar bir ortaya çıksın ondan sonra daha net konuşmak mümkün olur.'' Bakan Babacan, ekonomideki olumlu göstergelerin vatandaşlar tarafından ne zaman hissedileceğini sorulması üzerine de Devlet İstatistik Enstitüsü'nün DİE yılın ikinci çeyreği için açıkladığı istihdam rakamlarının umut verici olduğunu ve yılın birinci çeyreği ile ikinci çeyreği arasında toplam 1 milyon 400 bin insanın işgücüne katıldığını söyledi. 
     ''Bu durumda işsizlik oranı yüzde 12'den yüzde 10'a düşmüş. İstanbul Sanayi Odası'nın açıkladığı anket sonuçlarına göre de çalışan işçi sayısı yüzde 5 artmış'' diyen Babacan, uygulanmakta olan sıkı maliye politikaları ve devlet harcamalarına getirilen disiplinin ekonomide gelişmeyi tespit ettiğini söyledi. 
     IMF'ye olan borçlar konusundaki bir soruya karşılık da Babacan, şunları kaydetti 
     ''Bizim yaptığımız kesinlikle borç ertelemesi değil. Anlaşmalardan doğan bir hakkımızı kullanalım istedik ve bu hakkı IMF ile karşılıklı mutabakatla kullanmış olduk. Piyasalarda bu konu ile ilgili bir miktar belirsizlik vardı. Ödeme tarihleri yükümlülük tarihinde mi olacak 1 yıl önce mi olacak bir belirsizlik vardı. 5. gözden geçirme çalışmaları başladığı gün biz bunu ilk toplantıda gündeme getirdik. Teknik çalışmalar yapıldı ve sonunda amaçladığımız ödeme planı üzerinde mutabık kaldık. Bunun faydası ne oldu derseniz biz Hazine'nin borçlanmasındaki getiri eğrisine baktığımızda özellikle 2004 ve 2005 ödemelerinin üzerinde bir miktar faiz baskısı olduğunu görüyoruz bunun da en önemli sebeplerinden birisi IMF'ye olan yaklaşık 10'ar milyar dolarlık ödeme. 
     Acaba bir sıkıntı olur mu gibi bir endişenin verdiği bir baskıydı bu. Bunu yapmamızın neticesinde 2004 yılı için söylüyorum bizim borç çevirme rasyomuz yaklaşık yüzde 5 düşmüş oldu. Bu da hemen piyasalar üzerinde etkisini gösterdi. Faizlerde önemli miktarda bir gerilemeyi beraberinde getirdi. Bu yapılanın Türkiye'ye herhangi bir artı maliyeti olmamıştır. Bu da aslında bir bakıma 11.3 milyar dolar tutarında ve bir yıl vadeli ek bir kaynaktır Türkiye'ye.'' 
     
     TÜRKİYE-IMF İLİŞKİSİNİN GELECEĞİ 
     Ali Babacan, Türkiye'nin IMF ile olan borç ilişkisinin geleceğine yönelik soruyu ise şöyle yanıtladı 
     ''IMF'den kredi kullanmak zorunda kalmak bir hastalık işareti bunu kabul etmek durumundayız. Bu işin normal olanı piyasalardan borçlanıyor olabilmek. Bizim niyetimiz yeni kredi kullanmaktan öte, tam tersine IMF'ye olan borçlarımızı bir an önce ödemeye başlamamız. Hükümetimiz kuruduğundan bugün kadar bizim IMF'den kullandığımız toplam kredi rakamı yaklaşık 1.2 milyar dolar kadar hatta biraz daha altında. Ancak aynı sürede geri ödememiz 800 milyon dolar. Yeni ödeme planı üzerinde IMF ile mutabık kalırken ödemelerimizin tümünü yükümlülük tarihine kaydırmadık bir kısmını 1 yıl önce ödeyeceğimiz şekilde ayarladık. Bu yıl IMF'ye bizim 1 milyar dolar daha az ödeme şansızımız vardı. Gelecek sene 2.5 milyar dolar daha az ödeyebilirdik fakat ne kadar bunu erteleyeceksiniz. Bizim tercih ettiğimiz sistem bu ödemeleri yıllara daha yaygın hale getirmek ve herhangi bir yılda birikim olupta bunun faizler üzerinde baskı yapmasını önlemek ki yaptığımız anlaşmada 2006 ile ilgili henüz bir şey yapmadık fakat 2006 ödemelerinin de yine bir kısmını yükümlülük tarihine kaydırma hakkımız da baki.'' Türkiye'nin IMF ile Yakın İzleme İşbirliği içine girip girmeyeceği konusunda da Babacan, ''2004 bittikten sonra IMF ile hangi formatta nasıl çalışacağız bunu oturup onlarla görüşmüş değiliz sanırım 2004 yılının ortalarında 2005 ve sonrası için hangi formatta çalışacağımızla ilgili bir görüşme olur. Biz IMF'yi kovduk artık ilgimiz yok diye bir şey yok. IMF çok gelişmiş oturmuş ülkelerde de var. Önemli olan IMF ile çalışma formatını seçmektir şunu unutmamak gerekir önemli olan Türkiye için en iyisi neyse onu yapmak'' dedi. 
     
     İMAR BANKASI 
     İmar Bankası ile ilgili konunun çok spesifik ve dünyada eşine az rastlanmış çapta ve nitelikte bir konu olduğunu bildiren Babacan, bankada BDDK'nın kendilerine şifai olarak aktardığına göre çifte kayıt sistemi olduğunu söyledi. ''Vatandaştan para toplanmış bu para bankanın resmi kayıtlarına girmemiş'' diyen Babacan, şunları kaydetti 
     ''Müracaatlar tamamlanınca bankalardaki kayıt kırıntıları ile karşılaştırılacak, incelenecek. Bir de sahte hesap cüzdanı, sahte hesap ihtimalleri var. Çalışmalar sonucunda bir tablo ortaya çıkacak. Buna göre de bazı kararlar verilir. BDDK'nın bulguları sonucunda mutlaka bize bazı raporları, önerileri olacaktır. Kendilerinin karar vereceği çok şey olacaktır. Eğer bu konuda hükümete de bazı şeyler düşerse o zaman bakacağız değerlendireceğiz, karar vereceğiz.'' Bakan Babacan, yakın zamanda Hazine Müsteşarlığı'na 1 ya da 2 müsteşar yardımcısı atayacaklarını da sözlerine ekledi. 
     
</TEXT>
</DOC>
