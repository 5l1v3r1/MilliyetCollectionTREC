<DOC>
<DOCNO> 192767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/spor/spo04.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a yol açın 0-2 
</HEADLINE>
<TEXT>

   Bordo-Mavililer, Beşiktaş ve Galatasaray'ın puan kaybettiği haftayı galibiyetle noktaladı, zirveye bir adım daha yaklaştı. Karadeniz ekibini zafere Gökdeniz ve Maxim taşıdı 
      
   Perdeyi Gökdeniz açtı 
   TRABZONSPOR, İstanbulspor deplasmanında 3 puana ulaşarak, zirveye yaklaştı. Karşılaşmanın ilk yarısında evsahibi İstanbulspor'un direkten dönen bir topu, iptal edilen tartışmalı bir golü ve es geçilen bir penaltı pozisyonu vardı. İkinci yarıya farklı bir kimlikle çıkan Trabzonspor, 49. dakikada Gökdeniz'in şık golüyle dengeyi bozdu. Bu golden kısa bir süre bu kez Maxim sahneye çıktı. 55. dakikada sert bir şutla ikinci kez fileleri havalandırdı ve skoru belirledi. 
   
   Maçın karnesi 
   HAKEMLER Kuddusi Müftüoğlu, Serkan Gençerler, Nihat Mızrak 
   İSTANBULSPOR Zdravkov 5 - Tolga 4 , Saffet 4 , Uche 4 , Faruk 5 - Mehmet 4 Musa Dk.63 4 , Musa Kuş 5 , Saido 5 , Yordanov 4 - Boliç 4 Balili Dk.63 4 , Bushi 4 
   YEDEKLER Oğuz, Yalçın, Olcay, Cemcan, Nuri 
   TRABZONSPOR Petkoviç 6 - Emrah 5 , Tayfun 7 , D'Haene 5 Erdinç Dk.43 5 , Somers 6 - Gökdeniz 8 , Hüseyin 6 , İbrahim 6 , Maxim 7 - Fatih 3 Yattara Dk.81 , Augustine 6 H.Üçüncü Dk.75 5 
   YEDEKLER Hasan, Mehmet, A.Şen, M. Yılmaz 
   SARI KARTLAR Tolga, Saido İstanbulspor , Gökdeniz Trabzonspor 
   GOLLER Gökdeniz Dk.49 , Maxim Dk.55 
   
   Seçkin konuklar    İSTANBULSPOR - Trabzonspor karşılaşmasında birbirinden renkli simalar tribündeydi. Karşılaşmayı İstanbul Valisi Muammer Güler'in yanı sıra Emniyet Müdürü Celalettin Cerrah, Beşiktaş'ın eski teknik direktörü Toshack, Milli Takım'ın patronu Şenol Güneş ve Galatasaray'ın hocası Fatih Terim de izledi. 
   
   Aybaba'nın yüzü güldü    İSTANBULSPOR karşısında alınan 2 - 0'lık galibiyetin ardından Trabzonspor Teknik Direktörü Samet Aybaba, futbolcularına övgüler yağdırdı. Aybaba, "3 puan alarak hedefimize ulaştık. Futbolcularım takımlarına ve formalarına sahip çıktılar. Bizi desteklemek için buraya gelen herkese çok teşekkür ediyorum" dedi. Bu arada taraftarlar yönetimi protesto etti. 
   
   'Bu işi hemen bıraksınlar'    İSTANBULSPOR Teknik Direktörü Aykut Kocaman, Trabzonspor yenilgisinin ardından hakem Kuddusi Müftüoğlu'nu topa tuttu. Kocaman, "Sahada sadece rakiple karşılaşmadık. Trabzonspor bu sözlerimizden alınmasın. Müftüoğlu geleceği olan bir isimdi. Benim bir ağabeyi olarak önerim, kendisinin ve benzerlerinin bu işi bırakması. Kimseyi üzmeye hakları yok" dedi. 
   
   
</TEXT>
</DOC>
