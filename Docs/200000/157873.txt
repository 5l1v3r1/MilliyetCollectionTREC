<DOC>
<DOCNO> 157873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo33.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aylin'den 1 yıl 'annelik' arası... 
</HEADLINE>
<TEXT>

     Türkiye Bayanlar Basketbol Birinci Ligi takımlarından BOTAŞ Spor'un milli sporcusu ve takım kaptanı Aylin Yıldızoğlu, çocuk sahibi olmak için basketbola bir yıl ara verdiğini açıkladı. 
     Yıldızoğlu, kulüp lokalinde basın sözcüsü Halim Kılınç ve genel menajer Şevket Erden ile düzenlediği toplantıda, 12 yıldır BOTAŞ Spor'da çok önemli başarılar elde ettiklerini ve kupalar kazandıklarını söyledi. 
     BOTAŞ Spor Teknik Sorumlusu Ceyhun Yıldızoğlu ile evli olan Aylin, annelik duygusunu yaşadıktan hemen sonra kendini toparlayarak sahalara döneceğini ifade etti. Yıldızoğlu, şöyle konuştu 
     ''Ceyhun ile oturup karar verdik. Bir çocuğumuzun olmasını arzuladık. Kendime Fenerbahçeli Serap'ı örnek aldım. Avrupa ve Amerika'da evli birkaç çocuk sahibi basketbolcu var. Kendime güveniyorum. Fazla kilo almadan, 10 ay sonra sahalara döneceğime inanıyorum. 
     BOTAŞ Spor'da çok önemli başarılara imzalar attık. BOTAŞ Spor sayesinde 110 kez milli formayı giydim. Doğuma kadar yine takımın tüm antrenmanlarını yakından izleyeceğim. En büyük üzüntüm, taraftarlardan ayrı kalmak olacak.'' Basın sözcüsü Halim Kılıç ile Şevket Erden, Aylin'in çocuk sahibi olma isteğine saygı duyduklarını belirterek, ''Aylin, bize çok yararlı bir sporcu. Özellikle bu sezon kazanılan Cumhurbaşkanlığı, Türkiye Kupası ve Lig şampiyonluğunda payı büyük. İnanıyoruz ki doğumdan hemen sonra antrenmanlar başlayarak kaptanlık bantını yeniden takacaktır'' diye konuştular. 
     
</TEXT>
</DOC>
