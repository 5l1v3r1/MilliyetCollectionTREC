<DOC>
<DOCNO> 170574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/soneko13.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan 5. gözden geçirme 4 Ağustos'tan önce biter... 
</HEADLINE>
<TEXT>

     Devlet Bakanı Ali Babacan, ''5. Gözden Geçirme'nin, 4 Ağustos'tan önce tamamlanmasını amaçlıyoruz. Ancak biraz tedbirli olsun takvim diye, İcra Direktörleri Kurulu'nun yıllık tatili olan 4-15 Ağustos öncesi ya da hemen sonrası olarak ifade ettik '' dedi. 
     Bakan Babacan, Uluslararası Para Fonu IMF Türkiye Masası Şefi Reza Moghadam, Hazine Müsteşarı İbrahim Çanakcı, Merkez Bankası Başkanı Süreyya Serdengeçti ve IMF Türkiye Temsilcisi Odd Per Brekk ile birlikte düzenlediği basın toplantısında soruları da yanıtladı. 
     Babacan, 5. Gözden Geçirme'nin tamamlanması takvimine ilişkin olarak, ihtiyaten 15 Ağustos'un hemen sonrasını ifade ettiklerini, çünkü Meclis'e ilişkin bir yasal sürecin bulunduğunu vurguladı. 
     Elektrikte bölgesel tarife uygulamasına geçilip geçilmeyeceğine ilişkin bir soruya Babacan, bu konunun IMF ile görüşülmediğini, bunun Dünya Bankası ile önümüzdeki günlerde görüşüleceğini belirtirken, serbest bölgelerdeki vergi muafiyetine ilişkin bir soruya karşılık ise bunun Doğrudan Vergi Reformu çalışmalarının ikinci paketi içinde bulunduğunu ifade etti. Babacan, doğrudan vergilendirmeye ilişkin olarak özel çalışmalar başlatacaklarını, yurtdışından konuyla ilgili uzmanlar çağıracaklarını, bu konudaki başarılı ülke uygulamalarına bakacaklarını söyledi. Babacan, ''düşük vergi oranlarıyla, verginin tabana yayılmasını, adil ve rasyonel bir vergilemeyi amaçlıyoruz'' diye konuştu. 
     
     DİĞER GÖZDEN GEÇİRME TAKVİMLERİ... 
     Bakan Babacan, 5. Gözden Geçirme'nin uzaması sonucu yeni gözden geçirmelerin ve kredi dilimlerinin nasıl takvimlendirileceğine ilişkin bir soruya karşılık, Nisan'dan buyana geçen dönemde, Meclis'in süreciyle ilgili daha gerçekçi tahmin ve öngörü yapabildiklerini kaydetti. 
     Daha önceki gözden geçirmelerde, daha sonraki gözden geçirmelere ilişkin olarak biraz iyimser sürelerin benimsenmiş olduğunu vurgulayan Babacan, 5. Gözden Geçirme çalışmaları sırasında, Meclis'in çalışmalarını da dikkate alarak, çok daha gerçekçi ve makul bir takvim üzerinde mutabakata vardıklarını söyledi. 
     Babacan, şöyle devam etti 
     ''6. Gözden Geçirme'nin Ekim sonu veya Kasım başı gibi neticelendirilmesini bekliyoruz. Daha sonraki gözden geçirmeler de iki ayda bir üç ayda bir duruma göre gerçekleşecek. 
     Her gözden geçirmeden sonra, yaklaşık 500 milyon dolarlık bir kredi dilimi serbest bırakılıyor, bu kredi dilimlerinin sayısında ve miktarında herhangi bir değişiklik yok.'' 
     
     REEL FAİZLERİN GELECEĞİ... 
     Babacan reel faizler ile ilgili bir soruya karşılık, özellikle TL cinsinden ve iskonto sistemiyle yapılan iç borçlanmalarda reel faizlerin yüksek olduğunu, döviz cinsinden dış borçlanma faizlerinin ise yüksek sayılamayacağını söyledi. 
     Bunları etkileyen iç ve dış faktörlerin bulunduğunun altını çizen Babacan, sözlerini şöyle sürdürdü 
     ''Türkiye'de güven ortamı yerleştikçe, özellikle enflasyonla mücadelede başarı sağlandıkça, bu reel faizlerin, şu anda bulunduğu noktadan, çok daha aşağılara doğru seyrettiğini hep beraber gözlemleyeceğiz. Özellikle TL cinsinden borçlanmada, enflasyonla ilgili risk pirimi önemli bir faktör Türkiye'de. Döviz cinsinden borçlanmayla, TL cinsinden borçlanma arasındaki bu kadar farkın en önemli sebebi enflasyona ilişkin risk primidir. 
     Enflasyon düştükçe ve enflasyona ilişkin istikrarlı gidiş devam ettikçe, bu aradaki farkın, yani döviz ile TL arasındaki borçlanma farkının biz kapanacağını düşünüyoruz. Tabii iç ve dış faktörleri de unutmamak lazım.'' Reza Moghadam, 2004 sonunda, şimdiki Stand By'ın bitmesinin ardından, IMF ile ilişkilerin sona ermesi konusundaki düşüncelerinin sorulması üzerine, bu konuyu tartışmak için vaktin henüz erken olduğunu belirterek, hükümet ile yaptıkları görüşmelerdeki odak noktalarının 5. Gözden Geçirme'nin tamamlanmasına yönelik olduğunu ifade etti. 
     
     TELAFİ EDİCİ MALİ ÖNLEMLER... 
     Devlet Bakanı Babacan, bir gazetecinin, 5. Gözden Geçirme'nin tamamlanabilmesi için gerekli teknik ayrıntıların neler olduğunu sorması üzerine, Fon heyetinin, Mayıs ayında Türkiye ziyareti olduğunu hatırlatarak, o zaman, bu gözden geçirmenin ön koşullarının SSK, Bağ-Kur ve İş-Kur yasalarının çıkarılması olduğunu söyledi. 
     Babacan, şöyle devam etti 
     ''İş-Kur yasalaştı. SSK ve Bağ-Kur yasalarının Meclis'te kabul edilmeleri 5. Gözden Geçirme için bir ön şart. 
     Önümüzdeki süreçte her iki yasanın da Meclis Genel Kurulu'nda görüşülmesini bekliyoruz. 
     Diğer teknik konular, önlemlerin hayata geçirilmesi yani Gayri Safi Milli Hasıla'nın GSMH yüzde 0.7'si oranındaki mali önlemlerin hayata geçirilmesi. Bu önlemler, önümüzdeki hafta, ilgili bakanlıklar tarafından tek tek açıklanacak. 
     Alınan bu önlemlerin, yüzde 75-80'i, israfı önleyici, harcamaları azaltıcı önlemlerdir. 
     Diğer bir konu 5. Gözden Geçirme ile ilgili Kamu Mali Yönetim ve Kontrol Yasası'nın içeriğinin netleşmesi. Bu yasanın içeriği konusunda kuruluşlar arasında önemli bir mutabakat sağlanmış durumda. Öyle sanıyorum ki, bu hafta içinde, artık son noktası konulup, bu yasa Başbakanlığa sevk edilecek hale gelir. Bu saydığımız dışında, teknik çalışma olarak bizim cephemizde yapılacak fazlaca bir şey yok. Fon tarafında yapılacak çalışmalar var.'' Moghadam da, Devlet Bakanı Babacan'ın açıklamasına ilave olarak, 5. Gözden Geçirme'de, Mayıs ayına göre, geldikleri nokta itibarıyla, Gözden Geçirme'nin tamamlanmasına çok daha fazla yakın olduklarını vurguladı. 
     Babacan da, aylar geçtikçe, kamu maliyesi ve bütçeye ilişkin verilerin daha netlik kazandığını işaret ederek, şuanda gelinen nokta itibarıyla, yıl sonuna ilişkin olarak daha sağlıklı projeksiyonlar yapabildiklerini kaydetti. 
     
     CARİ İŞLEMLER AÇIĞI... 
     Devlet Bakanı Babacan, cari işlemler açığına ilişkin bir soruya karşılık, ithalat, ihracat ve turizm konusundaki çalışmalar sonucunda, yıl sonu itibarıyla, GSMH'nin yüzde 3'ü civarında bir cari açık beklendiğini söyledi. 
     IMF Türkiye Masası Şefi Reza Moghadam ise bir gazetecinin, bankalara el konulması konusunda ne düşündüğünün sorulması üzerine, bu konunun, BDDK'yı ilgilendirdiği yanıtını verdi. 
     Bakan Babacan, Hazine Müsteşarlığı'nda boş bulunan üç müsteşar yardımcılığına ne zaman atama yapılacağını sorusuna karşılık, Hazine Müsteşarlığı'nın Türkiye'nin güçlü kurumlarından olduğunu belirterek, böyle bir kurumu kişilerle değerlendirmenin doğru bir yaklaşım olmayacağı yanıtını verdi. 
     
</TEXT>
</DOC>
