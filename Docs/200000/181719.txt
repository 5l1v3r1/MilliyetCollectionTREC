<DOC>
<DOCNO> 181719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sonspo08.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de hedef galibiyet serisini sürdürmek... 
</HEADLINE>
<TEXT>

     Teknik direktör Christoph Daum yönetiminde bu sezon yeni bir oluşum içine giren Fenerbahçe, 14 Eylül Pazar günü yapacağı maçta Gaziantepspor'u yenerek galibiyet serisini sürdürmek istiyor. 
     Birinci Süper Futbol Ligi'nde 2003-2004 sezonuna İstanbulspor yenilgisiyle başlayan, ancak daha sonra Trabzonspor, Elazığspor ve Diyarbakırspor maçlarını kazanan sarı-lacivertli ekip, bu hafta seyircisi önünde karşılaşacağı Gaziantepspor'u da yenerek galibiyet serisini sürdürmeye çalışacak. 
     Geçen sezon, yaşadığı sorunlar nedeniyle şampiyonluk yarışından erken kopan sarı-lacivertli ekip, seri galibiyetlere de hasret kalmıştı. 
     En son galibiyet serisini geçen sezonun 12. ve 15. haftaları arasında yaşayan Fenerbahçe, Gaziantepspor karşısında kazanırsa haftalar sonra üstüste 4. maçından da galibiyetle ayrılacak. 
     Sarı-lacivertliler geçen sezonun 12. haftasında Samsunspor'u deplasmanda 3-1 yendikten sonra, 13. haftada Bursaspor'u, cezası nedeniyle Ankara'da yaptığı maçta 7-1, 14. haftada Kocaelispor'u deplasmanda 2-1 ve 15. haftada da İstanbulspor'u 2-0 mağlup etmişti. 
     
</TEXT>
</DOC>
