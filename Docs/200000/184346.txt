<DOC>
<DOCNO> 184346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko30.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ergezen Hilton'un saunasından telefonla inşaat yaptırmayın 
</HEADLINE>
<TEXT>

     Bayındırlık ve İskan Bakanı Zeki Ergezen, Türkiye'de müteahhitlerin ''Sheraton ve Hilton'un saunalarında telefonla inşaat yaptırma alışkanlığını terketmesi gerektiğini'' söyledi. 
     Ergezen bu arada, Yapı Denetim yasa tasarısının Bakanlar Kurulu'na sevkedildiğini bildirdi. 
     Bakan Ergezen, Ankara Sanayi Odası'nın aylık olağan Meclis toplantısında yaptığı konuşmada, 'telefonlarla şantiyelerin yönetilemeyeceğini'' vurguladı. 
     Yolsuzluğun üç ayağı olduğuna işaret eden Ergezen, şöyle konuştu 
     ''Siyasetçi olarak ben yersem, bürokrata işaret ederek bunlar yer. Ben yemiyorum, onlar hiç yemez, yedirmeyeceğim. Müteahhitler olarak Ankara'nın en güzel yerlerinde vakit geçireceksin, düğünler, kokteyller, toplantılar, saunalar, havuzlar, denizle güzel güzel yayılmalar. İnşaatım yürüsün de, kaliteli olsun diyorsun, para kazanayım diyorsun. Elbette ben de çıkar gider çatıda kiremitleri birer birer aşağıya atarım.'' Ergezen, müteahhitlere, şantiyelere gitmeleri önerisinde bulunurken, şantiyelerin, okuldan yeni mezun olmuş genç mühendislere bırakılmaması gerektiğini söyledi. 
     Yapı Denetim yasa tasarısının Bakanlar Kurulu'na sevkedildiğini de işaret eden Ergezen, Deprem Şurası'nı ise Ekim ayında toplayacaklarını vurguladı. 
     
     ''HALK BİZE GÜVENİYOR'' 
     Bakan Ergezen, çok güçlü bir hükümetin iktidarda olduğunu, halkın kendilerine güvendiğini ve bunun çok önemli bir hadise olduğunu da söyledi. 
     Ergezen, ''halk bize 10 yıl biçiyor, bu çok önemli bir artıdır. Biz beş yıllığına geldik. Halk bize siz 10 yıl iktidardasınız diyor'' şeklinde konuştu. 
     
</TEXT>
</DOC>
