<DOC>
<DOCNO> 167794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sondun18.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin silah arama operasyonları Irak halkını "çıldırtıyor".. 
</HEADLINE>
<TEXT>

     ABD askerlerinin, Irak'ta işgalden sonra olası saldırıların önünü almak için düzenledikleri operasyonlarda özellikle evlere girerek silah aramalarının, Iraklılar arasında önemli rahatsızlığa neden olduğu belirtildi. 
     Amerikan Associated Press AP ajansının haberine göre, Irak ile ABD arasındaki kültür farklılıklarını dikkate almayan Amerikan yönetiminin ''yanlış adımı'' olarak nitelenen bu tür operasyonlar, Irak halkı tarafından, Amerikan işgali çerçevesinde ''oldukça saldırgan bir tutum'' olarak yorumlanıyor. 
     Devrik Saddam Hüseyin yönetimi üyelerini ve saklı silahların yerini bulmak için düzenlenen operasyonlar, Saddam'ın en çok destek bulduğu başkent Bağdat'ın kuzey ve batı kesimlerinde yoğunluk kazanıyor. 
     Iraklılar, operasyon düzenlenen evlerde kadınların hazırlıksız bir şekilde, çoğu zaman uygun olmayan kıyafetlerle askerlerin önüne çıkarılmalarının rahatsızlığını yaşarken, askerlerin evlerin kapılarını zorla açmalarından ve erkekleri ailelerin yanında küçük düşürmelerinden şikayet ediyor. 
     Amerikalı yetkililer ise askerlerin Iraklılara kötü davranma niyetiyle yaklaşmadıklarını ve güvenlik önlemleri çerçevesinde profesyonelce hareket ettiklerini söylüyor. Yetkililer, güvenlik önlemleri ile Iraklıların güveninin kazanılması arasında bir denge oluşturulması gereğini de dile getiriyor. 
     Operasyonları yerinde gözlemleyen Associated Press muhabiri, bir eve yapılan baskında, askerlerin bağırarak ve küfür ederek içeri hücum ettiklerini, oturma odasına girdiklerinde, ağlayan çocuğunu susturmaya çalışan bir annenin feryatlarıyla karşılaştıklarını belirtti. 
     Askerlerin kadına ''Otur'' diye bağırdıklarını, daha sonra kapıları tekmeleyerek açtıklarını ve evin erkeğini bularak dışarıya sürüklediklerini kaydeden muhabir, dışarıda bir süre bekleyen aile reisinin, bir araca bindirilerek sorgulanmak üzere götürüldüğünü anlattı. 
     
</TEXT>
</DOC>
