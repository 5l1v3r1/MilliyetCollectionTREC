<DOC>
<DOCNO> 183411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/soneko38.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, dolar ve euro cinsi tahvil ihraç edecek... 
</HEADLINE>
<TEXT>

     Hazine Müsteşarlığı önümüzdeki hafta ABD Doları ve Euro cinsinden iki yıl vadeli tahvil ihalesi düzenleyecek. 
     Hazine Müsteşarlığı'ndan yapılan yazılı açıklamaya göre, 23 Eylül 2003 Salı günü düzenlenecek ABD doları cinsi devlet tahvili ihalesinin valörü 24 Eylül 2003, itfa tarihi ise 21 Eylül 2005 olacak. 
     Söz konusu 6 ayda bir yüzde 2,5 kupon ödemeli tahvillerin ihalesine katılımcılar, 10 bin dolar nominal değerli tahvil için fiyat teklifinde bulunacak. 
     İhalede kupon ödeme tarihleri ise 24 Mart 2004, 22 Eylül 2004, 23 Mart 2005 ve 21 Eylül 2005 olarak belirlendi. 
     Yine Salı günü yapılacak Euro cinsi devlet tahvili de 2 yıl vadeli ve 6 ayda bir yüzde 3 kupon ödemeli olacak. Valör ve itfa tarihleri ile kupon ödeme tarihleri aynı olan ihale için de katılımcılar 10 bin Euro nominal değerli tahvil için fiyat teklifinde bulunacak. 
     Açıklamada, piyasa yapıcılığı sistemi çerçevesinde söz konusu ihaleler için değişim işlemine konu geri alınacak devlet iç borçlanma senetlerine ilişkin fiyat listesi de yer aldı. 
     
</TEXT>
</DOC>
