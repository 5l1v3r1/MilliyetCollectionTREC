<DOC>
<DOCNO> 157488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sonspo03.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta 100. yıl bereketi... 
</HEADLINE>
<TEXT>

     Beşiktaş Kulübü, 100. yılını kutladığı 2002-2003 sezonunda özellikle futbol branşında başarıdan başarıya koşuyor. 
     Siyah-beyazlılara bu sezon ilk kupayı kazandıran Süper Genç takımı oldu. Süper Gençler Türkiye Şampiyonası'nda rakiplerini geride bırakarak şampiyonluğa ulaşan süper genç takımı, böylece Beşiktaş'a 100. yılında ilk kupasını kazandırdı. 
     ''Kara kartallar'' için büyük anlam taşıyan bu sezonda ikinci şampiyonluk ise Profesyonelliğe Aday Futbolcular PAF Ligi'nden geldi. Bu ligde mücadele eden Beşiktaş, dün Ankara'da Gençlerbirliği'ni 2-0 yenerek şampiyon oldu. 
     32. haftaya takipçileri İstanbulspor ve Altay'ın 7 puan önünde lider giren siyah-beyazlılar, Ankara'da aldıkları galibiyetle, bitime 2 hafta kala şampiyonluklarını garantileyip, futbolda siyah-beyazlılara 2. kupasını kazandırdı. 
     
     A TAKIM DA ŞAMPİYONLUĞA KOŞUYOR 
     100. yılında futbol branşında altyapıda büyük başarılara imza atan Beşiktaş'ta, Birinci Süper Lig'de mücadele eden A takım da şampiyonluğun en büyük adayı konumunda. 
     Son 2 haftaya takipçisi Galatasaray'ın 5 puan önünde giren siyah-beyazlılar, Birinci Süper Lig'de de şampiyonluğa ulaşmaları durumunda, 100. yılında özellikle futbol branşında birçok başarıya imza atmış olacak. 
     
</TEXT>
</DOC>
