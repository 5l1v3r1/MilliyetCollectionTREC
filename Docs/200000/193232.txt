<DOC>
<DOCNO> 193232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun25.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD karşıtı direnişe kim öncülük ediyor 
</HEADLINE>
<TEXT>

     İngiltere'de yayımlanan The Independent gazetesine konuşan bir Iraklı yetkili, ABD karşıtı direnişe devrik lider Saddam Hüseyin'in öncülük etmediğini savundu. 
     Gazetenin adını açıklamadığı yetkili, ABD karşıtı terörü Saddam Hüseyin ya da eski Devrim Komuta Konseyi İkinci Başkanı İzzet İbrahim El Duri'nin öncülük ettiklerine inanmadığını, direnişin eski Baas Partisi'nin orta düzeydeki üyeleri tarafından örgütlendiğini söyledi. 
     Eski bir muhalif olduğu ve bugünkü Irak yönetiminde yer aldığı belirtilen yetkili, ''Saddam bu direnişi yönlendiriyor olamaz. Çünkü firarda olan bir kişi olarak, iletişimi sağlayacak araçlardan yoksun. Bu, ancak toplum içinde rahatça yaşayabilen eski Baas üyelerinin işi olabilir'' diye konuştu. 
     Irak'ın eski ''2 numaralı'' ismi İzzet İbrahim El Duri'nin de yaşlı ve hasta olduğunu ve hiçbir şeyi eşgüdümleyecek durumda olmadığını söyleyen Iraklı yetkili, iki kez yakalanma noktasına gelen El Duri'nin düzenli diyalize girme zorunluğu bulunduğunu, ayrıca kan kanseri olduğunu belirtti. Saddam rejiminin istihbarat örgütü Muhaberat'ın da direnişin örgütlenmesinde rol oynayabileceğine işaret eden Iraklı yetkili, özellikle ABD Savunma Bakan Yardımcısı Paul Wolfowitz'in de bulunduğu Bağdat'taki El Reşid oteline yapılan roketli saldırının tam bir Muhaberat eylemini çağrıştırdığını savundu. 
     
</TEXT>
</DOC>
