<DOC>
<DOCNO> 177728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/guncel/gun04.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS birincisi Bilkent'te 
</HEADLINE>
<TEXT>

   Birinci Emre Kacar, Bilkent Üniversitesi Elektrik Elektronik Mühendisliği'ne yerleştirildi. Adayların yüzde 44'ü hakları olduğu halde tercih yapmadı 
      ANKARA Milliyet 

   
   Açıklanan ÖSS ve YDS yerleştirme sonuçları, eğitim sistemindeki çarpıklığı bir kez daha göz önüne serdi. Okul birincilerinden 2 bin 157'si açıkta kalırken, meslek lisesi mezunlarının lisans programlarına yerleşme oranlarının düşüklüğü dikkati çekti. ÖSS'yi kazanan adaylardan yüzde 44.3'ü tercih formu doldurmaya gerek görmedi. 
   Öğrenci Seçme ve Yerleştirme Merkezi ÖSYM Başkanı Savaş Küçükyavuz'un verdiği bilgiye göre, tercih yapan toplam 796 bin 260 adaydan 311 bin 498'i üniversitelerin ön lisans ve lisans programlarına yerleştirildi. Üniversitelerde toplam 81 bin 343 kontenjan boş kaldı. Tercih yapan adaylardan 2 bin 157 okul birincisi herhangi bir yükseköğretim programına yerleşemedi. Erkek adaylardan yüzde 34.3'ü bir yükseköğretim programına yerleştirilirken kız adaylarda yerleştirilme oranı yüzde 32.9'da kaldı. 
   Yerleştirmede en başarısız adaylar lise son sınıf öğrencileri oldu. Lise son sınıf düzeyindeki 562 bin 976 adaydan yüzde 29.2'si lisans, ön lisans ve açıköğretim programlarına yerleşebildi. 
   
   Tercihleri Boğaziçi oldu 
   Sayısal, sözel ve eşit ağırlıklı puan türlerinde birinci olan Emre Kacar, Bilkent Üniversitesi Mühendislik Fakültesi'nin burslu Elektrik-Elektronik Mühendisliği bölümüne yerleşti. Eşit ağırlıklı puan türünde ikinci, sözel puan türünde üçüncü olan Ögem Boymul Boğaziçi Üniversitesi Mühendislik Fakültesi Elektrik-Elektronik Mühendisliği bölümünü kazandı. Aynı dereceleri Boymul ile paylaşan Hatice Ümran Evren de Boğaziçi Üniversitesi Mühendislik Fakültesi Endüstri Mühendisliği bölümüne yerleşti. Yabancı dil puan türünde birinci olan Zeynep Şengül ile üçüncü olan Ayşegül N. Bolatkale Boğaziçi Üniversitesi Yabancı Diller Yüksekokulu Mütercimlik-Tercümanlık İngilizce bölümünde, ikinci Hatun Zengin de Boğaziçi Üniversitesi Eğitim Fakültesi İngilizce Öğretmenliği bölümünde okuyacak. 
   
   Fen liseleri ilk sırada    Kamuya ait fen liseleri, geçen yıl olduğu gibi yüzde 67.3'lük başarıyla diğer alanlardaki okulları geride bıraktı. Özel fen liseleri ise, yüzde 61.4'lük başarı oranını yakaladı. Anadolu liseleri, bu sene yüzde 50.5'lik oranla altıncı sıraya düşerken üçüncü sırayı yüzde 58.4'lük oranla sekreterlik meslek liselerine kaptırdı.Askeri liseler ise, bu yıl yüzde 27.5'lik başarı oranıyla 20. sırada yer aldı. Düz liseler yüzde 21.9'luk başarıyla 23'ncü imamhatip liseleri ise yüzde 26.8'lik oranla 21'nci sırada kaldı. 
   
   
</TEXT>
</DOC>
