<DOC>
<DOCNO> 184448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/guncel/gun90.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
gündeme karşı 
</HEADLINE>
<TEXT>
   Serin Duruş 
   Alper Mestçi - Hüseyin Özcan 
serindurus milliyet.com.tr Fax 0212 505 69 19 

   
   Tiplemeler... 
   No 7 Apartman Tiplemeleri...    1 Sarkaçgiller... Bunlar Penceregiller ve Balkongiller diye iki gruba ayrılırlar. Penceregiller her fırsatta pencereden aşağıya bir şeyler sarkıtmaya meraklıdırlar, bakkala sepet, tozlu halı, bilumum çamaşır, hiçbiri olmadı kendilerini sarkıtırlar. Gürültücü ve yaygaracı tiplerdir. Apartman aidatlarını kolay kolay ödemezler, vurdumduymazdırlar. Balkongiller, penceregillerden daha zararsızdırlar. Zamanlarının büyük bölümünü balkonda geçirirler, 
   Penceregillerden daha az nesne sarkıtırlar fakat mahallede olan biten her şeye karışırlar. Çocukların futbol maçlarına balkondan hakemlik yapanlarına bile rastlanabilir. Araba park edenlere mutlaka direktif verirler... 
   2 Yöneticigiller... Apartmanın görsel tasarımından ve mekanik yapısından sorumludurlar. Her fırsatta "şurayı boyamamız lazım, alt kata ışıklandırma yapmalı, ziller değişmeli" gibi isteklerde bulunurlar. Bu isteklerini gerçekleştirmek için sürekli para toplarlar. Bu paraları ödemek istemeyen Sarkaçgiller en büyük düşmanlarıdır. Bu tipleri apartmanın herhangi bir uzantısı boyanırken boyacını yanında, otomat tamir edilirken elektrikçinin yanında vs. görebilirsiniz. Sürekli diğer apartmanları gezip yenilikleri takip ederler. Geri kalmamaya çalışırlar. Elektrikçi ve boyacı en büyük dostlarıdır... 
   3 Çatıgiller... Apartmanın en üst katında yaşarlar. Apartmanın diğer sakinleri tarafından pek tanınmazlar. Merdivenlerde göründüklerinde misafir sanılırlar. Pek az görünürler, ilginçtir ama genelde tatildedirler. Uysaldırlar ve pek sorun çıkarmazlar. Ara sıra yöneticigile "şu çatıyı da yaptıralım artık" derler fakat yöneticigil bunlardan zarar gelmeyeceğini bilir ve isteklerini pek sallamaz, sürekli erteler... 
   4 Merdivengiller... Apartman merdivenlerinde yaşarlar. Onları kah beşinci, kah birinci katta görebilirsiniz. Sürekli, birilerinin kapılarını çalıp kapı başında sohbet etme isteği ile yanıp tutuşurlar. Konuştukları konular genelde boştur fakat "bodrumda kedi kadar fare görmüş dün Ayşe Hanım" gibi bir takım "apartman efsaneleri" de bunlar tarafından ortaya atılır. Pencereden aşağıya mandal, çamaşır falan gibi bir nesne düşürdüğünüzde yine bunlar tarafından kapınıza getirilir. Düşen mandal veya çamaşır, kapı başı sohbeti için güzel bir bahanedir merdivengiller için... 
   5 Tamiratgiller... Gürültü konusunda penceregillerle yarışırlar fakat bunlar dışarıya kapalıdırlar. Kendilerini evin içine hapsetmişler ve tüm bünyeyi tamirata, değişime ve yıkıp-dökmeye adamışlardır. Pimapen, panjur, demir parmaklık, çıkıntılı balkon konusunda uzmandırlar. Tamirat için genelde hafta sonlarını ve sabah saatlerini seçerler. Kimseyi sallamazlar, uyarı niteliğinde duvarlarına vursanız balyozla vurup "kiminle dans ediyorsun" niteliğinde bir cevap verirler. Bunlarla baş etmek imkansızdır. Tamir edecek, yenileyecek hiçbir şey bulamasalar gecenin dördünde çekyatın yerini değiştirip çıkardıkları gıcırtı ile "biz burdayız kaçamazsınız " sinyali verirler... 
   
   Komple Teorisi...    Ay'a gidildi mi, gidilmedi mi " Yıllardır tartışılır durur. Oraya giden 3 astronota konuşma yasağı konması, insanları daha da şüphelendirir. Ve eklenir "Yahu, teee 34 sene önceki teknolojiyle indiniz de sırf gidildiğini ispatlamak adına, bir kez daha gitsenize Daha kolay değil mi şimdi Ne diye yiğitliğe dışkı sürdürüp oturuyorsunuz orada " Derken iki gün önceki bir haber, bir anda yıllardır saklanan gerçeklerin kabak çiçeği gibi açılıp saçılmasına neden oldu "NASA, Jüpiter ve uydularını incelemek üzere gönderdiği uzay aracı Galileo'yu, Jüpiter'in uydusu Europa'ya çarpıp bakteri bulaştırabileceği gerekçesiyle yok etti." Çünkü, ileride Dünya'ya bir halt olursa, orada yerleşmeyi düşünüyormuşuz Daha Irak'a yerleşemediler ama olsun. Belki toptan oraya giderler de, Dünya yaşanır bir hal alır Böylece yıllardır bir kurt gibi beynimizi kemiren "Ay'a gidildi mi " sorunu da tarihe gömülmüş oldu. Evet, Ay'a gidildi. Ve tek amaçları Rus'lardan daha ileride olduğunu göstermek olan Amerikalılar, 1969'da "Aman, oraya inersek bakteri, virüs vs. bulaştırırız " diyememişler aceleden. İşte şimdilerde bir kez daha Ay'a gidilmemesinin sebebi buymuş. 34 sene önce oraya bulaştırılan bakteriler, zaman içerisinde çok tehlikeli boyutlara ulaşmış ve henüz AİDS'e, bazı kanserlere bile çare bulunamamışken o virüslere karşı yapılabilecek hiçbir şey yokmuş. İşte bu yüzden, evet sırf bu yüzden Jüpiter'e yapılan işlemin tersi de Ay'a yapılıyor ve Ay'dan Dünya'ya bakteri bulaştırılmaması ve "insanlığın" tehlikeye atılmaması için Ay'a gidilmiyormuş. Gidilse de oraya gönderilecek ekibin geri dönmesi mümkün olmadığı için, kendini feda edecek gönüllüler bulunana dek böyle bir yolculuk yapılmayacakmış... İlginç valla... 
   
   Zihinsel 
   "Çok sert toptu. O an için yapabileceğim topun kafama çarpmasını sağlayıp, kaleye göndermekti. Yani zihinsel olarak golü düşündüm..." b b 
</TEXT>
</DOC>
