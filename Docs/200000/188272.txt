<DOC>
<DOCNO> 188272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/yazar/uras.html </URL>
<DATE> 2003/10/13/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kamunun dış borcu 137 milyar değil 66 milyar dolar 
</HEADLINE>
<TEXT>

      Geçtiğimiz hafta Merkez Bankası, kamunun dış borcunun 137.9 milyar dolara ulaştığını açıkladı. 
   Bana göre kamunun dış borcu 137.9 milyar dolar değildir. Sadece 66.9 milyar dolardır. 
   "Böyle şey olur mu " diyerek sual eyleyeceksiniz... Ben de, neden "böyle bir şey olduğunu" anlatacağım. 
   Bu yazının altında Merkez Bankası'nın 137 milyar dolar olarak ilan ettiği kamu borcunun, borçlulara göre gruplandırılmış şeklini göreceksiniz. 
   Bu 137 milyar dolar borç rakamının içinde bakınız, kimlerin ne kadar borcu var 
   Ticaret bankalarımızın yurtdışından aldıkları 11.9 milyar dolar borç var. Küresel dünyada banka sistemi her gün birbirinden para alır, para verir. Bu işlemlerde muhatap hükümetler değil bankalardır. Bu bir ticari işlemdir. ABD'deki Citybank, Avrupa bankaları aracılığıyla tahvil satarak borçlansa, bu ABD Hazinesi'nin borcu olmaz. Bizde Akbank'ın, İş Bankası'nın dışarıdan kullandığı krediler neden kamu borcu olsun Özel sektör firmaları dışarıdan kredili ithalat yapıyor. Veya yabancı bankadan kredi kullanıyor. Bunlar neden Hazine'nin borcu sayılsın İtalya'da Fiat firmasının Japonya'dan kredi ile ithal ettiği otomobil parçalarından oluşan borcu, İngiliz bankalarından kullandığı kredi, Hazine borcu sayılmaz. Ama bizde Tofaş'ın kredili ithalatı, İtalyan bankasına kredi borcu, Hazine borcu rakamına eklenir. Olacak şey mi 
   Özel sektör borçları konusundaki görüşlerim kesin... Şimdi de "tartışmalı bir borç rakamı olarak" Merkez Bankası borçları ile ilgili noktalara değineyim. 
   
   Almanya'daki vatandaşlarımıza yüksek faiz vermek için Merkez Bankası'nın Almanya'daki Dresdner Bankası aracılığıyla işletilen mevduat hesabında biriken 14 milyar dolar, Hazine borcu kabul ediliyor. Bu hesap bir banka hesabı. Mevduat hesabıdır. Eğer bu tür mevduat Hazine borcu sayılır ise o zaman, bankalara yurtdışından yatırılan tüm mevduatı ülke borcu olarak saymak gerekir.Kaldı ki, Merkez Bankası'nın orta vadeli 8 milyar dolarlık borcunun da Hazine borcu toplamına katılması tartışılabilir. 
   Bütün bunlar düşünüldüğünde Hazine'nin kamunun dış borcunun 66 milyar dolara gerilediği görülür. 
   Konuyu tartışma gündemine getirmek için "abartarak ve de kaba hatları ile anlattım." Ama artık bu kamu borcu hesabında bir ayıklama yapmanın ve özel sektör borçlarını hesaba ekleyerek kamu borcunu şişirmeye son vermenin zamanı gelmiştir. 
   
      
   
</TEXT>
</DOC>
