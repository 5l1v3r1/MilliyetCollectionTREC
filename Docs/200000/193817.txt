<DOC>
<DOCNO> 193817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo28.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
''The Best of Sultan's...'' Neslihan'dan 97 sayı, say say bitmez... 
</HEADLINE>
<TEXT>

     Türk voleybolcular, Japonya'da süren 9. Bayanlar Dünya Kupası'ndaki performanslarıyla göz dolduruyor. 
     Başarılı oyunlarıyla dikkati çeken A Milli Takım oyuncuları, en iyilerin seçildiği sıralamalarda, dünyanın en başarılı oyuncularını geride bırakarak ilk 3 sıradan inmediler. 
     Neslihan Demir, 97 sayıyla kupada takımına en çok sayı kazandıran oyuncu olurken, genç voleybolcu bunların 79'unu smaçtan, 10'unun bloktan ve 8'ini ise servisten takımına kazandırdı. 
     Bu kategoride, Kübalı Yumilka Ruiz Luaces ve Polonyalı Malgorzata Glinka, 88'er sayıyla ikinciliği paylaştı. 
     Smaçtan kazandırılan sayılar kategorisinde de Neslihan ve Glinka 79'ar sayıyla birinciliği paylaşıyor. 
     A Milli Takım'ın liberosu Gülden Kayalar da, kupanın başından bu yana iyi bir oyun sergileyerek, en iyi libero ve en iyi manşet alan oyuncu kategorilerinde 2. durumda bulunuyor. 
     En iyi pasörler klasmanında Bahar Urcu, 3. sırada yer alırken, Natalia Hanikoğlu da 76 sayıyla, takımına en çok sayı kazandıran oyuncular içinde 6. oldu. 
     
</TEXT>
</DOC>
