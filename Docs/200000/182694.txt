<DOC>
<DOCNO> 182694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sonspo07.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Fatih'i Süpermen gibi göstermeyin... 
</HEADLINE>
<TEXT>

     Trabzonspor Teknik Direktörü Samet Aybaba, bordo-mavili takımın çok iyi futbol oynamadığını söyledi. 
     Aybaba, bordo-mavili takımın gerçekleştirdiği antrenman öncesi yaptığı açıklamada, ligin ilk 5 haftasında 8 puan kaybettiklerini ve bunu beklemediklerini belirtti. 
     Transfer sonrasında takıma çok iyi oyuncular kattıklarını dile getiren Aybaba, '' Oyuncuların performansı da bir an önce takıma uyar diyorduk. Ancak uymadı. Futbol bu. Talihsiz kaybettiğimiz puanlar da var ama şu bir gerçek ki Trabzonspor çok iyi futbol oynamıyor'' dedi. 
     Bordo-mavili takımın performansını yükseltmek için çalışmalar gerçekleştirdiklerini de ifade eden Aybaba, şöyle devam etti 
     ''Tempomuzu ve çalışmalarımızı ona göre ayarlayacağız. İnşallah bundan sonraki maçlarda yukarı doğru bir hareket yapacağız. Fatih Tekke'den cezası, yeni transferlerimiz Augustine ve Romashenko'dan hazır olmadıkları için yararlanamadık. Tempomuz düştü. Geçen yıl uzun süre tempomuzu yakalayamadık. Ancak sonra iyi bir çıkış yakalayarak tırmanışa geçmiştik. Yine bir çıkışa geçeceğimize inanıyoruz.'' 
     
     ''BAŞKANIN İSTİFASI ETKİLER'' 
     Teknik direktör Aybaba, kulüp başkanı Özkan Sümer'in istifasının takımı etkileyeceğini söyledi. 
     Profesyonel takımların kurumla anlaştığını ve onlar için önemli olanın kurum olduğunu belirten Aybaba, şunları söyledi 
     ''Başkanımızın istifası takımı etkiler ama bunun sahaya yansımaması gerekir. Başkanımızla 1 yıl 3 ay zaman geçirdik, iyi bir birlikteliğimiz oldu. Herhangi bir sorunumuz ve problemimiz olmadı. Ona teşekkür ederiz. Takım olarak bu gelişmelerden etkilenmeyerek Trabzonspor'u layık olduğu yere getirmemiz lazım. İçimizdeki sıkıntı, takımın performansının kötü oluşu.'' 
     
     FATİH 
     Aldığı ceza nedeniyle bordo-mavili takımın ilk 5 maçında forma giyemeyen Fatih'in üst düzey bir oyuncu olduğunu dile getiren Aybaba, ''Fatih'i süpermen gibi göstermeyin ve üzerinde bir baskı oluşturmayın. Çok iyi bir oyuncu ama baskı oluşturulursa bundan etkilenir. Zaten 2-3 aydır doğru dürüst maç oynamıyor. Geçen yıl da 5-6 maç sakat oynamıştı'' diye konuştu. 
     
     UEFA'DA 3 TUR 
     Teknik direktör Aybaba, UEFA Kupası'nda en az 3 tur atlamayı hedeflediklerini söyledi. 
     Aybaba, ilk turdaki rakipleri Villereal'in güçlü bir ekip olduğunu kaydederek, ''Biz de maça kadar iyi bir hale geleceğiz. Hazırlıklarımızı buna göre sürdürüyoruz. En az 3 tur atlamamız lazım'' dedi. 
     Aybaba, genç oyuncu Ali Şen'in performansının düştüğünü de ifade ederek, ''Çok çalışması lazım. Biz sezon başında söylediğimiz gibi ondan çok umutluyuz. Onu kazanmak için herşeyi yapacağız'' diye konuştu. 
     
</TEXT>
</DOC>
