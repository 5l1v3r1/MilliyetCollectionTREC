<DOC>
<DOCNO> 177753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/spor/spo05.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü şaşkınlığı 
</HEADLINE>
<TEXT>

   İspanyol gazeteleri, Gamber Kupası'nda Barcelona'yı zafere taşıyan milli kalecimizin yedek soyunmasını "sürpriz" olarak değerlendirdi 
      MEHMET ÇİFTÇİ 

   
   Kulübe yorumu 
   BARCELONA'DA forma giyen Rüştü'nün, Gamber Kupası'nda Boca Juniors karşısında ilk on birde sahaya sürülmemesi İspanya medyasında tartışma yarattı. Rüştü'nün, normal süresi 1 - 1 biten maçta penaltı atışlarında çıkardığı topla takımını kupaya taşıdığı mücadeleye ikinci yarıda başlaması "sürpriz" olarak değerlendirildi. Sport gazetesi, kararı "Rüştü'ye yedek kulübesi göründü" şeklinde yorumladı. 
   
   Rijkaard zorda 
   EL Mundo Deportivo gazetesi ise, "Valdes'den sonra bir penaltı kurtarıcısı daha geldi" ifadesiyle milli eldiveni övdü. Her iki kalecinin de formunun teknik patron Rijkaard'ı kaleci seçiminde kararsızlığa düşürdüğü vurgulandı. Marca ise, Barcelona'nın ilk kupasını Rüştü'nün penaltı kurtarışıyla aldığını yazarak, "Barcelona uzun yıllar çektiği kaleci sıkıntısını giderecek gibi gözüküyor" diye yazdı. 
   
   
</TEXT>
</DOC>
