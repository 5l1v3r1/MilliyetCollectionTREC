<DOC>
<DOCNO> 150691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun28.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AB üyeliği imzalanırken Klerides gözyaşlarını tutamadı 
</HEADLINE>
<TEXT>

     Avrupa Birliği'nin Atina'da düzenlenen 10 yeni ülkenin katılım anlaşması imza törenine katılan Rum yönetiminin eski lideri Glafkos Klerides'in, Rum yönetimi sözleşmeyi imzalarken, gözyaşlarına hakim olamayarak sevinçten ağladığı belirtildi. 
     Rum basınında çıkan haberlere göre, Klerides, Avrupalı liderlerin tebriklerini kabul ederken duygulandı ve yanında duran Yunanistan Dışişleri Bakanlığı Müsteşarı Makriotis'e, ''Kıbrıs için tarihi bir gün. Bağımsızlığının ilanıyla eşdeğerdir'' dedi. 
     Klerides, Atina dönüşü Larnaka havaalanında ise gazetecilerin, ''Katılım sözleşmesinin imzalanmasının ertesi gününü nasıl buluyorsunuz'' sorusuna karşılık, ''Bugün çok mutluyum. Kopenhag'tan sonra üyeliğin gerçekleşeceğinden emindik. Atina'ya köylü gittik, Avrupalı döndük'' diye konuştu. 
     ''AB sürecinde yolun sonuna gelindiğinin sanılmaması gerektiğini'' belirten Klerides, ''gecikme olmaksızın askıda olan konularda düzenlemeler ve çalışmalar yapılması gerektiğini'' kaydetti. 
     Klerides ayrıca, Kıbrıs sorununun çözüm sürecinin, BM Genel Sekreteri Kofi Annan'ın alacağı kararlara bağlı olacağını belirterek, ''Annan'ın, Türkiye'nin siyasetinin ne olacağını görmeden ve iki tarafın Annan planı temelinde işbirliği yapmaya hazır olduklarına dair net işaretler olmadan bir girişimde bulunacağını sanmadığını'' söyledi. 
     





</TEXT>
</DOC>
