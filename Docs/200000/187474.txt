<DOC>
<DOCNO> 187474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sondun19.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Genelkurmay Başkanı, Suriye için "terörist devlet" dedi 
</HEADLINE>
<TEXT>

     İsrail Genelkurmay Başkanı Moşe Yaalon, Suriye için ''terörist devlet'' diyerek, İsrail'in bu ülkeye karşı hareket etmeye devam edeceğini söyledi. 
     Yaalon, asker radyoya yaptığı açıklamada, ''Terörizmi ortadan kaldırmak için çalışıyoruz ve kentlerimize yönelik saldırıların sorumlusu Filistinli terör örgütlerini barındıran Filistin Yönetimi ile Suriye'ye karşı hareket etmeye devam ediyoruz'' dedi. 
     Genelkurmay Başkanı Yaalon, önceki günkü açıklamasında da İsrail'in kendi savunmasını garanti alması gerektiğini belirterek, ''İslami Cihad'ın Şam'daki karargahından Hayfa'ya düzenlenen saldırı dahil olmak üzere Suriye'den eyleme geçirilen terörizme kayıtsız kalamayız'' demişti. 
     İsrail, hafta sonunda Hayfa'da düzenlenen, 19 kişinin öldüğü intihar saldırısının ardından misilleme için Suriye'deki, Filistinli militanların barındığını iddia ettiği bir kampı bombalamıştı. 
     
</TEXT>
</DOC>
