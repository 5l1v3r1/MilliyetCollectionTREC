<DOC>
<DOCNO> 167332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sonspo19.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Foe'nin ölümü tartışılıyor... 
</HEADLINE>
<TEXT>

     6. FIFA Konfederasyon Kupası maçlarında Kamerunlu futbolcu Marc Vivien Foe'nin sahada ölmesi çeşitli tartışmalara yol açarken, Ege Üniversitesi Beden Eğitimi ve Spor Yüksekokulu BESYO Müdürü Prof.Dr.Ferit Acar, ''futbolcunun adeta limon gibi suyunun sıkıldığını'' söyledi. 
     Liglerin sona ermesinin hemen ardından böyle önemli bir organizasyonun yapılmasının birçok ülke federasyonu tarafından tepkiyle karşılandığını hatırlatan Prof.Dr.Ferit Acar, kupanın yapılış tarihini ve fikstürünü uygun bulmadığını bildirdi. 
     
     Acar, şöyle konuştu 
     ''Bir organizasyon bitiyor, futbolcunun dinlenmesine olanak tanınmadan diğeri başlıyor. Adeta futbolcunun limon gibi suyu sıkılıyor. Medya ve para için oyuncuların sağlıkları riske atılabiliyor. Avrupalılar 'prime time' da maç izlesin diye Dünya Kupası maçları da futbol için hiç de uygun olmayan öğle saatlerinde oynanmıştı. Bir öğretim üyesi olarak, naklen yayın gelirleri nedeniyle bu durumun abartılmasından endişe ediyorum.'' Bu kupanın ardından futbolcuları kamp döneminin beklediğini de belirten Acar, oyuncuların iyi dinlendirilmesi gerektiğini de söyledi. 
     
</TEXT>
</DOC>
