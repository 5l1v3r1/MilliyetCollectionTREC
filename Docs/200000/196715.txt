<DOC>
<DOCNO> 196715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/siyaset/siy10.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te Yılmaz ve Taner için önerge 
</HEADLINE>
<TEXT>

   "Türkbank ihalesine fesat karıştırma" suçlamasıyla Mesut Yılmaz ve Güneş Taner hakkında Meclis soruşturması için önerge verildi 
   SALİHA ÇOLAK Ankara 

   
   AKP, TBMM Yolsuzlukları Araştırma Komisyonu'nun önerisi üzerine, "Türkbank ihalesine fesat karıştırma" suçlamasıyla eski Başbakan Mesut Yılmaz ve dönemin Devlet Bakanı Güneş Taner hakkında Meclis soruşturması açılmasına ilişkin önergeyi Meclis Başkanlığı'na sundu. İhalenin Türkiye'de yolsuzlukların simgesi haline geldiği vurgulanan önergede, Türk siyasetinin üzerine düşen bu şaibenin temizlenmesi gerektiği belirtildi. 
   Türkbank ihalesi nedeniyle daha önce haklarında görevi kötüye kullanma suçuyla Meclis soruşturması açılan, ancak Yüce Divan'a gönderilmelerine gerek görülmeyen Yılmaz ve Taner, bu kez alım - satıma fesat karıştırmayı düzenleyen ve "af kapsamına girmeyen" TCK'nın 205. maddesinden suçlandı. Böylece iki siyasinin Yüce Divan'a gitmeleri önündeki engel kaldırıldı. İşadamı Korkmaz Yiğit 1998'de Türkbank ihalesini 600 milyon dolar vererek kazanmıştı. İhaleye mafyanın karıştığı iddiaları üzerine ihale iptal edilmişti. CHP'nin gensoru önergesi sonucu ANASOL - D hükümeti düştü. Yılmaz istifa etti, yerine DSP azınlık hükümeti geldi. Cezaevine giren Yiğit beş yıl sonra komisyona, yurtdışında bir banka almak istediğini, Yılmaz ve Taner'le bağlantıda olan işadamlarının kendisini Türkbank ihalesine yönlendirdiğini öne sürdü. Yiğit, fiyat ödeyemeyeceği bir noktaya çıkınca aradaki farkın karşılanacağı yolunda söz verildiğini de söyledi. 
   Suçlamalar şu noktada toplandı "Yılmaz komisyonda, ihaleyi yapanları ve ihaleye katılanları yönlendirdiğini kabul etti. Oysa ihale komisyonunun görev ve yetkisindeki işleri bir başka organ, kişi ve yürütme organı üyelerinin üstlenmesi mümkün değildi. İstihbarat notu ortadayken herhangi bir işlem yapılmadı." 
   
   
   
</TEXT>
</DOC>
