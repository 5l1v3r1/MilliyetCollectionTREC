<DOC>
<DOCNO> 158519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sonspo12.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal 'Yılın Teknik Direktörü'... 
</HEADLINE>
<TEXT>

     Gençlerbirliği Teknik Direktörü Ersun Yanal, Avrupa'da bir takım çalıştırmaktan çok, Türkiye'de bir ekibi Avrupa düzeyinde bir kulüp durumuna getirmeyi ve o kategori içine sokmayı daha çok istediğini söyledi. 
     Ankara'da eğitim veren Özel Hafsa Sultan İlköğretim Okulu öğrencileri tarafından futbolda yılın en iyi antrenörü seçilen Gençlerbirliği Teknik Direktörü Ersun Yanal düzenlenen törenle ödülünü alırken, Serkan Balcı ''yılın en iyi orta saha oyuncusu'' ve Nihat Baştürk de ''en centilmen oyuncu'' seçildi. 
     Öğrencilerin sorularını da yanıtlayan teknik direktör Ersun Yanal, sanat ve sporu ayrıcalıklı insanların yaptığını dile getirdi. 
     Türkiye'de birçok takımın şampiyonluğa oynayacağı ortamın yaratılması gerektiğini ifade eden Yanal, ''Gençlerbirliği bunu yaşayacak güce ve organizasyona sahip'' dedi. 
     Avrupa'da bir takımı çalıştırmayı düşünmediğini kaydeden Yanal, öğrencilerin sorularına karşılık şunları söyledi 
     ''İtalya, İspanya, Almanya, İngiltere ve Portekiz futbolda çok önemli ülkeler ancak Avrupa'da bir takım çalıştırmaktansa, kendi ülkemde bir takımı Avrupa'da büyük takımlar kategorisine sokmak bana daha doğru geliyor. 
     Son yıllarda, milli takımlar ve kulüpler bazında başarılar yaşadık. Bunların başında hep Türk antrenörler vardı. Türk antrenörlerini başarılı buluyorum. 
     Gençlerbirliği Kulübü ile 3 yıllık sözleşmem var. Fenerbahçe ile ilgili konuşmaların sona ermesi gerekiyor. Bu durum, bana da, kulübüme de, futbolcularıma da zarar veriyor. 
     Futbola ikili boyut getirdik. Bizde hedef sadece sahaya çıkıp kazanmak değil. Bizim mantığımıza göre, kaybederken kazanmak da önemli. İyi futbol oynayarak yenilmek de artı diye düşünüyorum. 
     Bu sezon Türkiye Kupası'nda oynadığımız Beşiktaş maçı en çok keyif aldığım maçların başında geliyor. 3-3'lük Fenerbahçe ve Trabzonspor ile yaptığımız 2 maç da çok iyi geçti. Aslında bizim tüm maçlarımız keyifli geçiyor ve taraflı tarafsız herkesin beğenisini topluyor. O nedenle de kamuoyu bize ''Gönüllerin şampiyonu'' yakıştırması yapıyor.'' Futbolculardan Serkan Balcı ise yaptığı konuşmada Gençlerbirliği ile başarılı bir sezon geçirdiğini, küçükken Fenerbahçe'yi tuttuğunu, sözleşmesinin sürmesi nedeniyle transferinin gündeme gelmesinin mümkün olmadığını bildirdi. 
     Nihat Baştürk ise kırmızı-siyahlı kulübün bir aile olduğunu ve bu mantıkla çalışarak başarıyı yakalamaya uğraştıklarını kaydetti. 
     Yılın en iyi yöneticisi seçilen başkan İlhan Cavcav ile en iyi yabancı oyuncu seçilen Süleyman Youla ve en iyi takım kaptanı Ümit Bozkurt, özel işleri nedeniyle törene katılamazken, ödüllerini Yanal ve futbolcular aldı. Yanal ve futbolcuların plaketlerini Samanyolu Eğitim Kurumları Genel Müdürü Cemil Koca verdi. 
     
</TEXT>
</DOC>
