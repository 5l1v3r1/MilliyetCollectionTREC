<DOC>
<DOCNO> 168240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sondun01.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada en çok silah Amerikalılar'da... 
</HEADLINE>
<TEXT>

     BM'nin yasadışı silah anlaşmalarını engelleme ve eski savaş bölgelerindeki silahları imha etme çabalarına rağmen, dünyada halen 639 milyon ateşli silahın dolaştığı bildirildi. 
     Merkezi Cenevre'de bulunan Uluslararası Araştırmalar Enstitüsü'nün yayımladığı rapora göre, yaklaşık 639 milyon silahın yaklaşık yüzde 59'una yasal olarak siviller sahip olurken, geri kalanları ise yasadışı olarak ya da ülkelerin silahlı kuvvetleri ve polisinin elinde bulunuyor. 
     Raporda, silah sayısının gittikçe de arttığı belirtilen raporda, her yıl yaklaşık 7 milyon yeni silah üretildiği bildirildi. 
     Rapora göre, Amerikan halkı, neredeyse kişi başına bir ateşli silahla dünyanın en çok silaha sahip halkı durumunda. 2003 yılı verileri göz önüne alınarak hazırlanan raporda, Amerikalıların 276 ila 283 milyon arasında ateşli silaha sahip olduğu belirtiliyor. 
     ''ABD'de her 100 kişiye 83 ila 96 silah düşüyor'' ifadesi yer alan raporda, düşünülenin aksine, Avrupalıların elindeki silah sayısının da hayli yüksek olduğuna dikkat çekiliyor. 
     Rapora göre, 15 AB ülkesinin vatandaşlarının elinde yasal yollardan edinilen 84 milyon ateşli silah var. Bunların yüzde 80'i sivillerin elinde bulunuyor. 
     Avrupa halkları arasında İskandinav ülkeleri ve Fransa'daki sivillerin, diğer ülkelerle kıyaslandığında daha fazla ateşli silaha sahip olduğu belirtiliyor. 
     
</TEXT>
</DOC>
