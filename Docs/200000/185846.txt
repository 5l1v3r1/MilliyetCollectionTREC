<DOC>
<DOCNO> 185846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sontur10.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Y.O'nun sınıfında 25 öğrenci geri dönüyor .. 
</HEADLINE>
<TEXT>

     Doğum sonrası Kızılay'ın verdiği AİDS'li kan yüzünden HIV virüsü taşıyan Y.O'nun dramında bugün ilginç bir gelişme yaşandı. 
     Y.O'nun sınıfına bugün de sadece 2 öğrenci geldi. Ancak dün İzmir Valiliği'nde düzenlenen bilgilendirme toplantısına katılan sınıftaki diğer öğrencilerin velileri, katı tutumlarını yumuşatmaya başladı. 
     Velilerden 25 tanesi, Y.O'nun HIV taşıyıcısı olması nedeniyle çocuklarının herhangi bir risk altında bulunmadığına ikna olarak okula gitmelerine izin vereceklerini açıkladı. 
     Böylece, Türkiye'nin vicdanına dönüşen Y.O'nun, "sınıftaki yalnızlığı" sona erecek. 
     Velilerin kendi aralarında oluşturduğu 5 kişilik grup dün İzmir Valisi Yusuf Ziya Göksu ve İl Milli Eğitim Müdürü Kamil Aydoğan ile görüştükten sonra sabah saatlerinde okulda diğer velilerle biraraya geldi. 
     Veliler adına açıklamada bulunan Erhan Yıldız, İzmir Valiliği ve il milli eğitim müdürlüğünün sınıfta bir doktor, bir hemşire ve bir rehber öğretmen bulundurma konusundaki resmi yazıyı hazırladığını, buna güvenerek 25 ailenin çocuklarını okula gönderme kararını aldığını bildirdi. 
     İzmir Valisi Yusuf Ziya Göksu, kararın memnuniyet verici olduğunu belirterek, ''Sağduyu sahibi velilere teşekkür ediyoruz. Doktorlarla bir kez daha görüştüm, milyonda bir dahi ihtimal yok. Artık İzmir'in gündemini başka yönlere çekmemiz gerekir'' dedi. 
     İzmir İl Milli Eğitim Müdürü Kamil Aydoğan da dünkü görüşmede böyle bir karar çıkacağını hissettiğini, sorunun çözüldüğünü belirtti. 
     Y.0'nun babası Nazif O. da bu kararın kendilerini çok mutlu ettiğini söyledi. 
     
</TEXT>
</DOC>
