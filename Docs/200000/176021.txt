<DOC>
<DOCNO> 176021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur46.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğle saatlerinde dışarı çıkmayın 
</HEADLINE>
<TEXT>

     Antalya İl Sağlık Müdürü Hüseyin Gül, hava sıcaklıklarının zaman zaman 40 dereceye ulaştığı Antalya'da, zorunlu olmadıkça öğle saatlerinde güneşe çıkılmamasını önerdi. 
     Hüseyin Gül, yaptığı yazılı açıklamada, güneş ışınlarının, kemik gelişimi için önemli olan D vitamini sağlayarak, sağlığı olumlu yönde etkiliyorsa da, uzun süre güneş ışınlarına maruz kalmanın ciddi sağlık sorunlarına yol açtığını bildirdi. Gül, bu durumdan en çok çocuklar, yaşlılar ve yüksek tansiyonu olanlar ile şeker, kalp ve solunum yolu hastalarının etkilendiğini belirtti. 
     Hüseyin Gül, hissedilen hava sıcaklığının, ortama, nem oranına ve hava hareketine bağlı olarak değişebileceğine işaret ederek, şu bilgiyi verdi 
     ''Vücudumuz, aşırı sıcaklarda terleme ve damar genişlemesiyle, ısı düzenini korumaya çalışır. Güneş ışınlarının fazla olması ise güneş çarpmasına neden olur. Sıcak çarpan kişide, solunum hızlanması, nabız yüksekliği, idrar azalması, tansiyon düşmesi gibi belirtiler görülür. Uzun vadede ise daha kalıcı hasarlara yok açar. Sıcak çarpması, deri dokusunun yaşlanması, stres artışı ve çabuk sinirlenme, kalp ve solunum yolu hastalıklarında artış, gözde katarakt oluşumu, deri kanseri, koma ve ölüme yol açabilir.'' Hüseyin Gül, aşırı sıcaklarda bol sıvı gıdalar alınmasını isteyerek, açık renkli, hafif, geniş ve pamuklu giyeceklerin tercih edilmesi gerektiğini kaydetti. 
     Güneş altında bulunulması gerekiyorsa mutlaka şapka ve güneş gözlüğü kullanılması gerektiğini vurgulayan Gül, öğle saatlerinde, 11.00-16.00 arası mecbur kalınmadıkça dışarı çıkılmamasını önerdi. Gül, serin ve gölge yerlerde bulunulması gerektiğine de değinerek, güneşleneceklerin, güneşlenmeden önce deriye uygun krem sürmelerini kaydetti ve bulutlu havalarda bile güneş yanığı oluşabileceğinin unutulmaması gerektiğine dikkati çekti. 
     Meteoroloji Bölge Müdürlüğü yetkilileri, Antalya'da bugün en yüksek hava sıcaklığının 37 derece civarında seyrettiğini belirterek, hava sıcaklıklarının, önümüzdeki bir kaç gün içerisinde aşırı derecede yükselmesinin beklenmediğini kaydettiler. Yetkililer, hava sıcaklıklarının mevsim normalleri olan 35-40 derece arasında değişeceğine değinerek, nem oranının gündüzleri yüzde 20-45 arasında değiştiğini, geceleri ise nem oranının daha da arttığını ifade ettiler. 
     
</TEXT>
</DOC>
