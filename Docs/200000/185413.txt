<DOC>
<DOCNO> 185413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/ekonomi/eko02.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek Taşıtlar Vergisi ödemesinde son gün 
</HEADLINE>
<TEXT>

   Ödeme süresi bugün dolan Ek Motorlu Taşıtlar Vergisi için ilgili vergi daireleri fazla mesai yapacak 
      
   Ek Motorlu Taşıtlar Vergisi'nde ödeme dönemi, bu akşam mesai saati bitiminde sona eriyor. 
   Ek vergiyi, 7 Ağustos 2003 tarihi itibariyle trafik, belediye veya liman sicili ile Ulaştırma Bakanlığı tarafından tutulan sivil hava vasıtaları siciline adlarına taşıt kayıt ve tescil edilen veya noter satış sözleşmesiyle taşıta sahip olanlar ile 7 Ağustos'tan 31 Aralık 2003 tarihine kadar adlarına ilk defa taşıt kayıt ve tescil edilecek olan gerçek ve tüzel kişiler ödeyecek. 
   Motorlu taşıt konusunda sadece Yeğenbey Vergi Dairesi'nin görevlendirildiği Ankara'da, vatandaşlar bu vergi dairesine hücum edince, aşırı izdiham ortaya çıktı, bilgisayar sistemleri arızalandı ve vergi tahsilatında zaman zaman kesintiler oluştu. 
   
   Son gün önlemi 
   Ek Motorlu Taşıtlar Vergisi ödemeleri için İstanbul'daki Nakil Vasıtaları Vergi Dairesi ve tahsilat şubelerinde bugün fazla mesai yapılacak. 
   İstanbul Defterdarı Kadir Boy, yaklaşık 2 milyon taşıt vergisi mükellefinin olduğu İstanbul'da, Nakil Vasıtaları Vergi Dairesi ve kent genelindeki 16 tahsilat şubesinin, bu akşam saat 22.00'ye kadar açık olacağını bildirdi. 
   Kadir Boy, mükelleflerin gecikmeye mahal vermeden ek taşıt vergilerini vergi dairesi, tahsilat şubesi ya da tahsile yetkili kılınan bankalara ödemelerini salık verdiklerini söyledi. 
   
   'Ödeyin, kafanız rahat olsun'    Gelirler Genel Müdürü Osman Arıoğlu, Ek Taşıt Vergisi ödemesinde bugün son gün olduğuna dikkat çekerek, bu uygulamanın halen yürürlükte bulunduğunu vurguladı. Yasanın, Anayasa Mahkemesi'nin daha önceki Ek Motorlu Taşıtlar Vergisi'ni iptalindeki gerekçeler de göz önünde bulundurularak düzenlendiğini anlatan Arıoğlu, "Kamuoyunun gündemine gelen sadece bir mükellefle ilgili verilmiş yürütmeyi durdurma kararıdır. Bir yasa ancak Anayasa Mahkemesi tarafından iptal edilebilir" dedi. Arıoğlu, her mükellefin teker teker yargıya müracaat edebileceği yolundaki yorumlara da değinerek, şöyle konuştu 
   "Bunun maliyeti 58 milyon lira. Ödeyeceğiniz vergi ise ortalama 100 milyon lira. Ben vatandaşlarımıza bu vergiyi ödeyip kafalarının rahat ve huzur içinde olmasını tavsiye ediyorum" 
   
   
</TEXT>
</DOC>
