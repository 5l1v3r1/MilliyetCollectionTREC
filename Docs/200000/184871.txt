<DOC>
<DOCNO> 184871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/ekonomi/eko11.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan OPEC'e sert yanıt Ekonomimize zarar vermeyin 
</HEADLINE>
<TEXT>

   EKONOMİ SERVİSİ 
   
   Petrol İhraç Eden Ülkeler Örgütü'nün OPEC sürpriz bir şekilde üretim kotalarında kesintiye gitme kararının hemen ardından, ABD Başkanı George W. Bush, Suudi Arabistan ve kartelin diğer üyelerine, ABD ekonomisini tehdit edecek şekilde hareket etmemelerini istedi. Bush'un OPEC'e yönelik ve oldukça olağandışı olan mesajı, gelecek yıl yapılacak olan başkanlık seçimleri öncesinde yönetimin, daha yüksek enerji fiyatlarının ABD'nin kırılgan ekonomisi üzerindeki potansiyel etkileri konusundaki kaygılarını ortaya koydu. OPEC çarşamba günü yaptığı toplantıda üretim kotalarını günde 900 bin varil azaltarak 1 Kasım'dan itibaren geçerli olarak günlük üretimini 25.4 milyon varilden 24.5 milyon varile indirdi. 
   Beyaz Saray'da gazetecilerin sorularını yanıtlayan Bush, OPEC'in, bu kış benzin fiyatlarının artmasına neden olabilecek kararının sorulması üzerine, "OPEC'teki dostlarımızın ekonomimize zarar verecek şeyler yapmayacaklarını umuyorum" dedi. 
   
   
</TEXT>
</DOC>
