<DOC>
<DOCNO> 169831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur03.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman televizyonunda Hostes Ayşe' skecine tepki 
</HEADLINE>
<TEXT>

     Tolga ÖZBEK İSTANBUL, DHA . 
     

ALMANYA'nın SAT- 1 Televizyonu'nda yayınlanan Hostes Ayşe' skecinde, türbanlı hostes görüntüsü ve "Ancak bir Türk uçağında kurban olabilirsiniz'' ifadeleriyle Türk havayolu şirketleri karalanmaya çalışıldı. 
     SAT 1 Televizyonu'nda 12 Temmuz'da yayınlanan ve genç yeteneklerin yarıştığı Star Search' adlı programın komedi kategorisinin çeyrek finaline Nora Schmidt Hostes Ayşe' skeci ile katıldı. Kapalı bir kıyafet giyen Berlinli Schmidt, gösterisinin başında boynundaki siyah fuları çıkararak başını örttü. Ardından da kabin memurlarının uçuş öncesinde yapılan ve yolculara uçaktaki güvenlik kurallarını açıklayan güvenlik brifinginin nasıl yapılacağını alaycı bir dille anlattı. 
     Nora Schmidt'in skeçinde Almancayı Arap aksanı ile konuştuğu da dikkat çekti. Türkçe'de bazı kelimelerin Almanca benzerlerini söyleyen Schmidt yanlış anlaşılmalar üzerine hazırladığı skeçte Türk kabin memurlarıyla dalga geçti. Türk havayolu şirketlerini karalayan ve Türkiye'nin imajını zedeleyen Nora Schmidt, seyircilerden yeterli puan alamayarak elendi. 
     
     TÜRK ŞİRKETLERİNE BASKI 

     Almanlar, Türk havayolu şirketlerine karşı 1996'da meydana gelen Birgen Air kazasından sonra ciddi bir baskı uyguluyor. 
     Dominik Cumhuriyeti'nden 6 Şubat 1996'da kalktıktan sonra düşen Birgen Air'a ait uçakta 176 Alman turistle beraber 13 Türk mürettebat da hayatını kaybetmişti. Alman havacılık otoriteleri Türk yolcu uçaklarını indikleri havalimanlarında sık sık denetliyor. Yapılan bu denetimlerin normalden çok daha fazla olduğunu belirten uzmanlar, amacın Türk şirketlerini sindirerek pazar paylarını kaybetmeleri olduğunun altını çiziyor. 
     
</TEXT>
</DOC>
