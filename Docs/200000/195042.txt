<DOC>
<DOCNO> 195042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/soneko14.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayılk gecikme zammı yüzde 4'e çekildi... 
</HEADLINE>
<TEXT>

     Amme alacağının ödeme süresi içinde ödenmeyen kısmına vade bitiminden itibaren her ay için ayrı ayrı yüzde 7 olarak uygulanan gecikme zammı, yüzde 4'e çekildi. 
     Bakanlar Kurulu'nun konuya ilişkin kararı, Resmi Gazete'nin bugünkü sayısında yayımlandı. 
     Bu arada Maliye Bakanlığı'nın Tahsilat tebliği ile de, yıllık yüzde 60 olarak uygulanan tecil faizi oranı, bugünden geçerli olmak üzere yüzde 36'ya indirildi. 
     Buna göre ilgili mevzuata istinaden bu tebliğin yayımı tarihinden itibaren yapılacak müracaatlara dayanılarak tecil edilen amme alacaklarına yıllık yüzde 36 oranında tecil faizi uygulanacak. 
     Ayrıca tecilin gerçekleşmesi üzerine borcu tecil edilen mükelleflere yapılacak bildirimde, faiz oranının belirlendiği kısmın altı çizilmek suretiyle hangi oranda tecil faizi ödeneceğine dair gerekli uyarı da yapılacak. 
     
     GECİKME ZAMMI 
     Tahsilat tebliğinde gecikme zammı konusuna açıklık getirilirken de, yeni durumda 12 Kasım 2003 tarihinden önce vadesi geldiği halde bu tarihe kadar ödenmemiş olan amme alacaklarının bu tarihten sonra ödenecek kısımlarına ve 12 Kasım 2003 tarihinden itibaren vadesi geldiği halde vadelerinde ödenmeyen amme alacaklarına aylık yüzde 4 oranında gecikme zammı uygulanacağı kaydedildi. 
     
</TEXT>
</DOC>
