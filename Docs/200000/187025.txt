<DOC>
<DOCNO> 187025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/soneko09.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
''Yolsuzluk Algılama Endeksi''nde 77. sıraya geriledik... 
</HEADLINE>
<TEXT>

     Uluslararası Saydamlık Örgütü Transparency International'ın TI hazırladığı 2003 yılı ''Yolsuzluk Algılama Endeksi''nde Türkiye, 133 ülke arasında 77. sırayı aldı. 
     Türkiye'de Transparency International'in üyesi olan Toplumsal Saydamlık Hareketi Derneği'nin bir basın toplantısıyla duyurduğu sonuçlara göre, Türkiye'nin 2002 yılında 3.2 olan derecesi bu yıl 3.1'e düştü. Bu derece ile Türkiye sıralamada 13 basamak daha gerileyerek 77'ye indi. 
     Türkiye'de sonuçları Toplumsal Saydamlık Hareketi Derneği tarafından duyurulan endeks, Columbia Üniversitesi, Dünya Bankası, Siyasi ve Ekonomik Risk Danışmanlığı, Dünya Ekonomi Forumu, Gallup International gibi 13 bağımsız araştırmacı grup tarafından yapılan 17 araştırma ile şekillendi. 
     Yolsuzluk Algılama Endeksi, işadamları, akademisyenler ve risk analiz uzmanlarının yolsuzluk boyutlarını algılamalarını gösteren 10 Çok Temiz ve 0 Çok Kirli arasındaki derecelerden oluşuyor. 
     Bir ülkenin endekse girmesi için en az 3 anket kapsamında olması gerekiyor. 
     14 araştırma ile en fazla araştırma uygulanan ülkeler arasında olan Türkiye, toplam 133 ülke içinde, bu yıl ''Yolsuzluk Algılama Endeksi'' kapsamındaki ''Temiz Ülke'' sıralamasında 77. sırayı aldı. 
     Toplumsal Saydamlık Hareketi Derneği Başkanı Erciş Kurtuluş, Türkiye'nin geçen yıl 3.2 olan derecesinin 2003'de 3.1'e gerilemesinin nedenleri olarak şunları gösterdi 
     ''Banka hortumlamalarının akıl almaz boyutlarda ortaya çıkması ve adalet mekanizmalarının olaylar karşısındaki çaresizliği. 
     Enerji ihalelerinde ortaya çıkan yolsuzluk olaylarının kamuoyunu ve yabancı iş çevrelerini tatmin edecek biçimde aydınlatılamaması ve sorumluların cezalandırılamaması. 
     Depremde yıkılan binaların teknik sorumlularının cezalandırılamamış olması. Yolsuzlukla mücadelede siyasilerin tavrının söylemden ileri gidememesi. 
     Hükümetin, Devlet İhale Yasası'nda geriye dönüş niteliğindeki değişiklikler yapılması konusunda ısrarcı olması ve bunu gerçekleştirmiş bulunması. Milletvekili dokunulmazlığı konusunda siyasal iktidarın sözüne sadık kalmaması ve konuyu gündem dışı tutması.'' 
     
     TÜRKİYE 2001'DEN BU YANA GERİLİYOR 

     Verilen bilgiye göre, Türkiye'nin endeksteki derecesi 2001'den bu yana sürekli geriledi. 
     1995 yılında 4.10 olan Türkiye'nin derecesi, 1996'da 3.54'e, 1997'de 3.21'e düştü. 1998'de 3.4'e, 1999'da 3.6'ya, 2000'de 3.8'e kadar yükselen derece, 2001'de 3.6'ya, 2002'de 3.2'ye, bu yıl da 3.1'e indi. 
     Kurtuluş, gerilemenin nedenlerine ilişkin görüşlerini açıklarken, Türkiye'de yolsuzluğun temel nedeninin ''siyasette kirlilik ve siyasetin gayrimeşru kaynaklardan finansmanı'' olduğunu savundu. 
     Kurtuluş, diğer nedenler arasında da şunları gösterdi 
     ''Rüşvetin söz konusu olduğu müesseselerde ortaya çıkan gizli korumacılık, yolsuzlukla ve rüşvetle mücadele edecek merkezi bir otoritenin bulunmaması. Ağır işleyen yargı sistemi, yargı sisteminin çeşitli güç odaklarına karşı bağımsız olmaması. Af kanunları ile yargı sisteminin bütünüyle etkisiz hale getirilmesi. İktidarda bulunan siyasi partilerin yolsuzlukla mücadeleyi objektif ve hukuki kriterlerden uzaklaştırıp, siyasal hesaplaşma haline getirerek sulandırmaları. 
     Yolsuzlukla mücadele etmeye çaba gösteren siyasetçi, yargıç ve bürokratlara karşı sürdürülen karalama ve yok etme kampanyaları sırasında bu kişilerin yalnız bırakılması.'' 
     
     YOLSUZLUK KALKINMAKTA OLAN ÜLKELERDE YAYGIN 

     Kurtuluş, sıralamada yer alan 133 ülkenin yüzde 72'sinin 10 puan üzerinden 5'in altında derece aldığına dikkat çekerek, dereceleri 3'ün altında kalan kalkınmakta olan ülkelerin yarısında yolsuzluğun çok yaygın olduğunu vurguladı. 
     Kurtuluş, rüşvet ve yolsuzluk konusunda hazırlanan bu tür endekslerde ülkeleri ve ülke insanlarını temiz-kirli biçimde ikiye ayırırken, rüşvetin iki taraflı ve kirli bir eylem olduğunu gözden kaçırmamak gerektiğini bildirdi. 
     Uluslararası platformda rüşveti alan tarafın çoğunlukla ekonomik açıdan gelişmemiş ülkeler ve onların üst düzey yöneticileri olduğunu dile getiren Kurtuluş, ''Rüşveti veren taraf ise gelişmiş ülkelerin büyük firmalarıdır. Dolayısıyla kirlilikte iki tarafın da rolü aynıdır'' dedi. 
     
     ''TÜRKİYE TİTİZLİKLE İZLENİYOR'' 

     Kurtuluş, endeksi oluşturan araştırmaların sayısının Türkiye'de üst düzeyde oluşunun gelişmiş ülkelerin Türkiye'deki yolsuzluk olayını büyük bir titizlikle izlediklerini gösterdiğini vurguladı. 
     Kurtuluş, geçtiğimiz yıl Türkiye ile ilgili 10 araştırma yapıldığını ve bunun 2003'de 14'e çıktığını dile getirdi. 
     Türkiye'nin yatırımları çekebilmesi için en azından 10 üzerinden 5 ortalamayı tutturması gerektiğini vurgulayan Kurtuluş, ''Hükümet biraz istekli, kararlı olsa, derecenin 5'e yükseleceğine inanıyorum'' diye konuştu. 
     
     EN KİRLİ VE EN TEMİZ ÜLKELER 

     2003 Yolsuzluk Algılama Endeksleri'ne göre ''En Kirli'' 12 ülke, Bangladeş, Nijerya, Haiti, Paraguay, Myanmar, Tacikistan, Gürcistan, Kamerun, Azerbaycan, Angola, Kenya ve Endonezya oldu. 
     ''En Temiz'' 13 ülke ise, Finlandiya, İzlanda, Danimarka, Yeni Zelanda, Singapur, İsveç, Hollanda, Avustralya, Norveç, İsviçre, Kanada, Lüksemburg ve İngiltere olarak sıralandı. 
     2002 yılı ''Yolsuzluk Algılama Endeksi''nde Türkiye'nin derecesi 3.6'dan 3.2'ye, sıralamadaki yeri de 54'den, 102 ülke arasında 64'e gerilemişti. 
     ''En temiz'' ülkeler sıralamasında ise ilk sırayı, 9.7 derecesi ile Finlandiya almış, ikinci ve üçüncülüğü ise 9.5 derece ile Danimarka ve Yeni Zelanda paylaşmıştı. 
     
</TEXT>
</DOC>
