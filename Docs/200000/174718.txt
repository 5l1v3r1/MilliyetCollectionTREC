<DOC>
<DOCNO> 174718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sontur21.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Parası biten cinayet zanlısı teslim oldu... 
</HEADLINE>
<TEXT>

     Antalya'nın Demircikara Mahallesi'nde 11 Haziran 2003'te hırsızlık amacıyla girdiği evde Nuray Kısa'yı tabancayla öldüren katil zanlısı H.K 24 , polise teslim oldu. 
     Antalya Asayiş Şube Müdürlüğü'nde sorgulanan H.K. suçunu kabul etti ve T.T. adında bir suç ortağı bulunduğunu da itiraf etti. H.K'nın itirafı üzerine harekete geçen polis, T.T'yi gözaltına aldı. Zanlıların emniyetteki sorgularında, Nuray Kısa'nın öldürülmesinin yanı sıra, 9 silahlı gasp, 27 ev ve işyeri hırsızlığı, 2 kapkaç ile 2 oto hırsızlığı suçlarından arandıkları ortaya çıktı. 
     H.K'nın, polise verdiği ifadede, ''Cinayet işledikleri güne kadar birçok gasp ve hırsızlık olayına karıştık. Fakat cinayetin ardından T.T. ile ne gasp ne de hırsızlık yapmaya cesaret edemedik. Param bitince, çareyi teslim olmakta buldum'' dediği öğrenildi. 
     Emniyette sorguları tamamlanan zanlılara olay yerine tatbikat yaptırıldı. Demircikara Mahallesi'nde cinayetin işlendiği apartmana getirilen zanlılardan H.K, T.T. ile Nuray Kısa'nın evinin camını kırarak içeri girdiklerini ve Kısa'nın kendilerini farketmesi sonucu belindeki tabancayı çıkararak genç kadını öldürdüğünü anlattı. 
     Sanıkların bugün adliyeye sevk edilmeleri bekleniyor. 
     
</TEXT>
</DOC>
