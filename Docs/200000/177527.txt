<DOC>
<DOCNO> 177527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur36.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakalanan kaçaklar, sorun oldu... 
</HEADLINE>
<TEXT>

     Balıkesir'in Edremit İlçesi'nde, yasadışı yollarla yurtdışına çıkış yapmak isterken yakalanan 32 kaçağın barınma ve beslenme ihtiyaçlarının karşılanmasında zorluk yaşanıyor. 
     Edremit Kaymakamı Ekrem Büyükata, üzerlerinde herhangi bir kimlik veya pasaport çıkmaması nedeniyle bir okulda barındırılan kaçakları ülkelerine iade etmekte güçlük çektiklerini söyledi. 
     Kaçakların, imkanlar ölçüsünde en iyi muameleye tabi tutulduğunu belirten Büyükata, ancak okulların açılacak olmasının, bu kişilerin barınma sorununu ortaya çıkardığını bildirdi. 
     Büyükata, kaçakların, ilk yakalandıklarında geçici olarak Altınoluk Ayhan Şahenk Kültür Merkezi'ne, ardından da Edremit Belediyesi'ne ait düğün salonuna yerleştirildiklerini anlatarak, şöyle konuştu 
     ''Şu anda kaldıkları 75. yıl İlköğretim Okulu'ndan da onları çıkarmak zorundayız. Nerede ve nasıl barındıracağımızı bilemiyoruz. Bunun yanı sıra beslenme ihtiyaçlarını da biz karşılıyoruz. Bu kaçakların ne zaman gidecekleri belirsiz.'' 
     
</TEXT>
</DOC>
