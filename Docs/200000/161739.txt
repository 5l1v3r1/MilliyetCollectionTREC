<DOC>
<DOCNO> 161739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur31.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da çete operasyonu 27 kişi gözaltında... 
</HEADLINE>
<TEXT>

     İstanbul'da, bazı işadamları ve arsa sahiplerine hileli yolla bono imzalattırılması, sahte belgeler düzenlenip para istenmesi ve arsalarının ellerinden alınmaya çalışılması olaylarına karıştıkları ileri sürülen 27 kişi gözaltına alındı. 
     Organize Suçlar Şube Müdürlüğü'nden yapılan açıklamaya göre, İstanbul'da 2000 ile 2003 yılları arasında, çıkar amaçlı bir suç örgütünün, bazı zengin işadamları ve maddi değeri yüksek arsaların sahiplerinin, alkol ve kadın kullanarak, sahte belgeler düzenleyerek, bono ve noter satış belgeleri imzalattıktan sonra mallarını ellerinden almaya çalıştıkları bilgilerinin alınması üzerine çalışma başlatıldı. 
     Yapılan çalışmalar sonucu, 2'si kadın 27 kişi gözaltına alındı. 
     Bu kişilerin üst, işyeri ve gösterdikleri yerlerde yapılan aramalarda, 5'i ruhsatsız 7 adet tabanca, 200 mermi, 3 adet mikro kaset, 1 ses kayıt cihazı, 1 cep telefonu, 35 adet senet, 32 adet çek ve 3 tapu senedi ele geçirildi. 
     Açıklamada bu kişilerin karıştıkları belirtilen olaylar ise, şöyle sıralandı 
     -14 Aralık 2002 tarihinde, Büyükçekmece Çakmaklı Köyü'nde ikamet eden ve zorla arsasını ellerinden almaya çalıştıkları bir kişinin evinin kurşunlanması, -18 Mart 2003 tarihinde, Bakırköy'de zorla arsasını almaya çalıştıkları kişilerin avukatının otomobilinin kurşunlanması, -Geçen yıl bir işadamından hileli yolla bono imzalattırılıp para alınması, -Bir başka işadamından hileli yolla alınan imza ile sahte belgeler düzenleyerek para istenmesi. 
     
     5 MİLYON DOLARLIK SENET 
     Polis yetkilileri, gözlem altında bulunan Metin ve Çetin Y. adlı inşaatçı 2 kardeşin, Erzurum'da, ünlü bir işadamına otel yaptıklarını, bu iş nedeniyle otelin bir miktar hissesine ortak olduklarını, fakat daha sonra ortaklığın sona erdiğini ifade ettiler. 
     Bunun ardından doğan anlaşmazlık üzerine bu kişilerin, işadamından alacakları olduğu iddiasıyla, imzasını taşıdığını öne sürdükleri 5 milyon 250 bin dolarlık senedin karşılığının kendilerine ödenmesi istemiyle dava açtıkları, işadamının itirazı üzerine senedin Adli Tıp Kurumu'nda imza yönünden incelemeye alındığı öğrenildi. 
     Bu arada, işadamının, kendisinden tehditle bu konuya ilişkin para istendiği yönünde ilgili savcılığa suç duyurusu dilekçesi verdiği de kaydedildi. 
     Emniyet yetkilileri, bu kişilerin, kendileriyle birlikte gözaltına alınan Yılmaz A. ile irtibata geçerek, bu senedi tehditle tahsil etmeye çalıştıklarının belirlendiğini kaydettiler. 
     Öte yandan, şebeke üyelerinin, Büyükçekmece Çakmaklı Köyü'nde yaklaşık 2 milyon dolar değerinde arsası bulunan bir kişinin arsasını elinden almak amacıyla, bu kişiyi kadın kullanarak bir eğlence yerine götürdükleri ve ''buraya girişte imza alınır'' bahanesiyle, hile yoluyla, bir kartın altına koydukları satış belgesine imza attırdıklarının anlaşıldığı belirtildi. 
     Bazı arsa sahiplerinin mallarının ellerinden alınmaya çalışılması olaylarına karıştığı ileri sürülen Pelin A. adlı kadının da gözaltına alınan kişiler arasında bulunduğu kaydedildi. 
     Yetkililer, konuya ilişkin adı geçen bir avukatın ise mesleği nedeniyle gözaltına alınan kişiler arasında bulunmadığını ve ilgili evrağın İstanbul DGM Cumhuriyet Savcılığı'na gönderildiğini kaydettiler. 
     Gruba yönelik çalışmaların sürdüğü bildirildi. 
     Bu arada, emniyetteki işlemleri tamamlanan 27 kişi DGM Cumhuriyet Savcılığı'na sevk edildi. 
     
</TEXT>
</DOC>
