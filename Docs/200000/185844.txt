<DOC>
<DOCNO> 185844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sontur08.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Alo eşimle anlaşamıyorum"... 
</HEADLINE>
<TEXT>

     Eşinizle anlaşamıyorsanız, çocuğunuzla sorun yaşıyorsanız, mutlu bir yuva kurmadan önce kafanızdaki sorulara yanıt arıyorsanız, bir ''Alo'' demeniz ya da 'Aile Danışma Merkezi''nin kapısını çalmanız yeterli. 
     Sosyal Hizmetler ve Çocuk Esirgeme Kurumu SHÇEK Genel Müdürlüğü'ne bağlı ''Aile Danışma Merkezleri''nde, ailenin karşılaştığı toplumsal, ekonomik, psikolojik, hukuksal sorunlara, eşler arası uyumsuzluklara ve ebeveyn çocuk ilişkisinden doğan sorunlara çözüm bulmada yardımcı olunuyor, evlenecek çiftlere aile sisteminin oluşturulmasında danışma ve rehberlik hizmeti veriliyor. 
     Aile bireylerinin bilgi ve bilinç düzeylerinin yükseltilmesi, sorunlarını tanıma ve çözme potansiyellerinin geliştirilmesi ve sağlıklı bir aile yaşamının sürekliliğinin sağlanması yönünde, Türkiye genelinde 17 ''Aile Danışma Merkezi''nde çalışmalar yapılıyor. 
     İsteyen herkesin başvuru yapabildiği ve ücretsiz yararlanabildiği merkezlerde, evliliğe hazırlanan gençlere rehberlik ve danışmanlık, eşler arası anlaşmazlık, iletişim kuramama, anne-baba çocuk arasındaki sorunlar, sağlıklı çocuk yetiştirme, tek ebeveyn ve çocuk ilişkilerinde yaşanan sorunlar, aile hukukuna yönelik danışmanlık ve aile bireylerinin bilinçlenmesi ve gelişimine yönelik eğitici danışmanlık hizmetleri sunuluyor. 
     Merkez Ankara İl Sosyal Hizmetler bünyesinde hizmet veren Aile Danışma Merkezi'nde aile görüşmeleri, grup çalışmaları yapılıyor ve bilgilendirmeye yönelik söyleşiler, seminerler, konferanslar, paneller, eğitici çalışmalar yürütülüyor. 
     Merkezde, bireyler ve aileler gerektiğinde ilgili kurumlara havale ediliyor ve hukuki yönden de savunması yapılıyor. 
     
     MERKEZ NASIL ÇALIŞIYOR 
     Merkezde, Sosyal Hizmetler ve Çocuk Esirgeme Kurumu'nda görev yapan ve aile danışmanlığı konusunda eğitim almış sosyal hizmet uzmanı, psikolog, çocuk gelişimcisi gibi meslek elemanları görev yapıyor. 
     Çalışanlar, kendilerini geliştirmek için üniversitelerin ilgili bölümlerinde görev yapan öğretim görevlilerinden, aile hukuku alanında çalışan hukukçulardan mesleki yönetim ve danışmanlık hizmeti alıyor. 
     Aile danışmanlığı süresince güven ve gizlilik ilkesi çerçevesinde sorunların çözülmesi, çalışanların prensipleri arasında yer alıyor. 
     
     MERKEZE NASIL BAŞVURULUYOR 
     Hafta içi her gün 08.30-17.30 saatleri arasında hizmet veren merkezde, isteğe göre cumartesi günleri de randevu verilebiliyor. İsteyenler, rehberlik veya danışmanlık hizmeti için Ankara'daki 212 52 03 No'lu telefondan randevu alabiliyor ya da Emek Mahallesi 8. Cadde 76.Sokak No 33 3 adresindeki merkeze giderek bilgi edinebiliyor. 
     
</TEXT>
</DOC>
