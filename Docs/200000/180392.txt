<DOC>
<DOCNO> 180392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/guncel/gun01.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Buldan afet konutları sahiplerini bulamadı 
</HEADLINE>
<TEXT>

   Heyelandan zarar görenler için yapımı planlanan afet evleri 34 yıl sonra tamamlanabildi. 6 hak sahibi evlerini göremeden hayatını kaybetti geride kalanlara ulaşmakta güçlük çekiliyor 
      FERAH IŞIK, ÖZCAN DURUSOY Denizli DHA 

   
   Denizli'nin Buldan ilçesinde heyelanzedeler için 34 yılda tamamlanan afet evleri krize yol açtı. Bazı hak sahiplerinin ömrü evlerin bittiğini görmeye yetmedi, bazı mağdurların hisselerini zaman içinde satması nedeniyle bir ev üzerinde iki kişi hak sahibi olarak ortaya çıktı. 
   1968'de Buldan Bursa Mahallesi'nde yağışlarla birlikte meydana gelen heyelanda can kaybı yaşanmazken çok sayıda ev yıkıldı, bir kısmı ağır hasar gördü. 
   
   Temel 27 yıl sonra 
   Bakanlar Kurulu, 17 Ocak 1969'da afetzedeler için afet evi yapılması kararı aldı. Ancak kararın üzerinden 27 yıl geçtikten sonra, Buldan Belediyesi'nin Gölbaşı Mahallesi'nde tahsis ettiği arsada afet evlerinin temeli atıldı. Konutlar olayın üzerinden 34 yıl geçtikten sonra tamamlandı. Kaymakamlık hak sahibi olan 28 kişinin 11 Eylül'de Halk Kütüphanesi'nde yapılacak kura çekimine katılması için harekete geçti ancak afetzedelere ulaşmakta büyük güçlük çekti. Hak sahiplerinden Halil Özyüksel, Mehmet Dağdelenler, İbrahim Barutçuoğlu, Osman Ak, Fadime Kızıltepe ve Ahmet Tural'ın öldüğü ortaya çıktı. 
   11 kişinin de heyelan bölgesindeki evini başkasına sattığı belirlendi. Yıkık dökük evleri satın alanlar da afet evlerinde hak iddia edince ortalık karıştı. 
   Belediye hoparlörden yaptığı anonslarla hak sahiplerini kura çekimine çağırırken, Kaymakam Bilal Çelik, "34 yıl önce devlet bir hak sahibi listesi yapmış. Bu insanlardan altısı ölmüş, 11'i heyelan bölgesindeki evini satmış. Bazı hak sahipleri İzmir'e, Uşak'a taşınmış, hatta nüfus kaydını da o illere aldırmış. Uzun araştırmalar sonucunda bazı hak sahiplerine ulaşabildik" dedi. Çelik, şunları söyledi "Afetzedelerin heyelan bölgesindeki evini satın alanlar, yeni evlerinin kendilerinin hakkı olduğunu iddia ediyor. Bayındırlık Bakanlığı'ndan gelecek yanıta göre hareket edeceğiz." 
   
   'Komik bir durum' 
   Buldan Belediye Başkanı Temel Başbuğ 48 da heyelan meydana geldiğinde çocuk olduğunu belirterek, "Sürenin bu kadar uzamaması gerekiyordu. Çok geç kalınmış. Komik bir durum" dedi. Hak sahiplerinden Fatma Şahin'e ait eski evi 10 yıl önce satın alan orman işçisi Naci Akyol ise "Kura çekimine Şahin katılacak. O ev benim hakkım. Yarın belediye 'Bu mahalledeki evleri yıkacağız. Yenisini yaptık' derse ben ne yaparım" diye konuştu. 
   
   Ömrümüz yıkık evde geçti    Afetzedelerden Halil İbrahim Demirel 81 , 45 yıldır Gölbaşı'nda oturduğunu belirterek, "Evimi terk etmedim. Şimdi yeni afet evi verecekler. Biz unutmuştuk bile. Umudumuzu kesmiştik" dedi. Demirel'in eşi Fatma Demirel 72 "Ben bu yaştan sonra evi ne yapayım Ömrümüz yıkık evde geçti" diye yakındı. 
   
   
</TEXT>
</DOC>
