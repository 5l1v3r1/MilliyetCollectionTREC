<DOC>
<DOCNO> 193656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/spor/spo01.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın hazinesi 
</HEADLINE>
<TEXT>

   Sergen sakat sakat oynadı, buna rağmen Beşiktaş'ın kurtarıcısı oldu. Avrupa'da tüm gollere imzasını koyan Süper Solak tedavi için İsviçre'ye gidecek. Lucescu, "Bazı maçları kazanmak uğruna onu harcama hakkımız yok" dedi 
      BİLAL MEŞE 

   
   "Geç buldum" 
   BEŞİKTAŞ'IN Sparta Prag galibiyetine asistiyle imzasını atan Sergen bir anda gündemin birinci maddesi oldu. Her zaman futbolu, özel yaşamı, dobra dobra konuşmasıyla dikkatleri üzerinde toplayan yıldız futbolcuya adeta kol kanat geren Teknik Direktör Lucescu, onu daha genç yaşta keşfedemediği için hayıflanıyor, "Bugüne kadar o kadar futbolcu gördüm ama böylesine rastlamadım. Keşke onu daha önce tanısaydım da, mayasını kendim kalıba koysaydım" dedi. 
   
   'Çabuk kaybetmem' 
   KASIĞINDAKİ ağrılar nedeniyle zorlukla sahaya çıkan futbolcunun kulüp doktoruyla birlikte bugün İsviçre'ye giderek burada muayene olacağı belirtilirken, Sergen'in Lazio karşılaşmasına kadar dinlendirileceği ifade edildi. Sakatlığının sorun yaratmaması için onu İsviçre'ye göndermek zorunda olduklarını vurgulayan Lucescu, "Bazı maçları kurtarsın diye onu harcama hakkımız yok. Kendi için en iyisi de bu" yorumunu yaptı. 
   
   Sergenli Beşiktaş    Sergen, bu sezon Şampiyonlar Ligi'nde atılan 4 golün ikisini attı, ikisine de asist yaparak imzasını koydu. Süper Solak, bu yıl attığı golleri ve asistleriyle takımına 1 milyon İsviçre Frangı yaklaşık 1 trilyon 92 milyar lira kazandırdı. Bu sezon ligde yaptığı 11 maçın 9'unu kazanan Beşiktaş, sadece Sergen'in yer almadığı İstanbulspor ve Galatasaray maçlarında berabere kalarak, puan kaybetti. Beşiktaş, iki yıldır Lucescu ile gördüğü tek yenilgide Sergen'sizdi. Rumen teknik adam ile birlikte Beşiktaş'a gelen yıldız futbolcu, Diyarbakırspor maçında oynamamış, Kartal da 1-0 yenilmişti.Siyah-Beyazlılar'ın, geçen sezon şampiyonluğunu ilan ettiği Galatasaray maçındaki gol de Sergen'den geldi. Beşiktaş formasıyla bugüne dek toplam 215 resmi maça çıkan Sergen, 63 gole imza attı. Bunun 57'si ligde kazanılırken, 4 de Avrupa sahalarında gerçekleşti. 
   Para makinesi Lucescu    Galatasaray ve Beşiktaş'ın başında 3.5 yıldır görev yapan Mircea Lucescu, iki ekibe yaklaşık 25 trilyon lira kazandırdı. Şampiyonlar Ligi'nde 11 galibiyet, 9 da beraberlik alan Rumen hoca, UEFA'dan 22 milyon 250 bin İsviçre Frangı gelmesini sağladı. 
   
   Avrupalı Kartal    Mircea Lucescu, futbolculardaki mental değişimin Sparta Prag karşısında bir kez daha görüldüğünü söyledi, "Taraftarımız da Avrupa deneyimi kazandı ve o havayı yakaladı" dedi 
   BÜNYAMİN OSMAN 

   Aklı hep Roma'da 
   SPARTA Prag maçının bir gün sonrası... Kazanılan üç puanın gururunu yaşayan Beşiktaş Teknik Direktörü Lucescu'nun kafasında yine kırk tilki dolaşıyor. "Lazio, Chelsea'yi bir yenseydi" diye hayıflanan Rumen çalıştırıcı, "İtalyanlar galip gelseydi, iş son maça kadar giderdi. Biz de İngilizler ile son maçta kozumuzu paylaşırdık" dedi. Roma'da Lazio karşılaşmasının çok farklı geçeceğine de dikkat çeken Lucescu, "Orada normal bir maç olmayacak" yorumunu yaptı. 
   
   6 forvetli Kartal 
   FUTBOLCULARDAKİ kazanma arzusuna dikkat çeken Beşiktaş çalıştırıcısı, "İlhan dışında 5 oyuncunun da sürekli ileri uçta oynaması, hırslarını belli ediyordu" diye konuştu. Rakibin forvetlerinden çok, ofsayt taktiğinin ve katı savunmasının kendilerini zorladığını vurgulayan Mircea Lucescu, Sparta Prag'ın en tehlikeli iki ismi Zelenka ile Poborsky'i çok iyi durdurduklarını söyledi. Rumen hoca, "0-0 olsaydı bile bu futbolla onlara kötü gözle bakmayacaktım" dedi. 
   
   Tümer'i göklere çıkardı 
   TAKIMININ performansı hakkında da görüşlerini açıklayan Beşiktaş Teknik Direktörü, Tümer'e ayrı bir paragraf açtı. Ona çok güvendiğini belirten Lucescu, "Tümer'de Sergen'in görevlerini de üstlenecek bir teknik kapasite var. Çok şanssızlıklar yaşadı. Ama karakteri ve profesyonelliğinden hiç şüphem yok" yorumunu yaptı. Milliler'in programından da dert yanan Rumen hoca, "Şimdi en iyi şekilde takıma geri dönsünler diye endişeye kapılacağım" diye konuştu. 
   
   Luce istedi, Ronaldo attı    Brezilyalı çok korktu 
   ORHAN YILDIRIM 

   LUCESCU gol istedi, Ronaldo da bunu yerine getirdi. Maç günü sadece Ronaldo'yu odasına çağıran Beşiktaş Teknim Direktörü, savunmadan ileriye çıkarak gol atacak tek futbolcunun kendisi olduğunu ifade ederek, "Senden gol bekliyorum" dedi. Ronaldo ise Lucescu'nun maç günü kendisini çağırdığında telaşa kapıldığını belirterek, "O an acaba bir hata mı yaptım, kimseyi çağırmadı da neden ben diyerek odaya gittim. Daha sonra rahatladım" diye konuştu. 
   
   'En kolay golüm' 
   RONALDO, Prag karşısında bulduğu golün, şimdiye kadar attığı en kolay gol olduğunu söyledi. Malzemeci Ünal'ın da rüyasında golü attığını gördüğünü belirten Ronaldo, konuşmasını şöyle sürdürdü "Son dakikalarda hoca ileri çıkmamı istedi. Sergen'e top geldiği anda gözgöze geldik topu sanki elle atmış gibi en ölü bölgeye attı. Ben sadece dokundum. Zaten dokunmasam da top bana çarpıp gol olurdu. Bu golde Sergen'in katkısı yüzde 99." 
   
   İnönü yönetmeliği    BEŞİKTAŞ İcra Kurulu dün Hüsnü Güreli'nin başkanlığında toplandı. Galatasaray derbisinde yaşanan olaylar sonrasında alınacak tedbirlerin tartışıldığı toplantıda, İnönü Stadı'nda uygulanacak güvenlik önlemleri hakkında bir yönetmelik hazırlanması kararı alındı. Yönetmelikteki kuralların her maçta kesinlikle uygulanacağı vurgulandı. Bunları gözardı eden güvenlik şirketinin sözleşmesi feshedilecek. 
   
   AVRUPA BASINI 
   Korku salıyor    Lazio zor durumda 
   BEŞİKTAŞ'IN Sparta Prag mücadelesini sayfalarını yansıtan İtalyan basını, Siyah - Beyazlılar'ın Lazio'ya karşı büyük bir avantaj yakaladığını ifade etti. La Gazzetta dello Sport, "Beşiktaş korkutuyor. Sparta Prag da nakavt oldu" başlığını kullandı. Corriere dello Sport ise "Maç bitimine 8 dakika kala gelen gol ve Beşiktaş, Lazio'yu da geride bıraktı" dedi. Tuttosport ise başlığında, "Ronaldo - gol, Beşiktaş şimdi 2. sırada" sözlerini kullandı. 
   
   "Ronaldo kurtardı" 
   İSPANYOL basını da, Beşiktaş'ın Sparta Prag zaferini başarı olarak değerlendirerek, Siyah - Beyazlılar'ın bir üst tura çıkmak için dev bir adım attığını yazdı. Marca gazetesi, "Ronaldo, son dakikada Türkler'i çeyrek final yoluna çıkardı" başlığını kullandı. "Beşiktaş'ı Ronaldo kurtardı" ifadesini başlığına çıkaran As gazetesi de Brezilyalı oyuncudan gelen gol sayesinde Beşiktaş'ın grubunda ikinciliğe yükseldiğini belirtti. 
   
   'Hollanda bize ders olsun'    Bilgili'den çağrı 
   GALATASARAY maçındaki olaylar nedeniyle yaptığı açıklamalarla Türkiye'nin gündemine giren Beşiktaş Başkanı Serdar Bilgili, resmi internet sitesinden de taraftara centilmenlik çağrısı yaptı. Olayların önlenemediği ülkelerde futbol kalitesinin gerilediğini ifade eden Bilgili, buna en büyük örneğin Hollanda olduğunu belirtti. 
   
   Nereden nereye 
   BİLGİLİ, 1974 ve 1978'de Dünya Kupası finali oynayan Hollanda'nın, tribünlerdeki anarşiyi önleyememesi nedeniyle, futbola ilginin azaldığını bu nedenle sıradan bir takım hüviyetine büründüğünü belirtti. Beşiktaş Başkanı, olayları çıkaran taraftarın da, en çok kendi kulüplerine zarar verdiğine dikkat çekti. 
   
   'Birinci sınıf bir takımız'    BEŞİKTAŞ Yönetimi, Sparta Prag galibiyetinin keyfini yaşıyor. Siyah - Beyazlı idareci İbrahim Altınsay, Beşiktaş'ın Avrupa'nın birinci sınıf takımları arasında yer bulduğunu söyledi. Bundan sonra gruptaki ikinciliği korumak için mücadele edeceklerini ifade eden Altınsay, "Lazio'yu Roma'da yenip, birinci sınıf bir takım olduğumuzu yine kanıtlayacağımıza inanıyorum" dedi. 
   
   Şimdi sıra Gençler'de    KARTAL, Sparta Prag maçının ardından ligdeki Gençlerbirliği maçının hazırlıklarına başladı. Günü tek çalışmayla geçiren Siyah - Beyazlılar'da Sergen dışında eksik bulunmazken, önceki gün 90 dakika görev yapanlar dünü yenilenme çalışmasıyla tamamladı. 
   
   Kadıköy'de sorun yok    OLAYLAR sonrasında Galatasaray ile yumuşayan havaya değinen Beşiktaş Menajeri Sinan Engin, Kadıköy'de karşılaşacakları Fenerbahçe ile hiç sorun yaşamadıklarını belirtti. Engin, "Fenerbahçe ile çok iyi dostuz. İnşallah Galatasaray ile de ilişkilerimiz çok iyi olacak" yorumunu yaptı. 
   
   
</TEXT>
</DOC>
