<DOC>
<DOCNO> 199326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo41.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA, Beşiktaş-Chealse maçını Almanya'ya aldı 
</HEADLINE>
<TEXT>

     Beşiktaş-Chelsea maçına ilişkin Spor Tahkim Mahkemesi'nin CAS karanını yarın açıklaması beklenirken, Avrupa Futbol Federasyonları Birliği UEFA , Avrupa Şampiyonlar Ligi G Grubu'nda yapılacak maçı Almanya'ya aldı. 
     UEFA, Beşiktaş'ın tarafsız saha olarak tercih ettiği Schalke Arena Stadı'nı onaylayarak, maçın 9 Aralık Salı günü Gelsenkirchen kentinde oynanmasına karar verdi. 
     Bu arada siyah-beyazlıların, UEFA'nın maçı İstanbul yerine tarafsız sahada oynatma kararına yönelik Spor Tahkim Mahkemesi'ne CAS yaptığı itirazın, yarın karara bağlanması bekleniyor. UEFA, maçın tarafsız sahaya alınmasına ilişkin savunmasını iletmek üzere CAS'tan ek süre istemiş, bunun üzerine dün alınması beklenen kararın açıklanması yarına kalmıştı. 
     
     MODERN STAT 
     Almanya'nın en modern stadı olarak kabul edilen Schalke Arena Stadı, 62 bin kişi kapasiteye sahip. 
     13 Eylül 2001 tarihinde hizmete giren stat, modern stat mimarisinin en son örneklerinden biri olarak kabul ediliyor. 
     
     MACCABİ HAİFA'NIN MAÇI HOLLANDA'DA 
     Bu arada, UEFA Kupası'nda, İsrail'in Maccabi Haifa ile İspanya'nın Valencia takımları arasında İzmir'de oynanması gerekirken, güvenlik gerekçesiyle ertelenen karşılaşma Hollanda'ya alındı. 
     İki ekip arasındaki UEFA Kupası 2. tur rövanş karşılaşması, 11 Aralık Perşembe günü Rotterdam'ın Sparta Stadı'nda yapılacak. 
     
</TEXT>
</DOC>
