<DOC>
<DOCNO> 190010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/ekonomi/eko03.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortalama dolar kuru 1 milyon 604 bin 
</HEADLINE>
<TEXT>

   2004 bütçesinde ortalama dolar kurunun 1 milyon 604 bin lira, büyümenin de yüzde 5 olacağı öngörüldü. Faiz ödemeleri için 66.2 katrilyon ödenek ayrıldı. Bu hesap tutarsa faizin bütçedeki payı yüzde 41.1'e inecek 
      ANKARA Milliyet 
   
   Maliye Bakanı Kemal Unakıtan, 2003 bütçe hedeflerinin tutturulacağını belirtirken iddialı 2004 bütçesini, "Herşeyin güllük gülistanlık olduğu ve düzlüğe çıktığımız anlamına gelmiyor" diyerek açıkladı. 
   Meclis'e sevk edilen 2004 bütçe tasarısını düzenlediği basın toplantısıyla tanıtan Unakıtan'ın açıklamaları özetle şöyle 
   2004 bütçesinde ortalama dolar kurunun 1 milyon 604 bin lira, büyümenin ise yüzde 5 olacağı öngörüldü. Dolar tahmini 2003 için 1.5 milyon lira olarak belirlenmişti. 
   İlk 9 aylık bütçede faiz dışı fazla FDF hedefinin yıl sonu itibariyle tutturulacağı tespit edildi. Yıl sonunda 17.9 katrilyon lira olarak öngörülen FDF'nin yüzde 91'ine ilk 9 ayda ulaşıldı. FDF, eylül itibariyle 16.3 katrilyon oldu. 
   Yılbaşında 46.4 katrilyon lira öngörülen bütçe açığı 40.8 katrilyon olarak gerçekleşecek. 
   2004'te bütçede faiz ödemeleri için 66.2 katrilyon lira ödenek ayrıldı. Bu hesap tutarsa faizin bütçedeki payı yüzde 41.1'e inecek. 
   Ek motorlu taşıtlar ve ek emlak vergisi 2004'te kalkacak. 
   Bütçe hazırlanırken 8.5 milyar dolarlık ABD kredisi dikkate alınmadı. 
   Türk Lirası'ndan 6 sıfır atılmasına ilişkin çalışmalar 2005 başına yetiştirilmeye çalışılıyor. 
   
   Ayvaz kasap bütçesi 
   Unakıtan, analitik sınıflandırmaya uygun kod yapısıyla hazırlanan 2004 bütçesini "ayvaz kasap" bütçesi olarak tanıttı. Uluslararası normlara ve Avrupa Birliği standartlarına uygulanan yeni sistemde toplam 10.4 katrilyonluk 'ihracatta vergi iadeleri' gider, 'reddiyat' kalemi de gelir olarak bütçe metnine girmedi. Böylece 160 katrilyon 938 trilyon görünen konsolide bütçe gideri toplamı yeni sınıflandırmayla 150 katrilyon 508 trilyon göründü. İade rakamları gelir performansı ile ilgili olduğundan bütçe gelirlerinden de düşüldü. Toplam bütçe geliri 114 katrilyon 539 trilyon görünürken, yeni sistemde 104 katrilyon 109 trilyon olarak gösterildi. 
   
   Unakıtan'dan bütçe bağlama taktiği    Unakıtan, kamu kuruluşlarının 2004 yılı bütçelerine ilişkin tasarılarını masanın üzerine koyarak, "Bütçe bağlandı deniyor ya, çalışmalar bittikten sonra her yanından böyle sağlamca bağlanıyor, bunun için sağlam bir de ip buluyoruz. Ayakkabı bağı gibi... Sonra bütçe bağlandı deniyor" diyerek espri yaptı. 
   
   
   
</TEXT>
</DOC>
