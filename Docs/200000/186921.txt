<DOC>
<DOCNO> 186921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/spor/aspo.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜRKİYE'NIN MAÇI 
</HEADLINE>
<TEXT>

   Şenol Güneş, İngiltere sınavını sadece sahadaki oyuncuların değil, tüm Türkiye'nin oynayacağını belirtti, "Kazanmayı öğrendik, cumartesi günü de kazanacağız. Akıllı, sabırlı ve soğukkanlı olacağız" dedi 
      MEHMET DEMİRCAN 

   
   'Dünya görecek' 
   MİLLİ Takım Teknik Direktörü Şenol Güneş, İngiltere'yi yenerek Dünya çapında bir takım olduklarını herkese göstereceklerini söyledi. Güneş saha dışında İngilizler'e misafirperver davranacaklarını ancak saha içinde kazanacaklarını söyledi, "Akıllı, sabırlı, soğukkanlı olmak zorundayız. Takım disiplinini ön planda tutmalıyız. Bu disiplin, medya ve taraftar için de geçerlidir. Bugünlere çok çalışarak ve inanarak geldik. Kazanmayı öğrendik, cumartesi günü de kazanacağız. Çünkü kazanmak karakterimizde var" diye konuştu. 
   
   Seyirciye çağrı 
   İNGİLTERE maçını sadece sahadaki oyuncular değil, tüm Türkiye'nin oynayacağını belirten Ay - Yıldızlı ekibimizin teknik patronu, "90 dakika bitmeden futbolcularımızın ve taraftarlarımızın susmasını istemiyoruz. Seyircimiz tezahüratı ile takımı coştursun, asla saldırma olmasın. Coşku bize daha çok ilham verir. Şarkılarla, türkülerle, sesiyle, hareketiyle, her şeyiyle yanımızda yer alsınlar. Zaman zaman kötü de oynasak bizimle olsunlar. Futbolun tansiyonunu değil, kalitesini yükseltmek için onlara ihtiyacımız var" dedi. 
   
   Rüştü'ye destek 
   KARŞILAŞMAYI kimin yöneteceğinin kendilerini ilgilendirmediğini de belirten Güneş, "Bugüne kadar hakemle maç kazanmadık ama grupta en çok penaltı elde eden ve penaltı ile galip gelen takım İngiltere" yorumunu yaptı. Şenol Güneş, bir İngiliz gazetecinin, "Eriksson'un Chelsea takımının başına geçeceği söyleniyor. Ne düşünüyorsunuz" sorusuna, "Eğer bu bizim maçın skoru ile ilgiliyse kendisine yardımcı oluruz" yanıtını verdi. Rüştü konusuna da değinen Güneş, "O Dünya'nın en iyi kalecisi. Dinlenmeye ihtiyacı vardı, bence onu giderdi" ifadesini kullandı. 
   
   En uzun mesai    Milli Takım, Polat Otel'de toplandı, İngiltere karşılaşmasının hazırlıklarına başladı. Futbolcular ise iddialı açıklamalar yaptı 
   'Korkuyorlar' 
   AVRUPA Şampiyonası grup elemelerindeki son maçını cumartesi günü İngiltere ile oynayacak olan A Milli Takım dün kampa girdi. Polat Otel'de toplanan ve ilk çalışmasını Florya Metin Oktay Tesisleri'nde yapan Ay - Yıldızlı oyuncularımız, galibiyete kesin gözüyle bakıyor. İngiltere'nin Blackburn Rovers takımında top koşturan Tugay Kerimoğlu, "Bizden korktuklarını biliyorum. Sakin olursak amacımıza ulaşırız" diye konuştu. 
   
   'Oyuna gelmeyiz' 
   KAPTAN Bülent ise Türk futbol tarihinin en önemli maçlarından birine çıkacaklarını ifade ederek, "Kaybetmeyi hiç düşünmüyoruz" dedi. Hakan Şükür de, kamuoyu ve medyanın kendilerini gereksiz yere strese sokmaması gerektiğini vurgulayarak, "İlk maçta yaşadığımız şeylerin tekrarlanmasını istemiyoruz. İngilizler oyunlarla agresif halimizi iyi huylu hale getirmeye çalışıyorlar. Sakin ama futbolun gerektirdiği sertlikte oynayacağız" ifadesini kullandı. 
   
   Selam dostum    UEFA, sakatlanan Danimarkalı Nielsen'in yerine Türkiye-İngiltere maçını İtalyan hakem Pierluigi Collina'nın yöneteceğini açıkladı 
      Uğurlu düdük 
   EURO 2004 elemesinde A Milli Takımımız'ın kritik İngiltere sınavında Türkiye'nin uğurlu hakemi Pierluigi Collina düdük çalacak. UEFA, lig maçında sakatlandıktan sonra maçtan affını isteyen Danimarkalı Kim Miton Nielsen'in yerine İtalya'nın dünyaca ünlü hakemini atadı. Sempatik tavırları ve dürüst yönetimiyle tüm Türkiye'nin kalbini kazanan Collina ile ne kulüp, ne de milli takım düzeyinde hiçbir maçımızı kaybetmedik. 
   
   Bir beraberlik 
   COLLINA'NIN düdük çaldığı toplam dokuz maçımızda sadece 1999'da Almanya'ya karşı golsüz beraberlik aldık. Türk takımları, geri kalan sekiz maçta sahadan galibiyetle ayrıldı. İngiltere milli takım düzeyinde Collina ile iki yenilgi, üç galibiyet elde etti. İngilizler, İsveç ve İskoçya'ya mağlup olurken, Almanya'yı 5 - 1 ve 1 - 0, Arjantin'i de son Dünya Kupası'nda 1 - 0 yendi. Collina'nın yardımcılıklarını Bisacreta ve Ivaldi yapacak. 
   
   Collina'nın Türk karnesi 
   Kupa Galipleri 
   17.10.1996 Galatasaray - PSG 4 - 2 
   Şamp. Ligi 
   27.08.1997 Maribor - Beşiktaş 1 - 3 
   Şamp. Ligi 
   25.08.1999 Galatasaray - R.Wien 1 - 0 
   Av.Şamp. Eleme 
   09.10.1999 Almanya - Türkiye 0 - 0 
   Şamp. Ligi 
   27.09.2000 Galatasaray - G.Rangers 3 - 2 
   Şampiyonlar Ligi 
   03.04.2001 Galatasaray - R.Madrid 3 - 2 
   Şamp. Ligi 
   22.08.2001 Fenerbahçe - G.Rangers 2 - 1 
   Dünya Kupası Baraj 
   14.11.2001 Türkiye - Avusturya 5 - 0 
   Dünya Kupası 
   Dünya Kupası 
   18.06.2002 Japonya - Türkiye 0 - 1 
   
   Nielsen Kaçmadım    İRFAN KURTULMUŞ 

   A Milli Futbol Takımımız'ın İngiltere ile oynayacağı ve tarihi önem taşıyan 2004 Avrupa Şampiyonası eleme grubu maçını yönetecek olan Danimarkalı hakem Kim Milton Nielsen dün UEFA'dan affını istedi. Danimarka'da Viborg ile Allborg arasında oynanan maçta sol aşil tandonundan sakatlanınca ikinci yarıda görev yapamayan Nielsen ağrıları geçmeyince durumu federasyona iletti ve cumartesi günkü karşılaşmayı yönetemeyeceğinin UEFA'ya bildirilmesini istedi. 
   SAKATLIĞIYLA ilgili Milliyet'e konuşan Danimarkalı ünlü hakem, "Ayağımda ağrılar var ve koşamıyorum. Böyle önemli bir maça sakat sakat gitmem benim için intihar olurdu" dedi. Nielsen, Romanya ve Bosna Herkes federasyonlarının UEFA'ya yaptığı şikayet üzerine hakkında çıkarılan spekülasyonlara, "Benim böyle bir maçtan kaçmam için bu tür spekülasyonlar yeterli olamaz" yorumunu yaptı. Nielsen'in 4-6 hafta maç yönetemeyeceği açıklandı. 
   
   Ulusoy Herkes bize inansın    FUTBOL Federasyonu Başkanı Haluk Ulusoy, İngiltere'yi yenecek güçte olduklarını söyledi. Ulusoy, "Burada galip gelip Avrupa Şampiyonası'na direkt katılacağımıza inanıyorum. Eğer kötü bir sonuç alınırsa bu dünyanın sonu olmaz. İki baraj maçı var. Fakat biz İngiltere'ye baraj maçı oynatmak istiyoruz. Futbolcularıma güvendiğim için böyle büyük konuşuyorum. Herkes bize inansın. Tarihin bir yerden dönmesi lazım. Bugün O gündür. İngiltere'ye ilk golümüzü atacağız ve onları yeneceğiz" dedi. 
   
   On bin kişi hazır    Pepsi'nin İngiltere maçı için düzenlediği "10 bin bilet" kampanyasında, son 5 talihliye biletleri törenle verildi. Milli Takım'ın toplandığı Polat Renaissance Oteli'nde düzenlenen törende, Milli Takımlar Teknik Direktörü Şenol Güneş, menajer Can Çobanoğlu, futbolcular Hasan, Tuncay, Fatih ve Pepsi Pazarlama Müdürü Selen Kantarcı hazır bulundu. 
   
   Mercedes'le devam    Futbol Federasyonu, ana sponsorlarından Mercedes - Benz Türk A.Ş. ile olan sözleşmesini yeniledi. Başkan Haluk Ulusoy ve Mercedes - Benz Türk Pazarlama Direktörü Eşref Biryıldız, firmanın Hadımköy'deki Pazarlama Merkezi'nde düzenlenen törende imzaladıkları sözleşmeyle sponsorluk anlaşmasını 2006 yılına kadar uzattılar. Biryıldız, imza töreninin ardından, Ulusoy'a 50 aracı temsilen, milli takımın kullanacağı yeni otobüsün maketini hediye etti. 
   
   
</TEXT>
</DOC>
