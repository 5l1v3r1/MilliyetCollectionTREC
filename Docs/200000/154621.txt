<DOC>
<DOCNO> 154621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/soneko32.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş, net karını 10'a katladı, 188.2 trilyon kar açıkladı... 
</HEADLINE>
<TEXT>

     TÜPRAŞ Yönetim Kurulu Üyesi ve Genel Müdürü Hüsamettin Danış, TÜPRAŞ'ın, 2003 yılının ilk çeyreğindeki net karını geçen yılın aynı dönemine göre 10 kat artırarak 17.5 trilyon liradan 188.2 trilyon liraya çıkardığını bildirdi. 
     Danış, yaptığı açıklamada, TÜPRAŞ'ın ilk üç aylık dönemindeki vergi öncesi net karının ise 294.4 trilyon lira olarak gerçekleştiğini belirtti. 
     TÜPRAŞ'ın 2002 yılının son döneminde Irak'ta bir savaş olacağı ve savaşın kısa süreceği, ham petrolün varil fiyatının 35 doları geçmeyeceği, 2003'ün ilk üç aylık döneminde tüketimin artacağı yolundaki öngörüleri doğrultusunda belirlediği stratejiler ile ham petrol kaynaklarının çeşitlendirme kararı aldığını kaydeden Danış, Rusya'ya bağlı Tataristan ile yıllık 2.4 milyon ton ham petrol alım anlaşmasının imzalandığını hatırlattı. 
     Böylece 2003 yılı ilk çeyreğine yüksek stokla giren TÜPRAŞ'ın düşük stokla çıkarak yüksek marjlarının tamamını kara dönüştürmeye başladığını belirten Danış, TÜPRAŞ'ın bu dönemde 5.6 milyon ton ham petrol işleyerek programını yüzde 107 oranında gerçekleştirdiğini, 4.7 milyon ton yurt içi satış yaparak programın yüzde 4 üzerine çıktığını bildirdi. 
     Danış, bu dönemde ihracat atağını sürdürerek 702 bin ton ürünü, 202 milyon dolara ihraç eden TÜPRAŞ'ın geçen yılın aynı dönemine göre ihracat gelirini yüzde 76 oranında artırdığını, yılda 800 milyon dolar olan ihracat hedefi paralelinde kaldığını ifade etti. 
     TÜPRAŞ'ın ilk üç aylık dönemindeki toplam satışlarını 5.4 milyon ton olarak gerçekleştiğini bildiren Danış, 2002'nin ilk 3 ayında net satışları 1.4 katrilyon lira olan TÜPRAŞ'ın bu yılın ilk çeyreğindeki net satışlarını yüzde 85 oranında artarak, 2.6 katrilyon liraya çıkardığını, cirosunun ise 4.6 katrilyon lira olarak gerçekleştiğini belirtti. 
     2002 yılının ilk üç aylık döneminde esas faaliyetlerinden 45 trilyon lira zarar eden TÜPRAŞ'ın bu yıl işletme faaliyetlerinden 279 trilyon lira kar elde ettiğini kaydeden Danış, dönem karının geçen yıla göre yaklaşık 9 kat artarak 30.3 trilyon liradan 294.4 trilyon liraya yükseldiğini ifade etti. 
     Danış, şöyle dedi 
     ''Söz konusu karın artışında, doğru strateji, stok karı, genel yönetim giderlerinin düşüklüğü, kar artırıcı çalışmalar, yüksek rafineri marjları ve ihracatın olumlu etkileri rol oynamıştır. Esas faaliyet gelirlerinin artması yanında diğer faaliyet gelirlerinin azalması ise toplam karın daha fazla olmasını engellemiştir. TÜPRAŞ'ın ilk üç aylık dönemdeki ödenecek vergi ve yasal yükümlülükleri 106 trilyon lira gerçekleşirken, bu dönemde ülke hazinesine ödenen toplam vergiler 2 katrilyon lira oldu.'' TÜPRAŞ'ın 2 milyar dolarlık yatırım master planı çerçevesinde 1.3 milyar dolarlık yatırımlarını tamamladığını, 700 milyon dolar tutarındaki yatırımlarına ise devam ettiğini belirten Danış, ''Son 12 yıllık süreçte devletin kaynakları kullanılmaksızın tamamlanan 1.3 milyar dolarlık yatırımlardan sonra TÜPRAŞ, kalan yatırımları için gerekli dış kredi ihtiyacını sektörde yarattığı kredibilitesi sayesinde hazine garantörlüğü olmadan da kolaylıkla bulabilmektedir'' dedi Danış, bu kapsamda ilk 3 aylık dönemde TÜPRAŞ'ın yatırım harcamasını 23 trilyon lira olarak gerçekleştirdiğini belirtti. 
     
</TEXT>
</DOC>
