<DOC>
<DOCNO> 158425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sondun12.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ilk önce Yumurtalık'ta bekleyen petrol satılacak 
</HEADLINE>
<TEXT>

     BM Güvenlik Konseyi'nin Irak'a uygulanan ambargoyu kaldırmasından sonra, ilk iş olarak Yumurtalık'taki terminallerde bekleyen petrolün satılacağı belirtildi. 
     BM yetkilileri, Yumurtalık'taki terminallerde bekleyen 8.3 milyon varil tutarındaki petrolün satılmasının, yaptırımların kaldırılmasından sonra yapılacak ilk iş olduğunu söylediler. 
     Irak'ın petrol ihracatının da kısa sürede yeniden başlaması bekleniyor. Irak halen dünya petrol üretiminin yüzde 4'ünü karşılıyor. Başlangıçta üretimin günde 1.7 milyon varil düzeyinde olacağı ifade edildi. Irak ile ticaret yapmak ve bu ülkeye yatırım yapmak da serbest bırakıldı. 
     Ancak yetkililer, Saddam Hüseyin döneminde imzalanan petrol sözleşmelerinin, yeni tasarının kabulüyle geçerliliğini yitirdiğini savundular. Bu sözleşmelerin büyük kısmı Rusya ile imzalanmıştı. 
     BM Genel Sekreteri Kofi Annan'ın, ABD ve İngiltere ile BM arasındaki işbirliğini sağlayacak temsilci olarak BM İnsan Hakları Yüksek Komiseri Sergio Veiro de Mello'yu atamasına ise kesin gözüyle bakılıyor. De Mello'nun Bush yönetiminin de onayını aldığı belirtildi. 
     Petrol satışından elde edilecek gelir, Irak Merkez Bankası bünyesinde oluşturulan ''Irak Yardım Fonu''nda toplanacak. Bu para insani ihtiyaçlar ve ülkenin imarı amacıyla ABD ve İngiltere tarafından harcanacak. 
     ''Gıda karşılığı petrol'' programında şimdiye kadar birikmiş olan 13 milyar doların 1 milyar dolarlık kısmı da söz konusu fona aktarılacak. Söz konusu programı ise 6 ay içinde tasfiye edilecek. 
     
     2007'YE KADAR BORÇ ÖDEMESİ YOK 
     Öte yandan, Irak'ın birikmiş 400 milyar dolar tutarındaki borcuyla ilgili olarak 31 aralık 2007 tarihine kadar dava açılamayacak. 
     Bu süre içinde petrol gelirinden elde edilecek para ülkenin imarına harcanacak. Borcun nasıl tasfiye edileceği ve taksitlendirilmesi konusu ise bu süre içersinde çözüme kavuşturulacak. 
     
     SURİYE DE ''EVET'' DİYECEKTİ 
     Güvenlik Konseyi'nin dünkü toplantısına katılmayan Suriye'nin BM temsilci yardımcısı Faysal Mekdad, ''Konsey'deki oylamaya katılsalardı 'Evet' oyu vereceklerini'' açıkladı. 
     Mekdad, ''Konsey'den oylamaya katılabilmek için süre istediklerini, ancak yeterli süre verilmediği için oylamaya katılamadıklarını'' öne sürdü. 
     Konsey üyeleri Suriye'nin katılmasını 40 dakika bekledikten sonra oylamaya geçmişler ve tasarıyı 14 oyla kabul etmişlerdi. 
     
     GIDA YARDIMI AY BAŞINDA BAŞLIYOR 
     BM'ye bağlı Dünya Gıda Programı ise Irak halkına 1 Haziran'dan itibaren muntazam gıda dağıtımına başlanacağını açıkladı. 
     Gıda dağıtımı savaş yüzünden kesintiye uğramıştı. Savaştan sonra meydana gelen yağma ve bankacılık sisteminin çökmesi yüzünden Irak halkının hala gıda yardımına ihtiyaç duyduğu belirtiliyor. 
     Yardımın en az Eylül ayına kadar süreceği ifade edilirken, Dünya Gıda Programı'nın Türkiye, Ürdün, Suriye ve Kuveyt'ten yeterli miktarda gıda maddesini Irak'a naklettiği açıklandı. 
     
</TEXT>
</DOC>
