<DOC>
<DOCNO> 199136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/ekonomi/eko05.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröre karşı 'komşu' desteği 
</HEADLINE>
<TEXT>

   Yunan Ekonomi Bakanı ve işadamları güvenlik uyarısına rağmen İstanbul'a gelerek, "Terörün bizi durdurmasına müsade etmeyeceğiz" dedi 
   EKONOMİ SERVİSİ 
   
   Yunanistan Sanayicileri Federasyonu FGI Başkanı Ulysses Kyriakopoulos, "Terörizmin bizi durdurmasına müsaade etmeyeceğiz. Türkiye ve Yunanistan'ın refahı için çalışıyoruz, buna engel olamazlar" dedi. 
   Çifte vergilendirmeyi önleme anlaşması için Türkiye'ye gelen Yunanistan Ekonomi ve Maliye Bakanı Nikos Christodoulakis ile birlikte Türk Sanayici ve İşadamları Derneği'nin TÜSİAD düzenlediği toplantıya katılan Kyriakopoulos, Yunanistan ve Türkiye'ye güvenle gelinebileceğini söyledi. 
   Kyriakopoulos, güvenlik birimlerinin kendilerine Türkiye'ye gitmemelerini söylediğini, ancak buna aldırmadan ziyareti gerçekleştirdiklerini aktardı. Bu yıl ilk defa iki ülke arasındaki ticaretin 1 milyar doları aşacağına işaret eden Kyriakopoulos, "Benim vatandaşlarım Türkiye'ye gelmeli ve bu pazarda kendi ürünleri için yer aramalıdır" dedi. İstanbul'da gerçekleştirilen bombalı saldırılara değinen Yunanistan Ekonomi ve Maliye Bakanı Christodoulakis de "Karışık duygular içinde konuşmamı yapıyorum. Biz de bunları korku içinde izledik" diye konuştu. Christodoulakis, "Terörizmle mücadelede yanınızdayız ve desteğimizi buraya gelmekle sağlıyoruz" dedi. 
   
   TÜSİAD, UEFA'yı kınadı 
   TÜSİAD Başkanı Tuncay Özilhan da terör olaylarının yabancı yatırımcıların Türkiye'ye gelmesini çok etkilemeyeceğini bildirdi. Özilhan, Yunanistanlı konuklarına da "Terörizmle mücadele için kararlılık gerekli, uluslararası faaliyetlerimizi daha önce programlandığımız gibi düzenlemeliyiz. Terörist saldırılar sonrasında ülkemizi ziyaret ederek, Türkiye'nin dünyadaki diğer hiçbir ülkeden daha az emniyetli olmadığını kanıtladınız. Bugün buradaki varlığınızla bizim gerçek dostlarımız olduğunuzu gösterdiniz" diye seslendi. Terörizmle mücadelenin sadece söze değil, eyleme de dayanması gerektiğini belirten Özilhan, "Bu bağlamda, UEFA'nın kararı terörizme verilen tavizdir, bu kararı kesinlikle kınıyoruz" dedi. 
   
   'Tarihin kalıntılarına takılmayalım'    Maliye Bakanı Kemal Unakıtan, Yunanistan'a "Tarihin kalıntılarıyla uğraşıp, onlara takılıp kalmamalıyız. Akıllı olmamız lazım" çağrısı yaparken, Yunanistan Ekonomi Bakanı Christodoulakis Kıbrıs'ın AB'ye katılmasıyla ilişkilerin daha da güçleneceğini savundu. 
   Christodoulakis, "Türkiye ve Yunanistan enerji arzı için AB'de köprü rolü oynayabilir. Biz bu enerji lokasyonunda anahtar oyuncular olabiliriz" dedi. Türkiye'de Yunan bankacılık sektörünün varlığının asgari olduğunu ifade eden Christodoulakis, bu alanda inisiyatiflerin ortaklaşa ele alınması gerektiğini vurguladı, turizmde de işbirliği çağrısında bulundu. 
   
   
</TEXT>
</DOC>
