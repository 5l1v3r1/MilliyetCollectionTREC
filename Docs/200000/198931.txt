<DOC>
<DOCNO> 198931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/spor/spo01.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu'ya yakışmadı 
</HEADLINE>
<TEXT>

   Kartal'ın hocası, rakibin sertliğinden yakındı, "katil" benzetmesinde bulundu 
      
   'Serhat tahrik ediyor' 
   ÇIKTIĞI altıncı derbide de yenilmeyen Lucescu hakeme yüklendi. Tecrübeli hoca, Emre'nin sakatlanıp, dışarıda kaldığı pozisyonda ilk golü yediklerini hatırlatıp, "Serhat, Aurelio ve Tuncay kırmızı kart görmeliydi. Sertlik bize pahalıya patlayabilirdi. Bu sertlik resmen katil pozisyondu, kastiydi. Serhat'ı, Galatasaray'ı çalıştırdığım dönemden de biliyorum. Maçta rakipleri tahrik ediyor" diye konuştu. 
   
   Sergen - Tümer yorumu 
   LUCESCU, Fenerbahçe yöneticisi Hakan Bilal Kutlualp'in hakemin aleyhlerine çalıştığı iddiasına, "Beni güldürüyorlar" yorumunu yaptı. Beşiktaş'ın hocası, "Fenerbahçe sezonun en iyi futbolunu oynadı. Biz de, sahalarında onlardan bile daha iyi olduğumuzu gösterdik. Sergen ve Tümer'in birlikte oynamayacağını 1.5 yıl önce söylemiştim. Artık aralarında bağ oluştu. Beraber oynamalarının zamanı geldi" dedi. 
   
   UEFA'ya dava    Süre doluyor 
   ORHAN YILDIRIM 

   CHELSEA maçının tarafsız sahaya alınması ilginç bir boyut kazandı. Beşiktaş kongre üyesi Avukat Ali Rıza Dizdar ve bir grup arkadaşı, "gereksiz ve hiçbir haklı mazeret olmadan maç izleme haklarının elinden alındığı" nedeniyle Beyoğlu Adliyesi'ne başvurdu, UEFA aleyhine şahsi dava açtı. Avrupa Futbol Birliği'nden ek süre isteyen Beşiktaş'ın zamanı ise bugün 13.00'te sona eriyor. Yönetimin bu süre sonuna kadar tercihini bildirmesi gerekiyor. 
   
   Schalke seçildi 
   SİYAH - Beyazlılar'ın 2. Başkanı Hüsnü Güreli, CAS'tan cevap beklediklerini ifade ederek, "Buradan tedbir kararının çıkacağını hissediyorum" diye konuştu. Schalke kulübü yöneticileriyle prensipte anlaştıklarını da vurgulayan Güreli, tek uygun stadın Schalke Auf Arena Stadı olduğunu, gerekirse burasını bildireceklerini belirtti. Bu şehrin, Türkler'in yaşadığı diğer kentlere yakın olması nedeniyle tercih edildiği belirtildi. 
   
   
</TEXT>
</DOC>
