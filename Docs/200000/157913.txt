<DOC>
<DOCNO> 157913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/guncel/gun01.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum pasaportu izdihamı... 
</HEADLINE>
<TEXT>

KKTC'li Türkler, "Kıbrıs Cumhuriyeti" kimliği ve pasaportu almak için Rum İçişleri Bakanlığı'nda kuyruğa girdi... 
     YORGO KIRBAKİ Atina 

     Kıbrıslı Türklerin "Kıbrıs Cumhuriyeti" kimliği ve pasaportu almak için başvurularında patlama yaşanıyor. Kıbrıs Rum Yönetimi, son dönemde "Kıbrıs Cumhuriyeti" kimliği ve pasaportu almak için 20 bin Kıbrıslı Türk'ün başvuruda bulunduğunu açıkladı. 
     Rum İçişleri Bakanlığı'ndan yapılan açıklamada, 20 bin başvuru arasında, sadece iki Kıbrıslı Türk'ün işlemlerinin gerektiği şekilde yapılmadığı için şik yette bulunduğu, bu iki şik yet üzerine de ilgili memurların uyarıldığı belirtildi. Daha önce her yıl ortalama 2 bin civarında Kıbrıslı Türk Rum makamlarına başvuruyordu. 
     Öte yandan, Rumların Kıbrıslı Türklere yönelik açıkladığı teşvik paketinin uygulanması için "Türk İşleri Dairesi" kuruluyor. Rum Yönetimi lideri Papadopulos'a bağlı çalışacak ve atanacak bir "komiser"in yöneteceği "Türk İşleri Dairesi", teşvik paketinin uygulanmasını izleyecek ve Kıbrıslı Türkler için bir "enformasyon dairesi" gibi çalışacak. Söz konusu dairenin kuruluş bütçesi 55 bin euro olarak belirlendi. 
     
     'ERDOĞAN CİDDİ DEĞİL' 
     Bu arada, Rum Yönetimi kasten, vatandaşlarının Yunanistan veya herhangi bir başka ülkeden de Türkiye'ye gidebilme hakkına sahip olduklarını gizlemeye çalışıyor. Türkiye'ye geçişlerin sadece KKTC üzerinde olacağı yolunda Rum halkına yanlış bilgi veriliyor. Atina'daki Türk Büyükelçiliği kaynakları ise, yeni uygulamadan yararlanmak üzere düne kadar hiçbir Rum vatandaşının başvuruda bulunmadığını belirtti. 
     Rum Yönetimi lideri Tasos Papadopulos da Başbakan Recep Tayyip Erdoğan'ın açıklamalarının "ciddiyetten uzak olduğunu" ve Türkiye'nin hedefinin KKTC'nin resmen tanınması olduğunu iddia etti. 
     

</TEXT>
</DOC>
