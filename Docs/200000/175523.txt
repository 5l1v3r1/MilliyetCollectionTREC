<DOC>
<DOCNO> 175523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sonspo42.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 3 - CSKA Sofya 0 
</HEADLINE>
<TEXT>

     Galatasaray, Avrupa Şampiyonlar Ligi 3. ön eleme ilk maçında, Bulgaristan'ın CSKA Sofya takımını 3-0 yenerek rövanş için avantaj elde etti. 
     
     İlk yarı 

     Karşılaşmaya çok hızlı başlayan Galatasaray, 3. dakikada Hasan ve 6. dakikada Hakan Şükür'ün ayağından bulduğu gollerle, Bulgar rakibi karşısında 2-0 üstünlüğü yakaladı. Kalan dakikalarda daha kontrollü bir oyun sergileyen sarı-kırmızılılar, orta saha mücadelesi şeklinde geçen ilk yarının 37. dakikasında bu kez rakip fileleri Arif ile havalandırdı ve devre sonunda 3 farklı skora ulaştı. 
     İstanbul'a en azından 1 puan için geldiğini maç öncesi ifade eden Bulgar temsilcisi ise savunmasındaki açıklar sonrası, daha oyuna ısınamadan kalesinde golleri gördü. CSKA Sofya'nın etkisiz atakları, sarı-kırmızılı savunmada tehlike yaratmadı. 
     3. dakikada Volkan'ın pasında topla buluşan Hasan, şık hareketlerle geldiği ceza alanı üzerinden yaptığı düzgün vuruşla, topu kaleci Petrov'un üzerinden filelerle buluşturdu 1-0. 
     6. dakikada sağdan çok hızlı çıkan Hasan, pasını yerden ceza alanına gönderdi. Hakan Şükür, altıpas içinde düzgün bir vuruşla kaleci Petrov'un kolunun altından topu ağlara gönderdi 2-0. 
     24. dakikada CSKA Sofya takımında Dimitrov'un yaklaşık 20 metreden şutunda, top yandan auta gitti. 
     25. dakikada sağdan Hasan'ın ortasında top kafalardan sekerken, Ümit'in ceza alanı üzerinden vuruşunda ise meşin yuvarlak üstten auta gitti. 
     27. dakikada soldan çalımlarla ceza alanına giren Dimitrov'un yerden şutunda, top yan ağlarda kaldı. 
     30. dakikada Galatasaray'da Ümit'in yerine Arif oyuna girdi. 
     37. dakikada Hasan kendi çabasıyla taşıdığı topu kaleye gönderdi. Ancak rakip savunma meşin yuvarlağa ayak koydu. Ergün'ün önüne düşen topu bu futbolcu pas olarak Arif'e gönderdi. Arif yakın mesafeden yaptığı vuruşla topu ağlara gönderdi ve takımını 3-0 öne geçirdi. 
     66.300 seyircinin izlediği maçın ilk yarısı, 3-0 Galatasaray'ın üstünlüğüyle tamamlandı. 
     
     İkinci yarı 

     İkinci yarıya 3-0'lık skorun avantajıyla başlayan Galatasaray, 59. dakikada 10 kişi kalan rakibi karşısında uzun süre pozisyon bulmakta zorlandı. Bulgar temsilcisine kanatlardan yüklenen sarı-kırmızılılar, özellikle son 15 dakikada üst üste gol fırsatları buldu, ancak bu kez forvet oyuncularının son vuruşlarda etkisiz kalması nedeniyle skoru değiştiremedi. Galatasaray, ilk yarıda bulduğu 3 golle ikinci maç için önemli bir avantaj elde etti. 
     CSKA Sofya ise ilk yarıda olduğu gibi yine vasat bir oyun sergilerken, çabaları skoru lehine değiştirmeye yetmedi. 
     Maçın ikinci yarısına CSKA Sofya, Mukasi'nin yerine Iordanov'u x alarak başladı. 
     49. dakikada Galatasaray'da Volkan sarı kart gördü. 
     55. dakikada sağdan Todorov'un ortasında, müsait durumdaki Iordanov, altıpasta topa istediği gibi vuramayınca Prates tehlikeyi uzaklaştırdı. 
     57. dakikada CSKA Sofya'da Todorov'un yerine Lima x oyuna girdi. 
     58. dakikada Ergün'ün kullandığı serbest vuruşta topla buluşan Volkan, 25 metreden sert vurdu. Kaleci Petrov, meşin yuvarlağa iki hamlede sahip olabildi. 
     59. dakikada kaleci Mondragon'a sert giren Iordanov, kırmızı kartla oyun dışında kaldı. 
     66. dakikada Hasan'ın soldan ortasında, top Hakan Şükür'ün başının üzerinden geçti. Arka direkte Arif'ten önce savunma topa ayak koyarak tehlikeyi önledi. 
     72. dakikada Ergün'ün sağdan ortasında, arka direkte Hasan, topu kale içine doldurdu. Hakan Şükür, kaleciyle karşı karşıya pozisyonda kötü bir vuruş yapınca top üstten auta gitti. 
     73. dakikada Galatasaray'da Volkan'ın yerine Ayhan x , 79. dakikada da CSKA Sofya'da Dimitrov'un yerine Cardoso x oyuna dahil oldu. 
     83. dakikada Frank De Boer'in ceza alanı dışından kullandığı serbest vuruşta, kalecinin çeldiği top üst direkten döndü. İkinci pozisyonda Hakan Şükür, ceza alanı içinde önünde bulduğu meşin yuvarlağı kötü bir vuruşla auta gönderdi. 
     85. dakikada Ayhan'ın ara pasında kaleciyle karşı karşıya kalan Hasan, topa kötü vurdu ve auta attı. 
     Maçın uzatma dakikalarında, Galatasaray'da Hakan Şükür yerini Murat'a bıraktı. 
     Karşılaşma, Galatasaray'ın 3-0 üstünlüğüyle sona erdi. 
     
     NOTLAR 

     - Hakan Şükür, 1178 gün sonra Galatasaray forması altında Avrupa kupalarında gol attı. 
     - Galatasaray, bugüne kadar Şampiyonlar Ligi'nde oynadığı 19 ön eleme maçında 15. galibiyetini CSKA Sofya karşısında aldı. Elemelerde hiç yenilmeyen sarı-kırmızılılar, 4 de beraberlik elde etti. 
     - Galatasaray, Avrupa kupalarında geçtiğimiz sezon son 3 maçını kaybederken, 4. maçta galibiyet hasretini giderdi. 
     - Karşılaşmanın hemen başında gol atarak büyük sevinç yaşayan Hasan, daha sonra tüm takım arkadaşlarından sıyrılıp yedek kulübesinde oturan Ömer'e koşarak sarıldı. Hasan, ayrıca Hakan Şükür'e ikinci golün asistini de yaparken, üçüncü golün başlangıcında rol oynadı. Hakan Şükür ise attığı golden sonra taraftarların önüne koşup takım arkadaşlarını yanına çağırdı ve onlarla kucaklaştı. 
     - Galatasaraylı taraftarlar, kapalı tribünü tıklım tıklım doldururken, bu tribünde kapasitenin üzerinde taraftar olduğu dikkati çekti. Taraftarlar hemen hemen tüm koltukları doldururken, oldukça geniş olan merdiven boşlukları da görünmez hale geldi. Stat hoparlörlerinden, merdiven boşluklarının açılması anons edilmesine rağmen, taraftarlar bu anonsa tepki vermedi. Taraftarlar ayrıca meşaleler yakarak adeta şov yaptı. 
     Bulgar taraftarların maç öncesi yaktığı meşaleler ise geniş önlemler alan güvenlik güçleri tarafından anında söndürüldü. 
     - Maçta taraftarların sahaya atlamaması için tribünlerin önlerine yaklaşık birer metre arayla polis ve özel güvenlik elemanları yerleştirildi. 
     - Karşılaşmanın ilk yarısında Ümit Karan'ın sağ kasığındaki sakatlığı nüksetti. Golcü futbolcu maça devam edemeyince, 30. dakikada yerini Arif'e bıraktı. 
     
</TEXT>
</DOC>
