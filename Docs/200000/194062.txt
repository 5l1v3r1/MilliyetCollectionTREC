<DOC>
<DOCNO> 194062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sonspo20.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Ankaragücü'ne hazırlanıyor 
</HEADLINE>
<TEXT>

     Galatasaray, ligde Ankaragücü ile yapacağı maçın hazırlıklarını sürdürdü. 
     Sarı-kırmızılı ekip, teknik direktör Fatih Terim yönetiminde, Florya Metin Oktay Tesisleri'nde çalıştı. Basına kapalı gerçekleştirilen akşam antrenmanına, Almanya'da bulunan Volkan dışında tüm futbolcular katıldı. 
     Ümit ve kaleci Mehmet'in, sağlık ekibi kontrolünde takımdan ayrı çalıştığı antrenmanda, Prates'in, Olympiakos maçında oluşan sakatlığı nedeniyle kontrollü bir çalışma uyguladığı öğrenildi. 
     Bu arada, antrenmanın sonlarına doğru şut atarken sol arka adalesinde gerilme meydana gelen Baliç'in çalışmayı yarıda bıraktığı bildirildi. 
     Galatasaray, yarın öğle saatlerinde Florya Metin Oktay Tesisleri'nde toplanarak kampa girecek. 
     
</TEXT>
</DOC>
