<DOC>
<DOCNO> 185143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sonspo06.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, liderliğe göz kırpıyor... 
</HEADLINE>
<TEXT>

     Birinci Süper Lig'de Gençlerbirliği galibiyetiyle puan cetvelinde 2. sıraya yükselen Fenerbahçe, liderlik hasretine son vermek istiyor. 
     Şampiyon olduğu 2000-2001 sezonunundan bu yana puan cetvelinde lider olamayan Fenerbahçe, Birinci Süper Lig'de 7. hafta geride kalırken zirvedeki Beşiktaş'ı adeta adım adım izliyor. 
     Şampiyonluğun ardından 2001-2002 sezonunu 2., 2002-2003 sezonunu da 6. sırada tamamlayan sarı-lacivertli ekip, ligde 75 haftadır lider olamadı. 
     Fenerbahçe, lider Beşiktaş'ın bu akşam Trabzonspor ile yapacağı maçta 2 farklı yenilmesi durumunda liderliğe yükselecek. 
     
     DAUM DEĞİŞTİRİYOR, FENERBAHÇE KAZANIYOR 

     Fenerbahçe Teknik Direktörü Christoph Daum, zorlu maçlarda yaptığı isabetli oyuncu değişiklikleriyle takımını galibiyete taşıyor. 
     Gençlerbirliği karşısında maçın 56. dakikasında Selçuk ve Petkov'u oyun dışına alıp Yusuf ve Serhat'ı sahaya süren Alman çalıştırıcı, bunalımlı geçen maçı, değiştirdiği taktik düzeniyle lehine çevirmesini bildi. Fenerbahçe, karşılaşmanın 82. dakikasında Yusuf'un yaptığı asist ve Serhat'ın golüyle karşılaşmadan 1-0 galip ayrıldı. 
     Daum, takımı golü bulduktan sonra 3'lü forveti 86. dakikada Tuncay'ı oyundan çıkararak bozdu ve Servet'i oyuna dahil ederek savunmasını güçlendirdi. 
     
     GAZİANTEPSPOR MAÇI 

     Fenerbahçe, daha önce de 5. haftadaki Gaziantepspor maçında Alman çalıştırıcının, kritik anda yaptığı oyuncu değişikliğiyle kazanmıştı. 
     Sarı-lacivertli ekip bu maçın 47. dakikasında yediği golle yenik duruma düştü. Maçın 52. dakikasında orta alanda Kemal'in yerine Yusuf ve 65. dakikada da savunmadan Ümit'in yerine forvet Semih'i oyuna dahil eden Daum, 1-0 yenik durumdayken hücum gücünü arttırdı. Sarı-lacivertliler, 75. dakikada Hooijdonk, 79. dakikada Tuncay ve 90. dakikada da Yusuf'un golleriyle karşılaşmadan 3-1 galip ayrıldı. 

     
</TEXT>
</DOC>
