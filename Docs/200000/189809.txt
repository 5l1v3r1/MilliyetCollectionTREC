<DOC>
<DOCNO> 189809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/yasam/yas09.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
SAĞLIK HATTI 
</HEADLINE>
<TEXT>

   
   Stres, hızlı yaşlandırıyor    UZUN süreli stresin, kortizol hormonunu yükselterek vücudun savunma sistemini bozduğu ve bazı hastalıkların çok daha erken yaşta ortaya çıkmasına neden olduğu bildirildi. Uludağ Üniversitesi Tıp Fakültesi Biyokimya Anabilim Dalı Başkanı Prof. Dr. Asuman Tokullugil, "İnsanlar yaşlandıkları için üzülüp stres yapıyorlar. Ancak stresin yaşlanma sürecini daha da hızlandırdığının farkında değiller" diye konuştu. 
   
   Damar sertliğini şarapla yenin    TRAKYA Üniversitesi Rektörü Prof. Dr. Osman İnci, kırmızı şaraba rengini veren özel maddenin kalp - damar dolaşımına iyi geldiğini, bunun damar sertliğinin oluşumunu engellediğini bildirdi. "Şarapla sarhoş olunmaz" diyen İnci, şaraba başlanırken alkol oranı düşük, beyaz şaraptan pembeye ve son olarak kırmızı şaraba gidilmesi gerektiğini belirtti. 
   
   
</TEXT>
</DOC>
