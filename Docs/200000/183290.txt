<DOC>
<DOCNO> 183290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/spor/spo01.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Real bile başedemez 
</HEADLINE>
<TEXT>

   Lucescu, yenildikleri Lazio'yu göklere çıkarıp, "Bu takım, Real Madrid'ten bile üstün. Bir teknik direktör olarak Şampiyonlar Ligi'nde çok iyi yerlere geleceklerine inanıyorum" dedi 
      BÜNYAMİN OSMAN 

   
   Dostlarla sohbet 
   LAZİO maçının bir gün sonrası... Beşiktaş Teknik Direktörü Lucescu, Şampiyonlar Ligi karşılaşmalarında yalnız bırakmayan Rumen dostlarıyla The Marmara Oteli'nde buluştu. Sıkıntılıydı ancak belli etmemeye çalışıyordu. Önce Taksim'de yapılan inşaattan söz açtı, "Taksim Meydanı'nın imajını bozuyorlar" diye sitem etti. Ancak yarım saat sonra karşılaşmaya döndü. Kimseyi suçlamıyordu ama şanssızlığa ve hatalara dert yanıyordu. Lazio için oyunculara tembihlediği üç faktörü arkadaşlarına anlattı. 
   
   İlhan'ı doğruladı 
   RUMEN hoca, "İlk ve en önemli konu, baskı ve kontrataklardı. İkincisi, kanatları kapatmaları için Tümer ve Pancu'yu görevlendirmiştim. Böylece kanatlardan çıkmalarını önledik. Üçüncüsü ise, ucuz korner ve frikik şansı vermemekti. Ancak basit bir korner şansı tanıdık ve Stam golü buldu" dedi. Bunun ardından, İlhan'ı doğrulayan Lucescu, "İtalyanlar'ın 4-4-2 dizilişine karşı tek forvet oynamak zorundaydım. Çünkü kanatlarla başka türlü baş edemezdik. Bireysel hatalarımız olmasa farklı olurdu" diye konuştu. 
   
   "Chelsea farklı olacak" 
   BEŞİKTAŞ Teknik Direktörü, "Şu anki Lazio ile Real Madrid bile başedemez. Hatta Lazio onlardan üstündür. Bir teknik direktör olarak Lazio'nun, büyük yerlere ulaşacağına inanıyorum" diyerek rakibini göklere çıkardı. Ardından da şöyle devam etti "Aklımızla ve beynimizle oynamalıyız. Hatta Lazio'nun taktiksel disiplinini örnek alabiliriz. Bu maç bize ders olmalı. Chelsea karşısında şansımızı iyi kullanacağımızı düşünüyorum. Sistem olarak, daha rahat gol bulmaları için futbolcularımı hazırlayacağım." 
   
   Kartal rekora koşuyor    ASLIHAN ÇİL 

   Lige döndüler 
   ŞAMPİYONLAR Ligi defterini şimdilik kapayan Beşiktaş, kendini lige verdi. İstanbulspor ile yarın oynayacakları karşılaşmanın hazırlıklarını dün yaptığı antrenmanla sürdüren Siyah - Beyazlılar, bu karşılaşmayı kazanıp ligdeki yoluna kayıp vermeden devam etmek istiyor. Kartal, bu maçtan da galibiyetle ayrılırsa hem rakibinin yenilmezliğine son verecek, hem de yeni bir rekora daha imza atacak. 
   
   12. zafer haftası 
   1959 - 60 sezonunda 13 maçı kazanarak Türkiye 1. Ligi'nde üst üste en çok kazanan takım unvanını elde eden Beşiktaş, İstanbulspor karşısında alacağı 3 puanla bu rekorunu egale etmiş olacak. Geçen sezonun son 7 karşılaşmasını puan kaybı yaşamadan geçen Siyah - Beyazlılar, bu yıl da beşte beş yaparak üst üste 12. maçından galibiyetle ayrıldı. Kartal, İstanbulspor'dan sonra Trabzon'u da yenip rekoru kırmak istiyor. 
   
   Beşiktaş'ta sular duruldu    BEŞİKTAŞ Yönetimi, dün yaptığı toplantısında Levent Erdoğan'ın istifasını oybirliğiyle kabul etti, Yıldırım Demirören ve Kıvanç Oktay'ın görevlerine devam ettiği açıklandı. Toplantı sonrasında Demirören ile birlikte bir açıklama yapan İletişim Komitesi Başkanı Mete Düren, aile içinde sorun yaşadıklarını belirterek, "Başkan ailenin reisi olarak problemi çözdü" dedi. 
   DEMİRÖREN ise ayrılmayı hiçbir zaman düşünmediğini belirterek şunları söyledi "Dostlarla paylaştığımız düşüncelerin başkana yanlış aksettirilmesinden dolayı bu üzücü olaylar yaşandı. Serdar Bilgili başkan oldukça onun yanındayım. Ağzımızdan istifa sözü hiçbir zaman çıkmadı." Ümraniye'ye giderek teknik heyet ve futbolcularla bir araya gelen Demirören, "Eskisi gibi yine tek yürek, tek bileğiz" dedi. 
   
   
</TEXT>
</DOC>
