<DOC>
<DOCNO> 162086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sontur10.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan protesto edildi... 
</HEADLINE>
<TEXT>

     Türkiye İsrafı Önleme Vakfı tarafından düzenlenen ''Mikrokredi Vasıtasıyla Yoksulluğun Azaltılması'' konulu uluslararası konferans, İstanbul'da protesto gösterisiyle başladı. 
     Başbakan konuşurken yerden kalkan genç kız bağırmaya başladı. Protestocu kız, Başbakanın "hanım kızımızı bırakın" demesine karşın polis tarafından gözaltına alındı. Genç kızın salondan çıkmasından sonra bir başka kişi daha protesto eylemi yaptı. Eylemciler polis tarafından otelin tuvaletine sokularak sorgulandı. 
     Ceylan Inter Continental Hotel'deki konferansın açılışında Başbakan Recep Tayyip Erdoğan konuşurken ve konuştuktan sonra bağıran 2 genç, salondan çıkarılarak tuvalete götürüldü. Başbakan Erdoğan'ın konuşması, İstanbul Üniversitesi Hukuk Fakültesi öğrencisi, halkevi üyesi Mehtap Yurtluk olduğu öğrenilen genç bir kız tarafından, ''Biz Türkiye'ye güveniyoruz, size güvenmiyoruz. IMF programlarını, özelleştirmeyi istemiyoruz. Biz dilenci değiliz. Sadaka istemiyoruz'' sözleriyle kesildi. 
     Genç kıza korumalar müdahale ederek, konuşmasını engellemek istedi. Bu sırada Başbakan Erdoğan bir kaç kez, müdahale eden görevliyi uyararak, ''Müdahale etmeyin, konuşmam bitsin, size konuşma hakkı vereceğim'' dedi. 
     Bu arada müdahaleyi sürdüren korumalar, Yurtluk'u salondan çıkarıp, bayanlar tuvaletine götürdüler. Salondaki katılımcılardan bazıları ''Dışarı dışarı'' diye bağırırken, ''Türkiye Seninle Gurur Duyuyor'' şeklinde Başbakan Erdoğan lehine tezahüratta bulunuldu. 
     Başbakan Recep Tayyip Erdoğan'ın konuşmasının ardından plaket verilmesi sırasında da, bu kez adı henüz öğrenilemeyen bir genç, ''Hani söz verecektiniz Yoksulluğu yaşayan birisi olarak konuşmak istiyorum'' diye bağırınca, o da salondan çıkarıldı. Bu genç de erkekler tuvaletine götürüldü. 
     
     ERDOĞAN HANIM KARDEŞİMİZ FARKLI BİR GALAKSİDE YAŞIYOR 

     Başbakan Recep Tayyip Erdoğan, protesto gösterisine ilişkin olarak, ''Hanım kardeşimizin özelleştirmeye karşı çıkması, IMF'ye karşı çıkması, bu işi çok iyi biliyor olmasından kaynaklanmıyor. Tam aksine farklı bir galakside yaşamasından kaynaklanıyor'' dedi. 
     Konuşmasında, yoksullukla mücadelenin ekonomik, kültürel ve sosyal yönleri bulunduğuna işaret eden Erdoğan, yoksullukla mücadele için toplumla devletin bütünleşmesinin şart olduğunu dile getirdi. Erdoğan, ''Hükümet olarak görevimiz, yoksullukla etkin olarak mücadele etmek ve yaraları sarmaktır'' dedi. 
     Erdoğan'ın konuşması sırasında ifade ettiği ''Biz Türkiye'ye sonsuz güveniyoruz'' sözünün ardından protesto gösterisi yaşandı. 
     Erdoğan, uyarılarına rağmen protestocunun salondan çıkarılmasının ardından, ''Hanım kardeşimizin özelleştirmeye karşı çıkması, IMF'ye karşı çıkması, bu işi çok iyi biliyor olmasından kaynaklanmıyor. Tam aksine farklı bir galakside yaşamasından kaynaklanıyor'' diye konuştu. 
     Bu sırada salondan alkışlar yükselirken, salondaki bir kişi de, ''Bu ülkede size güvenmeyeceksek, hiç kimseye güvenemeyiz'' diye bağırdı. 
     
     ''NE YAZIK Kİ KOMÜNİST DÜNYANIN KALINTILARI TÜRKİYEMİZDE VAR'' 

     Başbakan Erdoğan alkışlar arasında konuşmasını şöyle sürdürdü 
     ''Komünist dünya artık elindeki o hantal yapıyı tamamen terk etmiş, tüm fabrikalarını A'dan Z'ye özelleştirmiştir. Bununla da istikrarı bulmaya başlamışlardır. Ne yazık ki komünist dünyanın kalıntıları Türkiye'mizde var. Onlar tekrar silbaştan yapmak istiyor. Türkiye'nin oraya dönmesi mümkün değil. Artık biz devlet olarak ekonominin içinden çıkacak, denetleyen ve düzenleyen olacağız. 
     
     "IMF'YE KARŞI OLABİLİRSİN..." 

     Türkiye'deki müteşebbis ve yatırımcı ruhu teşvik edebilmek için ne gerekiyorsa onu yapacaklarını bildiren Erdoğan, ''Onun için ön açacağız, ön kesmeyeceğiz. Nerede bir tıkanıklık varsa, onu ortadan kaldırmak suretiyle yatırımcımızın teşebbüs gayretini artıracağız'' diye konuştu. 
     Erdoğan, hükümet olarak milli gelirde kişi başına 1500 doların altına olan illeri vergiden muaf tutmak, SSK primlerini asgariye indirmek ve yatırımcıya ücretsiz arazi verme gibi hedefleri bulunduğunu anımsatarak, bunun da yeni iş alanları doğuracağını vurguladı. 
     Başbakan Erdoğan, 36 ilin bu ölçütler içine girdiğini, yakında bunu ilkeler bazında da yürürlüğe sokacaklarını bildirdi. Yeni istihdam alanları ile ülkenin fiziki gelişmesini sağlayacaklarını anlatan Erdoğan, konuşmasını şöyle sürdürdü 
     ''IMF'ye karşı olabilirsin, saygı da duyarım ancak şunu bilmen lazım, IMF gelip bize yalvararak borç vermiyor. Affedersiniz biz gidip kuyruğa girdik, borcu biz aldık. Tabii ki IMF de kendisini sağlama alıyor. Şunu şunu yapacaksın diyor. Yapmazsan ben sana bu parayı vermem diyor. Şimdi sen borcunu ödersin, ödedikten sonra da dediğini yaparsın. Şu anda IMF'ye 20 milyar dolar borcun var. 2004 yılı sonuna kadar koymuş olduğu programı da uygulamak zorundasın. Biz bütün bunlara rağmen belli bir mücadeleyle IMF yetkilileri ile oturuyoruz ve diyoruz ki sadece ekonomik gözlüklerle bu programa bakamayız. Biz sosyo ekonomik gözlükle bu işe bakıyoruz. Bize anlayış gösterilsin diye mücadele ediyoruz. Bu sözleşmeyi 58 ve 59. hükümet yapmadı, ondan önceki hükümetler yaptı. Onun için kimse bize bunun hesabını soramaz. 2004'ten sonra borçlarımızı da inşallah ödedikten sonra ondan sonraki süreç sorulabilir.'' Özelleştirme programını kesinlikle devam ettireceklerini ancak özelleştirmeye yeni kriterler getireceklerini belirten Erdoğan, ''Bu yüzden toplumun zayıf düşürülmek istendiği yeni alanlar meydana getirilmesin. Asla böyle bir oyunun içinde bulunulmasın'' dedi. 
     
     "PROVOKATİF BİR EYLEM" 

     Başbakan Erdoğan, konferanstaki konuşmasını tamamlamasının ardından İçişleri Bakanı Abdülkadir Aksu ve toplantıyı düzenleyen Türkiye İsrafı Önleme Vakfı Mütevelli Heyeti Başkanı Prof. Aziz Akgül'ün de aralarında bulunduğu kişilerle birlikte toplantının yapıldığı Ceylan Oteli'nin Kanuni adlı bir başka salonuna geçti. 
     Gazetecilerin sorularını yanıtlayan Erdoğan, bir gazetecinin ''İçeride bir dinleyicinin protestosu ile karşılaştınız, güvenliğe Olaylara müdahale etme demenize rağmen müdahale edildi. Nasıl değerlendiriyorsunuz '' demesi üzerine, ''Arkadaşlar önce bir konuda soru sorarken lütfen bu soruları bir defa dürüst olarak sorun'' dedi. 
     Türkiye İsrafı Önleme Vakfı tarafından düzenlenen ve yoksulluğun azaltılmasıyla ilgili uluslararası toplantıya değişik ülkelerden 20'ye yakın misafirin katıldığına dikkat çeken Erdoğan, şöyle dedi. 
     ''Ve böyle bir toplantıda, sadece bir kişi çıkıp bir başbakanın konuşması esnasında kalkıp bir soru yöneltiyor ve bu bir soru değil. Dikkat edin sadece sloganvari bir yöneliş var burada. Bu yönelişi müteakiben takınılan tavrı gördünüz. Ve bu tavra rağmen yine ben Sizi konuşmamdan sonra dinlerim dememe rağmen, kendileri orada yine bildiklerini okumaya devam etti. 
     Sonra salonun buna karşı olan refleksini de gördünüz. Bunlar tahriktir, bunlar provokatiftir ve bu tür provokatif bir eylemin içerisinde bulunmasına rağmen ben arkadaşlarıma gerekeni söyledim ki geçmişi itibariyle de sicilinde ne yazık ki, emniyet hemen onu da tespit etti, lekeleri de olan bir vatandaşımız, ama buna rağmen şu anda ne tutukludur, ne gözetim altındadır. Böyle bir şey söz konusu değildir.'' Bir gazetecinin protestocu kişiye ilişkin olarak ''Ne tür lekeleri var '' diye sorması üzerine Erdoğan, bu bilgilerin emniyetten alınabileceğini söyledi. 

     
</TEXT>
</DOC>
