<DOC>
<DOCNO> 188871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sontur22.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gömeç'te 8 trilyona satışa çıkartılan ada müşteri bekliyor 
</HEADLINE>
<TEXT>

     Balıkesir'in Gömeç İlçesi'ne bağlı Keremköy'ün 250 metre açığında bulunan ve geçen yıl satışa çıkarılan 400 dönümlük Çiçek Adası, 1 yıldır alıcı bekliyor. 
     Üç ortağı bulunan ada için geçen yıl yaklaşık 8 trilyon lira talep edilmişti. 
     Alınan bilgiye göre, 270 dönümü tapulu olmak üzere toplam 400 dönümlük alana sahip ada, 1000 metre uzunluğa, 400 metre de genişliğe sahip bulunuyor. 
     Tatlı su çıkan 5 artezyen kuyusunun yanı sıra, Rumlar'dan kalma eski bir kilise ve yıkılmaya yüz tutmuş evlerin bulunduğu Çiçek Adası'nda, 2 bin zeytin ağacı ve 100 incir ağacının olduğu kaydedildi. 
     ''1. derece doğal SİT alanı'' kapsamına alınan Çiçek Adası, ''Tarımsal niteliği korunacak özel mahsul alanı'' olarak da gösteriliyor. 
     Gömeç İlçesi'ne bağlı Keremköy açıklarında, Çiçek Adası'nın yanı sıra Kız, Maden, Yumurta ve Kara adaları gibi birçok ada ve adacıklar bulunurken, bu bölgede gelişmiş durumda deniz kültür balıkçılığı yapılıyor. 
     
</TEXT>
</DOC>
