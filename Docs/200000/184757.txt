<DOC>
<DOCNO> 184757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sondun09.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lindh'in katil zanlısı 2 hafta gözaltında tutulacak... 
</HEADLINE>
<TEXT>

     İsveç mahkemesi, İsveç Dışişleri Bakanı Anna Lindh'in katil zanlısı olarak yakalanan ikinci şüphelinin 2 hafta gözaltında tutulmasına karar verdi. 
     Polis ve savcılar olayla ilgili kanıtları toplamaya devam ederken, Yargıç Göran Nilsson, kapalı duruşmada, Yugoslav asıllı 24 yaşındaki zanlı Mijailo Mijailoviç'in 2 hafta daha gözaltında kalmasına karar verdi. 
     Nilsson, duruşmaya 4 koruma eşliğinde ve başını cezaevi battaniyesi ile örterek gelen Mijailoviç'in serbest bırakılması durumunda kaçabileceğini ve soruşturmayı tehlikeye atacağını kaydetti. 
     Söz konusu karar, Lindh'in katilini bulmaya çalışan müfettişlere süre tanımış oluyor. 
     Mahkeme kaynakları, sabıkalı Mijailoviç'in, 1997'de babasını sırtından bıçakladığını, ruhsatsız silah bulundurmak ve telefonda iki kadını tehdit etmekten de gözaltına alındığını belirttiler. 
     Bu arada, medyada polis kaynaklarına dayanılarak verilen haberlerde, zanlıdan alınan saç örneklerinde yapılan DNA analizinin, olay yerinde bulunan beysbol şapkasının şüpheliye ait olduğunu gösterdiği öne sürüldü. 
     Anna Lindh, 10 Eylül'de Stockholm'de bir alışveriş merkezinde uğradığı silahlı saldırı sonucu ertesi gün hayatını kaybetmişti. 
     
</TEXT>
</DOC>
