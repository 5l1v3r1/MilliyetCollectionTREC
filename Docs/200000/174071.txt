<DOC>
<DOCNO> 174071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur39.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'ya havadan turist yağıyor... 
</HEADLINE>
<TEXT>

     Temmuz ayı ile birlikte hareketlenen Antalya Uluslararası Havalimanı en yoğun günlerini yaşıyor. 
     Antalya Havalimanı'ndan edinilen bilgilere göre, Antalya'ya 1-5 Ağustos tarihleri arasındaki 5 günde 173 bin 207 yolcu geldi. Buna göre, Antalya'ya 1-5 Ağustos tarihleri arasında gelen ziyaretçi sayısı, geçen yılın 1-5 Ağustos dönemine göre yüzde 31 oranında artış gösterdi. 
     Antalya'ya gelen turist sayısı 3 Ağustos günü zirveye ulaşarak, 40 bin 941 olurken, yılbaşından bu yana Antalya'ya gelen turist sayısı da 2 milyon 469 bin 464'e yükseldi. Antalya'ya 1 Ocak-5 Ağustos arasında gelen turist sayısı, geçen yıla göre ise hala yüzde 9 oranında ekside görünüyor. 
     Havalimanı yetkilileri, turist akışının bu şekilde devam etmesi halinde, Eylül ayı ortalarında, geçen yılki rakamların yakalanacağını belirttiler. 
     Mart-Haziran dönemindeki durgunluğun ardından, otellerini dolduran turizmciler ise, turist sayısının artmasına karşılık, bu yıl fiyatların yüzde 35-40 düzeyinde düşmesi, geçen yıla göre Antalya ve yöresinde 20 binden fazla yeni yatağın devreye girmesi dolayısıyla, turizm gelirleri bakımından geçen yılki rakamların yakalanmasının mümkün olmadığını belirtiyorlar. 
     
</TEXT>
</DOC>
