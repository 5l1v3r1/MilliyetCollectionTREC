<DOC>
<DOCNO> 175716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/soneko31.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa günü 11 bin 795 puanda tamamladı... 
</HEADLINE>
<TEXT>

     İMKB Bileşik Endeksi 2. seansta 0.41 puan azalarak, 11,794.89 puandan kapandı. 
     Hisse senetlerinde, ikinci seansta bir değişiklik olmadı. 
     İlk seanstaki 120.84 puanlık düşüş dikkate alındığında borsa endeksi, günün tamamında 121.25 puan geriledi. Hisse senetlerindeki günlük değer kaybı ise yüzde 1.02 oldu. 
     Piyasa uzmanları, Irak'a Türk askeri gönderilmesi ile vasfını yitirmiş orman arazilerinin satışına ilişkin düzenlemenin gündemdeki ağırlığını koruduğunu belirtiyorlar. 
     Piyasanın bu konularda yaşanacak gelişmelere göre yön bulacağı öngörüsünde bulunan piyasa profesyonelleri, orman arazilerine ilişkin düzenlemenin Cumhurbaşkanı Ahmet Necdet Sezer tarafından onaylanması durumunda endeksin 12,000 direncine doğru bir hareket yapacağını ancak buradan satışlar gelebileceğini kaydetti. Uzmanlar daralan işlem hacmi ve genele yayılmayan alımların yukarı hareketi baskıladığını kaydetti. 
     2. Seans kapanışta mali endeks 16.51 puan artışla 14,507.01 puana, sanayi endeksi 7.42 puan artışla 11,557.50 puana yükselirken, hizmetler endeksi 60.95 puan düşüşle 7,415.25 puana geriledi. 
     Böylece ilk seansa göre mali grup hisseler ortalama yüzde 0.11, sanayi grubu hisseler ortalama yüzde 0.06 değer kazanırken, hizmetler grubu hisseler ortalama yüzde 0.82 değer kaybetti. 
     2. seansta işlem gören toplam 288 hisse senedinden 155'i değer kaybetti, 63'ü değer kazandı, 70'inin fiyatında değişiklik olmadı. 
     Seansta, 175 trilyon 8 milyar 934 milyon liralık işlem hacmi kaydedildi. İki seans toplamında ise 313 trilyon 201 milyar 762 milyon liralık işlem hacmi oluştu. 
     2. seansta İş Bankası C, Garanti Bankası, Yapı Kredi Bankası, Sabancı Holding ve Koç Holding en yoğun işlem gören hisse senetleri olarak belirlendi. 
     
</TEXT>
</DOC>
