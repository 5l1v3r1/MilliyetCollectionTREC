<DOC>
<DOCNO> 193779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko38.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekinciler Grubu, İstanbul Yaklaşımı'nda... 
</HEADLINE>
<TEXT>

     Ekinciler Grubu şirketlerinin, mali kesime olan borçları İstanbul Yaklaşımı kapsamında yeniden yapılandırıldı. 
     Ekinciler Holding Yönetim Kurulu Başkanı Namık Ekinci, yaptığı yazılı açıklamada, alacaklı bankalar, finans kurumları ve finansal kiralama şirketleri ile 21 Ağustos 2002 tarihinde başlayan görüşmelerin, bugün yeniden yapılandırma sözleşmesinin imzalanması ile tamamlandığını bildirdi. 
     Ekinci, üretim tesislerinin faaliyete geçirilmesi için gerekli başlangıç sermayesi ile hammadde tedariki için zorunlu işletme sermayesinin dünyaca tanınmış bir yabancı sermaye grubunca karşılanmakta olduğunu, alacaklıların sadece grubun borçlarını yeniden yapılandırdığını belirtti. 
     Üretime ara verdikleri 3.5 yıllık sürede, grubun ve Türkiye ekonomisinin büyük kayıplara uğradığını vurgulayan Namık Ekinci, söz konusu dönemde 600 civarında KOBİ'ye olan borçlarını ödediklerini, zorunlu olarak işten çıkarılan personele kıdem ve ihbar tazminatlarının büyük kısmının ödendiğini bildirdi. 
     Ekinciler Grubu'nun 1960 yılından beri başta demir çelik olmak üzere nakliye, inşaat, finans ve bunlarla ilgili alanlarda ulusal ve uluslararası düzeyde faaliyet gösteren şirketlerden oluştuğunu anımsatan Namık Ekinci, grubun lokomotif şirketi Ekinciler Demirçelik Sanayi A.Ş. ürünlerinin dünyada 60 ülkeye ihraç edildiğini kaydetti. 
     
</TEXT>
</DOC>
