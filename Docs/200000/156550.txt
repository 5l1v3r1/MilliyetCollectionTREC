<DOC>
<DOCNO> 156550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/yazar/pulur.html </URL>
<DATE> 2003/05/14/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Haliç'te iki Amerikan askeri 
</HEADLINE>
<TEXT>

     Yoldan geçen, cin gibi bir kız, onları görüyor ve karşıdan gelen genç bir adamı heyecanlandırıyor 
     "Baksana Amerikalılar buraya düşmüş " 
     "Yapma yahu " 
     İkisi de koşar adım, yanlarına gelince Amerikan askerleri silahı doğrultuyor, öyle ya Bağdat'talar, gelenler de Saddam'ın "Devrim Muhafızları" gaddar Araplar 
     Kızın bulup getirdiği adam, Türkçesini ters - yüz ederek dert anlatmaya çalışıyor 
     "No Bağdat, yes İstanbul... Ben Türk Biz size yardım, huzur ve rahat " 
     
     AMERİKALI ne anlasın, rahat ve huzurdan, silahı elinde vurdu, vuracak. Adam 155'e telefon edip, polis çağırayım diyor, kız uyanık 
     "Polisi bırak, bir televizyon kanalını arayalım, ikramiye verirler " 
     Kızın cep telefonundan "kanal"ı arıyor, adama veriyor, dinledikçe adamın yüz hatları gevşiyor, sonra anlaşılıyor ki, 50 bin dolar ikramiye vereceklerini söylemişler... 
     
     EHHH kaz gelecek yerden, tavuk esirgenir mi, adam elindeki paketi açmaya çalışınca Amerikalılar "Bomb, bomb " diye yine silaha sarılıyorlar, adam yemin billah, paketin, bomba olmadığını anlatıyor, kutudan baklava çıkıyor, meğer bir yere hediye götürüyormuş, Amerikalıları çok sevmiş, ikram ediyor. 
     
     VE on yedi dakika süren bu şakanın altından "Şakacı Çetin" çıkıyor, kız da onun tezgahtarı 
     Adam şaşkın, baklavanın gittiğine mi yansın, 50 bin dolarlık ikramiyenin uçup gittiğine mi, ya da 
     
     DOĞRUYU söylemek gerek, "Kanal 7"de bunu seyredip de gülmeyen yoktur, biz de öyle... 
     Lakin, bizim aklımıza bir de fıkra geldi... 
     Eski çağda, iki arkadaş, yayan, yapıldak bir şehire gelmişler, bakmışlar halk meydana toplanmış, havada bir şeyler seyrediyor, sorup öğrenmişler 
     "Biz kral ölünce yeni kralı seçmek için havaya bir karga uçurur, burada toplanırız, karga gelir, kimin kafasına pislerse, onu kral seçeriz " 
     Karga dönmüş, dolaşmış, gelmiş, iki arkadaştan birinin kafasına pislemiş, kıyamet kopmuş, halk yeni kralı omuzlarda saraya taşımış. 
     
     KAFASINA karga pislemediği için, geldiği gibi kalan adam, çekip gitmiş... Bir, iki yıl sonra yolu o şehirden geçerken, kahveye girip, arkadaşını soracak olmuş, halk perişan 
     "Bize çok zulmediyor, işkence ediyor, gaddar varımızı yoğumuzu alıyor, sarayda sefa sürüyor " 
     Bir de rica 
     "Varıp kendisine söylesen de, biraz insafa gelse " 
     O da gitmiş saraya, krala çıkmış, halkın sıkıntısını anlatıp 
     "Yahu, ayıp değil mi, böyle yapılır mı " demiş... 
     Kral gülmüş 
     "Karga uçurup, kafasına pisletip, kral seçen halka, benim yaptıklarım az bile " 
     
     DİYECEKSİNİZ ki, bu fıkrayla "Şakacı Çetin"'in şakası arasında ne ilgi var 
     Biz var dedik mi 
     Fıkranın, insanın aklına, ne zaman, niçin geleceği belli olur mu 
     
     

</TEXT>
</DOC>
