<DOC>
<DOCNO> 191411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sonspo12.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Dilmen'li Karşıyaka'da yüzler gülüyor... 
</HEADLINE>
<TEXT>

     İkinci Futbol Ligi A Kategorisi ekiplerinden Karşıyaka'da, kulüp asbaşkanı Ecmel Bircan, Adana Demirspor maçında, yakalamak istedikleri serinin ilk galibiyetini aldıklarını söyledi. 
     Ligin 2. haftasında Antalyaspor'u kendi sahasında 1-0 yendikten sonra maç kazanamayan Karşıyaka'da, Adana Demirspor karşısında bu kötü gidişi bitirmenin sevinci yaşanıyor. 
     Karşıyaka Kulübü Asbaşkanı Ecmel Bircan, yaptığı açıklamada, Adana Demirspor maçının oldukça zorlu geçtiğini ve oyuncularının büyük bir mücadele örneği gösterdiğini bildirdi. 
     İzmir'de üstüste yapacakları 4 maç için koydukları 12 puan hedefinin ilk 3 puanını aldıklarını kaydeden Bircan, şunları söyledi 
     ''Böyle bir galibiyete uzun süredir ihtiyacımız vardı. İyi bir başlangıç oldu. Yakalamak istediğimiz 4 maçlık serinin ilk galibiyetini aldık. 12 puan hedefini tutturursak orta sıralara yükseliriz. Birşey söylemek için erken ama bu galibiyet takıma umut ve moral verdi.'' Teknik direktör Rıdvan Dilmen ise 3 puana ulaştıkları için sevinçli olduklarını belirterek, takımının ikinci yarıda gösterdiği performansı beğendiğini dile getirdi. 
     Tufan'ın kadroda yer almamasını da değerlendiren Dilmen, ''Tufan benim kişilik olarak da oyun olarak da sevdiğim bir oyuncu. Bu hafta kendisini dinlendirdik. İlerleyen haftalarda ondan yararlanacağız'' dedi. 
     
</TEXT>
</DOC>
