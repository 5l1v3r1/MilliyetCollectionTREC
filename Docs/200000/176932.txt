<DOC>
<DOCNO> 176932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sondun08.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta göçük altında ölü sayısının artmasından korkuluyor... 
</HEADLINE>
<TEXT>

     Irak'taki BM sözcüsü Salim Lone, Bağdat'taki BM merkezi enkazı altında daha da fazla ceset bulunmasından endişe edildiğini bildirdi. 
     Irak'ın başkenti Bağdat'ta BM merkezine ev sahipliği yapan Kanal Oteli'ne dün düzenlenen saldırıdan sonra otel binasının bir bölümü çökmüştü. 
     Arama kurtarma ve enkaz kaldırma çalışmaları sürerken, aralarında BM'nin Irak temsilcisi Brezilyalı Sergio Vieira De Mello'nun da bulunduğu 20 kişinin öldüğü, 100'den fazla kişinin de yaralandığı açıklanmıştı. 
     
     Farklı sayılar... 

     Ölü sayısı konusunda BM resmi olarak 17 rakamını açıklar ve bu sayının artmasından korkulduğunu duyururken, AP ajansı 20 ölü olduğunu duyuruyor. 
     BM İnsani Yardım Koordinatörlüğü sözcüsü Veronique Taveau, Bağdat'taki BM merkezine yapılan saldırıdan sonra, hala çok sayıda kişinin kayıp olduğunu açıkladı. 
     Taveau da, saldırıda 17 kişinin öldüğünü, 100 kişinin yaralandığını söyledi. 
     BM Sözcüsü Salim Lone de, şu ana kadar 17 kişinin öldüğünün bilindiğini, ancak enkaz altında daha fazla ceset olduğundan endişe edildiğini söylemişti. 
     Bu arada, Associated Press ajansı AP , Kanal Otel'de, bir BM çalışanının ceset torbaları içinde 15 cesedi saydığını, AP'nin ise Bağdat'taki hastanelerde patlamada ölen 5 kişiyi daha saptadığını duyurdu. 
     Ajans, böylece patlamada BM'nin Irak özel temsilcisi Sergio Vieira de Mello dahil 20 kişinin öldüğünü aktardı. 
     
</TEXT>
</DOC>
