<DOC>
<DOCNO> 193221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun13.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Plakayı göstermeyen sprey yok satıyor .. 
</HEADLINE>
<TEXT>

     Trafik cezalarının çok yüksek olduğu İsveç'te, hız yapan araçların plakalarının kameraya yakalanmasını önleyen bir sprey, yok satıyor. 
     İsveç'te otoban kenarlarına yerleştirilen kameralar, yollarda trafik kurallarını ihlal eden araçların görüntülerini çekiyor. Doğrudan trafik polisi merkezlerine ulaşan bu görüntüler sayesinde, sürücülere yüksek para cezaları kesiliyor ve ehliyetlere el koyulabiliyor. 
     Sıkı kontrollerden ve para cezalarından kurtulmak isteyen İsveçli sürücüler de değişik yöntemler geliştiriyor. Özellikle otobanlarda hız yapmak isteyen sürücüler, ABD ve Norveç'te üretilen, plakayı göstermeyen spreye hücüm ediyor. Sürücülerin yola çıkmadan önce plakalarına sıktıkları sprey, kameralarda plakanın tamamen beyaz görünmesini sağlıyor. Sürücüler böylece, yollarda trafik kurallarını ihlal ettiklerinde yakalanamıyor. 
     Polis, spreye karşı caydırıcı önlemler üzerinde çalışırken, plaka gizleyen sprey İsveç'te yok satıyor. 
     İsveç'te yol kenarlarında trafik polisi yok denecek kadar az bulunuyor. 
     
</TEXT>
</DOC>
