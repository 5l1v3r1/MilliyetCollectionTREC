<DOC>
<DOCNO> 168846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/ekonomi/eko03.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur zammı yüzde 2'den başlıyor 
</HEADLINE>
<TEXT>

Başbakanlık'taki taslak çalışmada, üst düzey kadrolara yüzde 2, orta kademede olanlara yüzde 5'ten başlayarak yüzde 8 oranına kadar zam yapılması öngörüldü 
     ÖNDER YILMAZ Ankara 

     Hükümet, işçilere önerdiği ilk altı ay için yüzde 5, ikinci altıncı ay için yüzde 9 zammın ardından memurlara da kademeli zam yapmaya hazırlanıyor. Başbakan Recep Tayyip Erdoğan'a sunulan öneri paketine göre, üst düzey kadrolara yüzde 2, orta ve alt düzey kadrolara yüzde 5 ila 8 oranlarında zam yapılacak. 
     
     Toplam 2.3 katrilyon 
     Hükümet, 2003 yılı için işçi ve memurlara yapılacak ödeme miktarını 2.3 katrilyon lira olarak belirledi. İşçilerle önümüzdeki hafta anlaşma sağlanacağına inanan hükümet, memurlara ise alt ve üst kademelerdeki maaş farkını dikkate alarak zam yapacak. Başbakanlık'taki taslak çalışmada, daire başkanı ve üzerinde bulunan memurlara yüzde 2, orta kademede olanlara yüzde 5'ten başlayarak yüzde 8 oranına kadar zam yapılması öngörüldü. Erdoğan'ın yurtdışı seyahati sonrasında memur zammına ilişkin son kararı vereceği, 15 Temmuz'dan itibaren geçerli olmak üzere zam oranlarının kamuoyuna duyurulacağı öğrenildi. 
     
     'Akıllarından geçirmesinler' 
     Kamu - Sen Genel Başkanı Bircan Akyıldız ise yıllık yüzde 25 ve alt düzeydeki memurlar içinde seyyanen 100 milyon zam istediklerini kaydetti. Akyıldız, şöyle konuştu "Hükümet ilk altı ay için yüzde 5 oranında zam yaptı. Ancak bu zammın bir kısmı önceki hükümetin verdiği 100 milyon liralık zammın ödenmeyen 25 milyon lirasına tekabül eden kısımdı. Yine reel gelir kaybı ve enflasyon nedeniyle de bu zam sıfırlandı. İlk 6 ay için yüzde 15, ikinci 6 ay için yüzde 10'luk zam istiyoruz. Alt gelir grubuna da 200 milyon lira seyyanen zam yapılmasını talep ediyoruz. Ancak, Başbakan'la bir türlü görüşemiyoruz. Hükümet memurlarla toplu görüşme sürecini işletmeme tavrı içinde. 'Siyasi iradeyim, ben karar veririm' anlayışı içinde hareket ediyor. Uzlaştırma Kurulu'nun raporunu hükümet dikkate almıyor. Yüzde 2 veya 8 gibi rakamları akıllarından bile geçirmesinler." 
     

</TEXT>
</DOC>
