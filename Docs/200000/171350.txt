<DOC>
<DOCNO> 171350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun09.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Lopez'in eski rapçi sevgilisi New York Knicks'i satın almak istiyor 
</HEADLINE>
<TEXT>

     Amerikalı şarkıcı ve oyuncu Jennifer Lopez'in eski sevgilisi Sean Diddy Combs, New York Knicks basketbol takımını satın almak istiyor. 
     Hip-hop şarkıcısı ve moda kralı olan Combs, Howard Stern radyo şovunda, New York Knicks basketbol takımını satın almanın iyi bir iş olduğunu düşündüğünü belirtirken, takımın sahipleriyle yaptığı ilk pazarlığın sonuçsuz kaldığını söyledi. 
     Basketbol hayranı ve NBA'nin yakın takipçisi olduğunu kaydeden Combs, Knicks takımıyla ilgili düşüncelerini anlatırken, ''Yeni kana ihtiyaçları var. Amacım eski yöneticileri tasfiye etmek değil. Ama beni de oyuna dahil edin diyorum. Çünkü görüyorum ki işler yolunda gitmiyor'' diye konuştu. 
     Combs, New York'un, ''ruhunu yansıtacak, hızlı ve saldırgan oynayan, ne yaptığını bilen bir takıma ihtiyacı'' olduğunu söyledi. 
     New York Knicks takımı NBA'de son yıllarda başarısız sonuçlar alıyor. 
     
</TEXT>
</DOC>
