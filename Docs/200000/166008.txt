<DOC>
<DOCNO> 166008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/yazar/altan.html </URL>
<DATE> 2003/06/28/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Penaltı 
</HEADLINE>
<TEXT>

     Ve tam gece yarısına yaklaşılırken bizim 3 - 2’lik bir yenilgiyle sürdürdüğümüz maçın bitimine birkaç dakika kala mucize gibi bir penaltı kazandık. 
     
     Ve Okan Yılmaz kaçırdı penaltıyı... 
     O anda, Türkiye’de gözleri ekranlara dikilmiş milyonlarca insanın, kabarıveren umut coşkularıyla o coşkulu umudun da, kahredici bir şanssızlık sonucu, yok oluvermesindeki ortak öfkesini hayal edebiliyor musunuz 
     Sıkık yumruklarıyla ayağa fırlayanlar... "Ulan bu da olur mu " diye bağıranlar... Sövenler, sayanlar, hatta televizyonunu hırsla kapatmaya kalkanlar... 
     
     Bu arada Kolombiya’yı yenme başarısını gösteren Kamerun’un 28 yaşındaki ünlü futbolcusu Foe de, sahada geçirdiği bir kalp krizi sonucu yitirivermişti hayatını... 
     Çok erken yaşta kalbi, çekememişti penaltısını ölüme karşı... 
     
     Bazı futbolcu transferlerinin milyonlarca doları aşan bedelleri, dünyadaki genç kuşak erkeklerinin gözlerini kamaştıra dursun her şeyin bir bedeli vardır... Bazen bu bedel, bir ömür sakat kalmakla da ödenir hatta bazen görüldüğü gibi, ölümle de... 
     Ayrıca, futbolun parlak mı parlak, zengin mi zengin bir şöhreti olduktan sonra 40’ına doğru yavaş yavaş sönmeye başlamak ve geri kalan 40 - 50 yılı, neredeyse unutulup silinmiş, yerçekimsiz bir boşlukta yaşamak... 
     Her şeyin bir bedeli vardır mutlaka... 
     
     Fransız yazarlarından Montherlant, gençliğinde, futboldaki "penaltı"da kalecinin mi, yoksa şutör’ün mü daha çok heyecanlandığını yazmıştı. 
     Kaleci de heyecanlıydı ama, şütör daha çok heyecanlıydı. 
     Çünkü kalecinin, ne yaparsa yapsın, penaltıdan gol yemesi, çok da şaşılacak bir olay değildi... 
     Ama bir şutör’ün penaltıdan gol atamaması... 
     
     Yine de Okan enseyi karartmasın... O anda, o heyecan ve gerilimle, kolay mıdır Paris stadyumunda penaltı çekmek... 
     Üstelik ikinci yarıda, çok da iyi oynadı bizim takım... 
     Namık Kemal’den alıntı yapmanın tam yeri 
     "Galip sayılır bu yolda mağlup." 
     
     Bir de Yaser Arafat’ın kaçırdığı, yahut yediği penaltılar var... 
     Dünkü Milliyet’te neler neler anlatmış Hasan Cemal’e... 
     İsrail - Filistin ilişkilerinde kıyıda bırakılması, öylesine kanına dokunmuş ki 
     - Dimdik ayaktayım. Ben Arafat’ım. Beni halk seçti. Kuran’a göre en büyük halktır, demeye başlamış. 
     
     Bendeniz, bir türlü anlayamadım gitti, siyasetçilerdeki o bitmeyen hırsı... 
     Bir türlü telafi edilemeyen bir aşağılık duygusunun sonucu mudur ille de tepelerde, hayatının sonuna dek, kırmızı halılar üstünden yürüyerek, hazırola geçmiş tören kıtalarını selamlamak ona buna elini ayağını öptürmek .. 
     Burgiba da, ağır bir felç geçirdiği halde, bir türlü vazgeçmek istememişti devlet başkanlığıyla tören kıtası selamlamaktan... 
     
     Fransız İhtilali’nden sonra ortaya çıkan "demagoglar saltanatı"nın da yavaş yavaş miadı dolmada... 
     Ne Norveç’te, ne İsveç’te, ne Hollanda’da eskisi kadar gösterişli ve karlı değil artık siyasetçilik... 
     Bir yandan da hem Avrupa Birliği Anayasası hazırlanıyor, hem de Avrupa Birliği Başkanlığı geliyor gündeme... 
     Polonya’nın eski Cumhurbaşkanı Walesa ise, bir de "Dünya Anayasası"nın hazırlanmasını önermede... 
     Sonunda olacağı da o... 
     
     O dönemlere dek, eskilerden kalma hipnozlar uzantısında ve özellikle de, 21. yüzyılla henüz bütünleşememiş yörelerde siyasal didişmeler, ölmeler öldürmeler, biraz daha süreceğe benzer... 
     
     Bir yanda penaltı çekmeye çalışanlar bir yanda penaltıyı kurtarmaya çalışanlar ve bir yanda da penaltıları yiyenler... 
     Ve görünmeyen bir hakem... Maçın bitiş düdüğünü ne zaman çalacağı bilinmeyen... 
     
     Eskiden bizim evdeki, çerçeveli, ünlü hattat yazılarından bir tanesi de şuydu 
     "Bu da geçer yahu." 
     Sevgili Etem Çalışkan’a, her dilden bir yenisini yazdırıp, Birleşmiş Milletler’e asmak gerek artık bunu... 
     
     

</TEXT>
</DOC>
