<DOC>
<DOCNO> 153565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo38.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık bizim de bir Hagi'miz var... 
</HEADLINE>
<TEXT>

     Galatasaraylı fanatik bir taraftar, sarı-kırmızılıların efsane Rumen futbolcusu Hagi'nin adını, oğluna isim olarak verdi. 
     Sarı-kırmızılı kulübün resmi yayın organı Galatasaray Dergisi'ne mektup yazan ve oğlunun resmini de gönderen Serkan Yılmaz isimli taraftar, ''O'na bu ismi verme düşüncesi o daha doğmadan benim tek arzumdu. İsmini koyuşum sırasında çok zorluklar çektim'' dedi. 
     Nüfus idaresine ilk gidişinde kendisine, Müslüman bir anne ve babanın bu isimde bir çocuk kaydını kabul etmeyeceğini söylediklerini anlatan Yılmaz, ''Ama araya giren hatırı sayılı Galatasaraylı dostlar ve benim konuya duyduğum hassasiyet karşısında çaresiz kabul ettiler. Ne yalan söyleyeyim, çok uğraştım ama herşeye değdi, artık Türklerin de bir Hagi'si var'' diye konuştu. 
     Fanatik taraftar mektubunda, Galatasaray Kulübü ve teknik direktör Fatih Terim'den ricada bulunarak, oğlunun en küçük asil üye olarak altın harflerle Galatasaray tarihine yazdırılmasını istedi. 
     




</TEXT>
</DOC>
