<DOC>
<DOCNO> 153312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo40.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cuper'e ültimatom Artık sadece kazanmak zorundasın... 
</HEADLINE>
<TEXT>

     İtalya'da şampiyonluk yarışından kopan ve Şampiyonlar Ligi yarı finalinde AC Milan'ı elemekten başka bir şey düşünmeyen FC İnter'in kulüp başkanı Massimo Moratti, ''Artık sadece kazanmak zorundasın'' diyerek Teknik Direktör Hector Cuper'i uyardı. 
     İnter'de 2. sezonunu geçiren Arjantinli Teknik Direktör Cuper'in, kulübün sezon başında belirlediği lig veya Şampiyonlar Ligi kupalarından birini kazanmayı başaramaması halinde gönderilmesi bekleniyor. Cuper'in geleceğiyle ilgili gazetecilerin bugün yönelttikleri sorulara başkan Moratti, ''Kazanmak için oynanır. Kulüpler stratejilerini ve bütçelerini de kazanmaya göre yaparlar. Eğer bu başarılamazsa kötü olur ve sonucuna katlanılır. Teknik direktörümüz çok başarılı ve takımı kazandıracak kaliteye sahip. Onu değiştirmek istemiyorum. Ama hayat sonuçlara bağladır. Geçmişte de teknik direktör değiştirdim'' karşılığını verdi. 
     Uzun süredir lig maçlarında yenmeyi başaramadıkları AC Milan ile Şampiyonlar Ligi yarı finalinde karşılaşacak olan İnter'de tüm hesaplar Şampiyonlar Ligi'ni kazanmak üzerine yapılırken olası bir başarısızlıkta Cuper'in yerine getirilecek ilk isim Roberto Mancini olarak gösteriliyor. 
     




</TEXT>
</DOC>
