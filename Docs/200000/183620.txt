<DOC>
<DOCNO> 183620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sontur03.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastaneden kaçırılan bebek bulundu.. 
</HEADLINE>
<TEXT>

     Ege Üniversitesi Tıp Fakültesi Hastanesi'nden önceki gün kaçırılan bebek, Denizli'de sağlıklı olarak bulunurken, olayla ilgili bir kişi gözaltına alındı. 
     Bir kişinin, robot resimlerden bebeği kaçırdığı iddia edilen kadını tanıyarak Denizli'de bulunduğunu ihbar etmesi üzerine, İzmir Emniyet Müdürlüğü Gasp Büro Amirliği operasyon başlattı. 
     İzmir'den giden ekiplerin gerçekleştirdiği operasyonda, bebeği kaçırdığı iddia edilen Sultan T. gözaltına alınırken, kaçırılan üç günlük bebek Emre Kaan da sağlıklı olarak bulundu. 
     
     Teyzesi teslim aldı 

     Bebek teyzesi tarafından teslim alındı. 
     Alınan bilgiye göre, bu sabah 06.00 sıralarında merkez karakoluna gelen teyze Esin Çavuşoğlu, İzmir'den gelen polis ekibiyle minik Emre Kaan'ı teşhis ederek, teslim aldı. Çavuşoğlu, sevinç gözyaşları arasında polislerle birlikte İzmir'e gitmek üzere Denizli'den ayrıldı. 
     Bu arada, komşularının ihbarı üzerine yakalanan Sultan T'nin Dokuz Eylül Üniversitesi'nden mezunu olduğu ve moda tasarımcılığı yaptığı öğrenildi. 
     İlk ifadesinde kuyumculuk yapan Mehmet İlhami T. ile 2 yıl önce evlendiğini söyleyen genç kadın, çocuğu olmadığı için terk edildiğini anlattı. 
     Bir süre önce eşinden ayrı yaşamaya başlayan Sultan T'nin eşiyle boşanma davasının da sürdüğü belirlendi. 
     
</TEXT>
</DOC>
