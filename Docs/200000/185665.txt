<DOC>
<DOCNO> 185665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/magazin/amag.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Meltem'in hatırı Pınar'ı kurtardı 
</HEADLINE>
<TEXT>

   Birol Güven, noktayı koydu Tony ile görüntülenirse Pınar'ı kovacağımı söylemedim. Ama dizideki Meltem karakteri zarar görürse, o başka... 
      YAŞAR ÇAKMAK 
   
   Sevilen dizilerden 'Çocuklar Duymasın'ın senaristi Birol Güven, bir sinema çıkışında ilk kez sevgilisi olduğu söylenen Tony Theodarakis'le aynı otomobilde görüntülenen Pınar Altuğ'u, diziden çıkarmayacağını açıkladı. 
   Bir süre önce Vatan'da yayımlanan "Tony ile fotoğrafı çıkarsa Pınar'ı kadrodan çıkarırım' şeklindeki açıklamayı yapmadığını söyleyen Güven, şöyle konuştu 
   
   "Pınar'la konuşmaya utanıyorum" 
   "Pınar Altuğ'la ilgili haberler, diziyi olumsuz etkiliyor ama ben 'Tony ile fotoğrafları çıkarsa onu diziden atarım' demedim. Pınar'ın özel hayatına karışamam. Pınar'la bu konuyu defalarca konuştuk. Ona, Tony ile aranızda bir ilişki varsa medyanın karşısına çık, bunu açık yüreklilikle söyle dedim. O da, Tony gibi çok arkadaşı olduğunu, ileride ne olacağını ise şimdiden kestirmenin zor olduğunu söyledi. Aslında bunları Pınar'la konuşmaya utanıyorum. Ama dizideki 'Meltem' karakteri zarar görürse, o zaman her şey olur." 
   
   Altuğ Yoruldum artık 
   Pazar gecesi 'Aşka Veda' filmini birlikte izlediği Tony Theodarakis'in arkadaşlarından biri olduğunu söyleyen Pınar Altuğ ise şunları söyledi 
   "Tony ile fotoğraflarımız yayımlanınca Birol Güven, 'Arkadaşlarına karışamam. Beni hayatın değil, oyunculuğun ilgilendirir' dedi. Arkadaşlarla sinemaya gitmem 'Meltem'i etkiliyorsa o başka..." 
   Başka arkadaşlarıyla da dolaştığını ama ısrarla Tony ile fotoğraflarının çekilmesine uğraşıldığını iddia eden Altuğ, sözlerini şöyle bitirdi 
   "Herkes mutlu olacaksa, ben diziden çıkayım. Çok sıkıldım ve yoruldum. Eğer diziden ayrılırsam herhalde herkes çok mutlu olacak. İlla Birol'un kovması gerekmiyor, ben de ayrılabilirim. Tony sevgilim değil, sadece arkadaşım. İleride böyle bir şey olursa, elinden tutar sokağa çıkarım. Birol da çok istiyorsa beni diziden atar, ben de gider başka bir iş yaparım. Bu olaylar beni artık Türkiye'yi terk etme noktasına getirdi." 
   
   
</TEXT>
</DOC>
