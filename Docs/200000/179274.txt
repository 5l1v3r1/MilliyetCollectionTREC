<DOC>
<DOCNO> 179274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/spor/spo04.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'a tepki 
</HEADLINE>
<TEXT>

   Trabzon'da, Fenerbahçe'ye verilen cezayı adil bulmayan Başbakan Tayyip Erdoğan'ın sözleri geniş yankı uyandırdı 
   
   BORDO - Mavili kulüpte Başbakan Recep Tayyip Erdoğan'ın, Fenerbahçe'ye verilen bir maç saha kapatma cezası ile ilgili açıklamaları şok yarattı. Divan Kurulu Başkanı Nizamettin Algan, "Başbakan neye göre konuşuyor Maçı izledi mi, Trabzon'a gelen fanatikleri gördü mü, tanıdı mı Eğer bunları tanıyor, biliyor ve tasvip ediyorsa, kendine benzedikleri için onlara sahip çıkmak mecburiyetini hissetmektedir" dedi. 
   BAŞKAN Özkan Sümer ise, "Sayın Başbakan'ın böyle bir açıklama yapmasını anlayamadık. Çok şaşkınım. Böyle bir yaklaşıma tek başıma karşılık vermeyeceğim. Sebat maçı sonrası muhakkak bir tavır koyacağız" diye konuştu. Öte yandan Rahmi Üstün'ün yönetimden istifasının ardından yaptığı açıklamalar camiayı karıştırdı. Bahri Köse, Kenan Sönmez ve Mehmet Karnap'ın da istifa eğilimi taşıdığı öğrenildi. 
   
   Tarihi buluşma 
   YILLARDIR birçok konuda ortak adım atan Trabzonspor ile Akçaabat Sebatspor'un bugünkü ilk resmi buluşması Karadeniz'de heyecanı doruk noktaya çıkardı. İki takım da tarihi 90 dakikanın hazırlıklarını dün yaptıkları çalışmalarla tamamladı. Trabzonspor Teknik Direktörü Samet Aybaba, "Kazanmak için her şeyi yapacağız. Ama maçtan sonra kol kola olacağız" dedi. Akçaabat Sebat Teknik Direktörü Ekram Al ise, "Dostluk baki kalacak" diye konuştu. 
   
   
   
   
</TEXT>
</DOC>
