<DOC>
<DOCNO> 165467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/dunya/adun.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler şokta 
</HEADLINE>
<TEXT>

Altı İngiliz askerinin önceki gün Iraklı siviller tarafından öldürülmesine, taraflar arasındaki derin kültür farkının neden olduğu anlaşıldı 

Iraklıların evine köpek sokan, kadınları arayan İngilizler, protestocu kalabalığa karşı plastik mermi kullanınca, siviller silaha davrandı 
     NEVSAL ELEVLİ Londra 

     Irak'ın başkenti Bağdat'ın 290 km. güneydoğusunda yer alan Şii kenti Meccar El Kebir'de önceki gün 6 İngiliz askeri polisinin silahlı Iraklı siviller tarafından öldürülmesi, İngiltere'de tam bir şok etkisi yarattı. 
     20 Mart'ta başlayan savaşta 19'u kazalarda olmak üzere sadece 42 asker kaybeden İngilizler, bir çatışamada ilk kez bu kadar ağır bir zaiyatla karşılaşmanın şaşkınlığını yaşıyor. 
     Üstelik İngiliz askerlerinin denetim altında tuttukları Basra ve öteki güney kentlerinde halkla iyi ilişkiler kurduğu ve 6 Nisan'dan bu yana tek bir kurşun atılmadığı bir ortamda böyle bir olay yaşanması, şaşkınlığı iyice artırdı. 
     İlk şoku atlatan İngiliz güçleri, 6 İngiliz askerini öldüren Iraklıların kendilerine teslim edilmesi için sivil liderlere dün 48 saat süre tanıdı. Meccar Belediyesi'nden bir yetkili, İngiliz askeri yetkilileriyle sivil yöneticilerin, Meccar El Kebir yakınlarındaki Amara kentinde bir araya geldiğini, İngilizlerin, askerleri öldürenlerin teslim edilmesini istediklerini söyledi. 
     İngiliz medyasına yansıyan haberlere göre, umulmadık sert bir tokat yiyen İngiliz ordusu, acil olarak olayın nedenleri ve alınacak önlemler konusunda soruşturma başlattı. İlk bulgulara göre, Iraklı Şiileri, İngiliz askerlerinin kültür farkını göz ardı ederek yaptığı kimi uygulamalar deliye döndürdü. 
     
     EVE KÖPEK SOKTULAR İngiliz askerleri, en büyük hatayı silah aramaları sırasında yaptı. İngilizler, evlere Şiilerin mekruh saydığını bilmeden eğitilmiş köpekleri de soktu. 
     
     KADINLARI ARADILAR İngiliz askerlerinin Iraklı kadınlar üzerinde iç çamaşırlarına varıncaya kadar arama yapması, öfkeyi iyice kabarttı. Askerler, bunun Iraklı erkeklerin namus anlayışına ve İslami kurallara ters olduğuna dikkat etmedi. 
     
     PLASTİK MERMİ İngilizler, evlerinin aranmasını protesto etmek için gösteri yapan halkı dağıtmak amacıyla plastik mermi kullandı ama bu aleyhlerine ölümcül bir insani davranış oldu. Meccar halkı, plastik mermiyle ilk kez karşılaşınca kendilerine gerçekten ateş edildiğini zannederek, AK - 47 Kalaşnikov tüfekleriyle karşılık verdi. 6 İngiliz askerinden başka 4 Iraklı sivilin öldüğü, 14'ünün de yaralandığı olayların ardından Irak'ın güneyindeki İngiliz güçleri, en üst düzey alarm durumuna geçti. 
     
     

</TEXT>
</DOC>
