<DOC>
<DOCNO> 166950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/dunya/adun.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi şoku 
</HEADLINE>
<TEXT>

İtalyan liderin 'dönem başkanı' sıfatıyla Avrupa Parlamentosu'nda sahne aldığı ilk gün ortalık karıştı. Berlusconi'nin, kendisini ağır dille eleştiren bir Alman parlamenteri Nazi'ye benzetmesi, diplomatik krize neden oldu 
     GÜVEN ÖZALP Brüksel 

     İtalya Başbakanı Silvio Berlusconi, kendisine yönelik beklentileri boşa çıkarmadı Avrupa Birliği'nde AB , özellikle de Brüksel'de herkes Berlusconi'nin liderliğindeki bir dönem başkanlığının "getirebileceklerini" diken üstünde beklerken, ilk "şok dalgası" Strasbourg'dan geldi. İtalya'nın programını Avrupa Parlamentosu AP üyelerine sunan Berlusconi, ülkesine ve kendisine yönelik eleştirilere dayanamayıp kendi üslubuyla cevap verince ortalık karıştı. İpleri koparan ise, Berlusconi'nin bir Alman parlamentere Nazi şakası yapması oldu. Bu şaka İtalya ile Almanya arasında da krize neden oldu. 
     Oturumun başlangıcı, AP'nin her zamanki "teknik ve soğuk" nitelikli toplantılarından birinin yaşanmayacağının habercisi oldu. AP'nin Yeşiller grubunda yer alan parlamenterler daha Berlusconi genel kurul salonuna girer girmez protesto eyleminde bulundular. Açılan pankartlarda dikkat çeken iki mesaj vardı "Avrupa'da mafya babası istemiyoruz" ve "Yasalar herkes için eşittir." 
     
     Alman'a Nazi şakası 
     Ülkesinin altı aylık dönem başkanlığı sırasında izleyeceği politikayı anlatan Berlusconi, daha sonra parlamenterlerin eleştirilerini dinledi. Eleştirilerin çoğunun İtalya'nın programından çok Berlusconi'yi hedef alması dikkat çekti. Berlusconi, eleştirilere yanıt vermek için söz alınca ise olanlar oldu. Kendisini ağır dille eleştiren Alman sosyalist parlamenter Martin Schulz'u hedef alan Berlusconi'nin yaptığı şaka, salonu karıştırdı. Berlusconi, Schulz'a, "İtalya'da şu an toplama kamplarıyla ilgili bir film çekiliyor. Yönetmene bu filmde kamp komutanı rolünü sizin oynamanızı önereceğim. Bu rol için biçilmiş kaftansınız" dedi. 
     
     Espriden anlamıyorsunuz 
     Berlusconi'nin bu sözleri üzerine Schulz, "Bir Konsey Başkanı'nın bu tür açıklamalarda bulunması kabul edilemez" deyince AP'de bu kez de ayakta alkışlı protesto yaşandı. Berlusconi ise bu protestoya karşı geri adım atmadı ve Schulz'a yönelik olarak, "Bu ironik bir şakaydı. Ülkeme ve şahsıma yönelik son derece ağır saldırılara yönelik bir şaka. Eğer ironiden anlamıyorsanız sizin için üzgünüm. Sözlerimin arkasındayım" dedi. 
     
     Benzetme krizi 
     Berlusconi'nin bu çıkışı Alman - İtalyan ilişkilerini de gerdi. İtalya'nın Berlin Büyükelçisi Silvio Fagiolo, Alman Başbakanlığı'na çağrılarak duyulan rahatsızlık net bir şekilde iletildi ve Berlusconi'nin açıklamaları kınandı. Berlusconi ise bu gelişmeler üzerine, "Alman halkının duygularını incitmek gibi bir niyeti olmadığını" söyledi. 
     
Protestoyu ti'ye aldı 'Altı ay kısa, hemen geçer'      Kendisine yöneltilen eleştirileri alaylı bir şekilde geçiştiren Berlusconi, "Bu kadar üzülmeyin. Bu bir trajedi değil. Altı ay kısa bir süre. Hemen geçer" dedi. Berlusconi, kendisini eleştiren AP üyelerini de hedef alarak bu kişileri gerçek anlamda demokratik olmamakla suçlayıp "demokrasi turistleri" olarak tanımladı. 
     
     Buz gibi hava 
     Altı ay boyunca birlikte çalışmak zorunda olan Berlusconi ve AB Komisyonu Başkanı Romano Prodi arasındaki soğukluk da gözden kaçmadı. Prodi, Berlusconi'yi bir kez dahi alkışlamazken, göz temasında bulunmamaya da özen gösterdi. 
     
Türkiye'ye aktif destek      Berlusconi, 'Türk hükümetinin yürürlüğe soktuğu uyum yasalarına aktif destek vermeliyiz' dedi 
     Avrupa Birliği AB Dönem Başkanlığı'nı Yunanistan'dan devralan İtalya, Türkiye'ye "aktif destek" mesajı vermeye devam ediyor. Önceki gün açıklanan dönem başkanlığı programında Ankara'ya "Gelecek yıl yapılacak değerlendirmenin müzakerelerin başlamasını sağalayacağını umuyoruz" mesajı verilirken, dün de İtalya Başbakanı Silvio Berlusconi, "Türkiye'ye aktif destek verilmesinin AB'nin de çıkarına uygun olduğunu" söyledi. 
     İtalya'nın programını Avrupa Parlamentosu'na sunarken, bir konuşma yapan Berlusconi, Türkiye konusundaki görüşlerinin sadece altı aylık bir dönem için benimsenmiş görüşler olmadığının altını çizerek, "Türkiye'ye ilişkin kararın önümüzdeki yılın sonunda verileceğini biliyoruz ancak Türk hükümetinin çıkardığı yasalara ve yürürlüğe soktuğu uygulamalara aktif destek vermenin AB'nin de çıkarına uygun olacağını düşünüyoruz" dedi. AB içinde gelenek haline gelen Romanya ve Bulgaristan'ı bir kefeye Türkiye'yi başka bir kefeye koyma politikasının Berlusconi tarafından benimsenmemesi ve her üç ülkeyi birlikte anmaya çalışması da dikkat çekiyor. 
     

</TEXT>
</DOC>
