<DOC>
<DOCNO> 168847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/ekonomi/eko04.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopyaları da yok etmişler 
</HEADLINE>
<TEXT>

Resmi kayıtları yok edilen İmar Bankası'na bilgisayar hizmeti veren Merkez Yatırım Ticaret çalışanları yapılan baskında "Bizde kayıtların kopyası da yok" dedi 
     KADİFE ŞAHİN 

     İmar Bankası'na bilgisayar hizmeti veren Merkez Yatırım Ticaret çalışanları, önceki gün yapılan baskın sırasında verdikleri ifadede, bankanın bilgisayar kayıtlarının kopyalarının kendilerinde olmadığını söyledi. Uzan Grubu'nun sahibi olduğu İmar Bankası mudilerine ödeme yapmak için bankaya el konulan 3 Temmuz tarihinden bu yana resmi kayıtlara ulaşmanın yollarını arayan BDDK yetkilileri, önce girilemeyen bilgisayar sistemlerini açtırmak için bilgisayar korsanlarını hacker kullandı. 
     
     Önce korsan sonra baskın 
     Hacker'ların açtığı sistemlerdeki tüm dosyaların silindiğini tespit eden BDDK, bu kez bankanın kayıtlarının kopyasının backup peşine düştü. Mali polis ile birlikte şirkete yapılan baskına rağmen kayıtların kopyalarına ulaşılamadı. Resmi kayıtlar için İmar Bankası'na bilgisayar hizmeti veren Uzan Grubu şirketi Merkez Yatırım Ticaret'e önceki gün baskın düzenleyen BDDK yetkilileri, "Bizde kayıtların kopyaları yok" yanıtıyla karşılaştı. Merkez Yatırım Ticaret'in Genel Müdürü Mustafa Hakan'ın banka yönetimine el konulan tarihten sonra ortadan sır olduğu belirtiliyor. Şirkette bulunan diğer çalışanlar ise BDDK yetkililerine herhangi bir resmi kayıt teslim etmedi. BDDK'ca yapılan baskında ifadeleri tutanaklara geçen Merkez Yatırım Ticaret çalışanları, "Banka kayıtlarının kopyalarını tutma sorumluluğumuz yok. Kopyalar bizde yok" dedi. 
     Mecidiyeköy ve Çemberlitaş'ta binaları bulunan Merkez Yatırım Ticaret, İmar Bankası ile birlikte Uzan Grubu'nun sahibi olduğu Rumeli Holding, İmar Off - Shore ve Adabank'ın bilgi işlem faaliyetini yürütüyor. 
     
Tapularına tedbir kondu      BABAESKİ-KIRKLARELİ DHA 

     Tasarruf Mevduatı Sigorta Fonu'nun talebi üzerine Ankara 1'inci Asliye Ticaret Mahkemesi'nin Uzan ailesi hakkında mal varlıklarına tedbir konulması yönünde aldığı karar Türkiye'deki bin 300 Tapu Sicil Müdürlüğü'ne gönderildi. Tapu ve Kadastro Genel Müdürlüğü'ne bağlı bin 300 tapu dairesine Ankara 1'inci Asliye Ticaret Mahkemesi'nin aldığı tedbir kararını faks emri ile duyurdu. İmar Bankası'nın bankacılık işlemlerinin durdurulmasından sonra TMSF'nun talebi üzerine bankanın sahibi Kemal Uzan ve ailesinin mal varlığına tedbir konulmuştu. 
     

</TEXT>
</DOC>
