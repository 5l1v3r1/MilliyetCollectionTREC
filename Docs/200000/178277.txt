<DOC>
<DOCNO> 178277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur13.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Irak'a asker gönderme Eylül'de Meclis'e gelebilir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, zaman zaman müttefik ülkeler arasında sorunlar olabileceğini belirterek, yaşanan sorunlara rağmen Türkiye-ABD ilişkilerinin şu anda iyi durumda olduğunu söyledi. 
     Gül, Bağdat'taki BM binasına düzenlenen saldırıda hayatını kaybeden BM'nin Irak Temsilcisi Sergio De Mello için BM binasında açılan taziye defterini imzaladıktan sonra, gazetecilerin sorularını yanıtladı. 
     Genelkurmay Başkanı Orgeneral Hilmi Özkök'ün ''ABD ile güven bunalımının tam olarak aşılmadığı'' yönündeki açıklamasının hatırlatılması üzerine Gül, Türkiye açısından ABD'nin önemli bir müttefik olduğunu, ilişkilerin tarihinin 1950'li yıllara dayandığını kaydetti. 
     Gül, sözlerini şöyle sürdürdü 
     ''Zaman zaman müttefikler arasında sıkıntılar sorunlar olabilir. Bunların hepsi aşılır. Bunlar olmuştur, karşılıklı olarak sıkıntılar doğabilir. Ama şu anda ilişkiler giderek gelişmektedir ve iyi durumdadır.'' 
     
     ASKER GÖNDERME EYLÜL'DE MECLİSE GELİR.. 

     Dışişleri Bakanı ve Başbakan Yardımcısı Abdullah Gül, Irak'a asker gönderme konusunun, ''kanaat getirilmesi durumunda TBMM'de Eylül ayında ele alınabileceğini'' söyledi. 
     Gül, Bağdat'taki BM binasına düzenlenen saldırıda hayatını kaybeden BM'nin Irak Temsilcisi Sergio De Mello için BM binasında açılan taziye defterini imzaladıktan sonra, gazetecilerin sorularını yanıtladı. 
     Türkiye'nin Irak'a asker göndermesi konusunda TBMM'nin olağanüstü toplanıp toplanmayacağının sorulması üzerine Gül, şunları söyledi 
     ''Bizden saatlik, günlük program beklemeyin. Bunların hepsi değerlendirmeye tabi olan şeylerdir. Bunların hepsi kontrol altında değerlendirilerek götürülmektedir. Başbakan her şeye hakimdir. Eğer kanaat getirilirse Meclis'te Eylül ayında, kanaat getirilirse Meclis toplandığında konuşulabilir bu konular.'' Gül, bu nedenle bir takvim vermenin gereği olmadığını söyleyerek, ciddi bir çalışmanın yapıldığını kaydetti. 
     Türk askerinin Irak'a gelmemesi yönünde Irak'tan mesajlar gelip gelmediğinin sorulması üzerine de Bakan Gül, gerekli değerlendirmelerin değişik açılardan yapılacağını belirtti. Gül, sözlerini şöyle sürdürdü 
     ''Eğer biz oraya gitmeye karar verirsek, Irak'ın istikrara ve huzura kavuşmasına, Irak'ın bir an önce normalleşmesine katkımız olacağına kanaat getirirsek, o zaman gidelim denebilir. Bunlar birçok yönüyle değerlendirilecektir.'' Bakan Gül, Türkmenlerin kaygılarına ilişkin önlem alınıp alınmadığının sorulması üzerine de, bu konuyla ilgili görüşmelerin devam ettiğini söyleyerek şunları kaydetti 
     ''Biz Irak'ın normalleşmesini isterken, biraz daha istikrarlı gözüken Kuzey Irak'ın karışmasından hiç mutlu olmayız. Kuzey Irak'taki herkes, Kürtler, Araplar, Türkmenler bizim akrabamızdır. Onlar da bu şuur içinde olmalıdır, orası kendi vatanlarıdır. Provokasyonlara gelmemeleri gerekir. Kışkırtmalardan kimseye çıkar gelmez. Herkes dikkat etmeli. Sızmalar söz konusu olabilir. Bu olaylar çok ciddi şekilde inceleniyor.'' 

     
</TEXT>
</DOC>
