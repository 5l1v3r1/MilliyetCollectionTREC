<DOC>
<DOCNO> 155843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sonspo17.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan kaynıyor... Atletizmde doping, basketbolda uyuşturucu... 
</HEADLINE>
<TEXT>

     Yunanistan Bayan Atletizm Milli Takımı'nın 3 bin metredeki temsilcisi Maria Çirba'nın dopingli çıktığı bildirildi. 
     Yunan Özel Flash Radyosu, Maria Çirba'nın, geçen mart ayında yapılan kontrollerinde doping sayılan ilaç kullandığının belirlendiğini, bu sonucun da geçen hafta yapılan ikinci bir kontrolle doğrulandığını duyurdu. 
     Radyo, Yunanlı atleti ağır bir cezanın beklediğini vurguladığı haberinde, Çirba'nın 2 yıl süresince pistlerden uzaklaştırılmasının sözkonusu olduğunu kaydetti. 
     Çirba, mart ayında İngiltere'de düzenlenen Dünya Salon Şampiyonası'nda 3 bin metrede 2 kez Yunanistan Rekoru'nu kırmış ve 8.52.51'lik derecesiyle 8.liği almıştı. 
     
     BASKETBOLDA UYUŞTURUCU ŞOKU 

     Yunanistan Basketbol Birinci Ligi takımlarından Iraklis Selanik'in ABD'li oyuncusu Chad Austin'in uyuşturucu madde kullandığı belirlendi. 
     Yunan özel Flash Radyosu, Chad Austin'e yapılan kontrollerde, ABD'li oyuncunun, 19 Nisan'da ligdeki Iraklis Selanik-Near East Kessariani karşılaşmasına esrar kullanarak çıktığının belirlendiğini duyurdu. 
     Radyo, Austin'in, bu olaydan az miktarda cezayla kurtulmasının mümkün olmadığını kaydettiği haberinde, bu çerçevede ABD'li oyuncunun sezon sonuna yaklaşılan Yunanistan Ligi'nde sezonu kapadığı değerlendirmesini yaptı. 
     
</TEXT>
</DOC>
