<DOC>
<DOCNO> 160435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/guncel/gun02.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beynim değil başım kapalı 
</HEADLINE>
<TEXT>

Yazar menajeri Elif Çakır, "Örtüm eğlenmeme, çalışmama engel değil. Başörtülüler arasında haremlik selamlık isteyen yok. Çalıştığım ortamda sürekli erkekler var" diyor 
     ÖMER ERBİL 

     Elif Çakır, yayın dünyasında olan, basın danışmanlığı ve bazı yazarların menajerliğini yapan birisi. Hürriyet Gazetesi yazarı Ayşe Arman, eşinden ayrı yaşayan iki çocuk annesi Elif Çakır'a köşesini bir günlüğüne bırakmış, Çakır da Uludağ'da kayak yaptığı günleri yazmıştı. 
     
Başınızı İslami usulde mi kapatıyorsunuz 
     Benim taktığım türban değil başörtüsü. İslami usul müdür, değil midir bilemem. Fetva verme yetkim yok. Ben kendime bunu yakıştırıyorum. Ayna karşısında kendimi güzel hissediyorum. 
     
Başörtülüsünüz ama çok da farklısınız. İnsanlar size şaşırmıyor mu 
     İşim dolayısıyla her türlü ortama girip çıkıyorum. İnsanların şaşkın bakışlarında birbirimizi tanımadığımız gerçeği yatıyor. Başımdaki örtü benim eğlenmeme, çalışmama, hayata bakış açıma engel değil. Sadece başımı kapatıyor, beynimi değil. 
     
Meyhaneler sokağında eğlenir misiniz 
     Tabiiki eğlenirim. Ayrıca yazarlarla görüşmelerimiz cafe, bar gibi mek nlarda oluyor. Onlar şarap, ben kahvemi içiyorum. 
     
Kulağı küpeli biri camiye gidebilir mi 
     Gidebilmeli tabiiki. 
     
Kaç yaşından bu yana kapandınız 
     14 yaşımdan beri başörtüsü takıyorum. Ancak babamın baskısı ile değil. 
     
Başörtülü olmak kolay mı, zor mu 
     Her ikisi de... Hülya Dergisine kitap tanıtımı için gittim. Hülya Avşar ile görüştüm. Görüşmemiz çok sıcak geçti. Cem Özer'in programına da gittim. Program yapımcısı telefonda çok samimi konuştu. Ancak beni gördüğündeki o yüzü bir daha hiç görmek istemiyorum. 
     
Peki bu rahat tavırlarınızdan dolayı İslami kesimden tepki alıyor musunuz 
     Tepki almak güzel. Ciddiye alındığınızı gösteriyor. Ayşe Arman'ın köşesinde Uludağ fotoğrafları çıktığında bayağı bir tepki gösterildi. Doğru olmadığını söylediler. Ancak ben bireyim. Başörtülüleri temsil etmiyorum. Kimsenin beni örnek almasını da istemiyorum. 
     
Üniversitede başörtüsü yasaklanmalı mı 
     Üniversiteye kayıt yaptıramadım. "Başını aç, oku" demek de doğru değil. Kimsenin istediği kalıbın içine giremem. Başörtüsüz kendimi güzel bulmuyorum. Eşcinsellik, ateistlik normal karşılanıyorsa başörtüsü de normal karşılanmalı. Ben, öteki kadın olmak istemiyorum. 
     
Resepsiyon krizlerine ne diyorsunuz 
     Ne bakan, ne de başbakan eşiyim. Beni hiç ilgilendirmiyor. 
     

</TEXT>
</DOC>
