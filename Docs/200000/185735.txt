<DOC>
<DOCNO> 185735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sondun03.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de kilise artık rock müziği gençlere ulaşmak için kullanıyor 
</HEADLINE>
<TEXT>

     Günümüzde popüler kültüre yön veren ABD'de, artık Hıristiyan tarzı müzik, sinema ve edebiyat önemli bir yere sahip bulunuyor. 
     Kilise, bir zamanlar şer müziği ilan ettiği rock'n roll'u bundan böyle gençlere ulaşmanın en iyi yolu olarak görüyor ve gazetelere, düzenlenecek dini rock konserlerinin ilanlarını veriyor. 
     2001'de 3 milyar dolar olan dini eğlence pazarının payının bu yıl 4 milyar doları bulması bekleniyor. Pazar payını en çok artıran müzik sektörü oldu. 2001'de 750 milyon dolar olan bu payın bu yıl 1 milyar doları aşacağı tahmin ediliyor. 
     Tüm müzik piyasası içinde pazar payı yüzde 10'a yaklaşan Hıristiyan müziğinde pop, çağdaş pop ve gospel gibi her türden ''sound''a rastlanırken, bunların arasında tüm vücudu dövme ve piercing ile kaplı gençlerin dinlediği hardcore rock ve rap tarzı dini müzik bulunuyor. Hıristiyan müziği içinde Amy Grant ve Steven Curtis Chapman gibi şarkıcılar dini pop, CeCe Winans gospel ve Carman evanjelist şarkılardan örnekler sunarken, Newsboy ve P.O.D. gibi ünlü gruplar da alternatif rock ve hardcore tarzı dini müzik yapıyor. 
     
     KİLİSE'DEN ROCK'A DESTEK 
     Kilise de, önceleri karşı çıktığı rock müziğinin gençlere ulaşmanın en iyi yolu olduğunu görünce, artık bu tarz müziği desteklemeye başladı. Din adamları, gazetelere ilanlar vererek, bölgelerinde yapılacak dini rock konser ve festivallerini gençlere duyurmaya gayret ediyor. 
     ''Godcore'' adı verilen bu sert dini müziği yapan Hıristiyan metal, punk ve rap gruplarını dinlemeye gelen gençler, diğerlerinin aksine alkol, sigara ve uyuşturucu kullanmıyor. Son olarak Temmuz ayında Pennsylvania eyaletinde düzenlenen bir godcore festivaline en az 20 bin genç katıldı. 
     Bu tür müzik yapan şarkıcı ve grupları şemsiyesi altında toplayan ''www.godcore.com'' internet sitesindeki grupların sayısı akıllara durgunluk veriyor. Bu konserlere gelen gençler, hem sevdikleri müziği dinlediklerini, hem de dua ederek ibadetlerini yerine getirdiklerini söylüyor. 
     ABD'de dini eğilime paralel olarak, gençler arasında Hıristiyan müziğine rağbetin arttığı gözleniyor. Hardcore müzik tutkunu gençler, eskiden dinledikleri müziğin dini karşılığını kolayca bulduklarını söylüyor. 
     
     KÜLTÜR VE SANAT 
     Hıristiyan kültür ve sanat pazarında en büyük payı edebiyat kitapları alıyor. Amerikan dini edebiyat pazarı payının 2001'de 1 milyar dolar iken bu yıl 1,5 milyar dolara ulaşacağı hesaplanıyor. 
     Tim LaHaye ve Jerry B. Jenkins'in yazdığı ve bir ateistle yüzleşmenin konu edildiği ''Arkanda Bırak'' adlı dizi kitaplar da, 35 milyon baskı yaparak rekora gidiyor. 
     Müzik ve edebiyatın yanı sıra sinema ve televizyon filmleri ile videoların pazar payı da 1 milyar doları aşıyor. 
     Özellikle 11 Eylül terör saldırılarının ardından dine yönelimi iyi değerlendiren Hıristiyan kültür ve sanat pazarının önde gelen şirketleri gelirlerini her yıl artırıyor. 
     ABD'deki Hıristiyan müzik, sinema ve edebiyat pazarının İngiltere'yi de hedeflediği ve bu ülkede de satış grafiklerinin yükselmekte olduğu belirtiliyor. 
     
</TEXT>
</DOC>
