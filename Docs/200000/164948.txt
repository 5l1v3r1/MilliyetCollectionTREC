<DOC>
<DOCNO> 164948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/soneko31.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbetçi, esnafın umudu olmaktan çıktı... 
</HEADLINE>
<TEXT>

     Anadolu esnafının yıllarca umudu olan gurbetçiler, genç neslin Avrupa'ya uyum sağlaması ve çok ortaklı şirketlerde batan paralar nedeniyle esnaf için bereketli sezon olan ''Almancı, harmancı ve pancarcı'' üçlemesindeki yerini kaybetmeye başladı. 
     Biraz para biriktirip ülkesine dönmeyi planlayan vatandaşların 1960'lı yıllarda Almanya'ya göçüyle başlayan ''gurbetçi'' olgusu, geçen zaman içinde milyonlarca insan için karşılıklı olarak hem sosyal, hem ekonomik sonuçlar doğurdu. Yeni nesil geçirdiği kültürel ve sosyal değişim ve Türkiye'ye yapılan kötü ticari yatırımların bedelinin ağır ödenmesi, birçok Anadolu kentinin ticari hayatında önemli rol oynayan ''Almancı, harmancı ve pancarcı'' sezonları üçlemesinden gurbetçi işçileri ifade eden ''Almancı''nın çıkmasına neden oldu. 
     Yurtdışına yoğun olarak göç veren Aksaray, Karaman ve Konya da bu değişimden en fazla olumsuz etkilenen iller arasında yer alıyor. 
     Hollanda başta olmak üzere Almanya ve Danimarka'da çok sayıda gurbetçi işçisi olan Karaman'ın Ticaret ve Sanayi Odası Meclis Başkanı Yılmaz Özcan, A.A muhabirine yaptığı açıklamada, Avrupa'daki Türk işçilerin, hem sosyolojik, hem de ekonomik bazı etkiler nedeniyle kentin ticari hayatına yaptıkları olumlu havanın artık gerilerde kaldığını söyledi. 
     Yeni nesil gurbetçilerin anne ve babaları gibi Karaman'dan ev ya da arsa satın almadıklarını ve alışverişte çok sıkı pazarlık yaptıklarını anlatan Özcan, ''Gençler Avrupa'ya uyum sağladılar ve aileleri gibi düşünmüyorlar. Bir aylık izin için ev almak yerine, izinlerini sahildeki turistik tesislerde geçiriyor'' dedi. Gurbetçi düğünlerinde dövizlerin havada uçuştuğu eski günlerin de sona erdiğini anlatan Özcan, 10 yıl öncesine kadar ailelerinin belirlediği kişi ile onların istediği şartlarda evlenen gençlerin de artık, mütevazi nikahları ve tatil beldesindeki balayıları tercih ettiğini vurguladı. 
     
     HOLDİNGLER TUZ BİBER OLDU 
     Özcan, bütün bu sosyal değişimlere ek olarak gurbetçilerin milyonlarca mark para yatırdığı çok ortaklı birçok şirket ve holdingin son yıllarda batmasının da kalan az miktardaki gurbetçi bereketini sona erdirdiğini belirterek, şöyle konuştu 
     ''Yurtdışındaki bankalardan para çekerek bu holdinglere yatıran işçiler çok zor durumda kaldı. Borcunu ödemeye çalışan gurbetçiler, ülkelerine karşı güven duygularını kaybetti. Eskiden eşine dostuna iş kurması ve yatırım yapması için borç para veren gurbetçi artık memleketine değil yaşadığı Avrupa'da yatırım yapmaya ve iş sahibi olmaya çalışıyor.'' Aksaray Esnaf ve Sanatkar Odaları Birliği Genel Sekreteri Sait Tan ise, ilde, her üç aileden birinin yurtdışında akrabası olduğunu belirterek, 10 sene öncesine kadar kuyumcudan, hazır giyimciye, emlakçıdan, beyaz eşya satıcısına kadar herkesin gözdesi olan gurbetçilerin piyasada neden olduğu canlılığın giderek azaldığını söyledi. 
     Konya'nın Beyşehir İlçesi Ticaret Odası Başkanı Mehmet Şenol, Norveç, Almanya, Avusturya, İsviçre gibi ülkelerde gelen hemşehrilerinin dişlerinden tırnaklarından artırdıkları paraları kar elde etmek için yatırdıkları Konya merkezli holdinglerden alamadıklarını söyledi. Bir kısmı batan bir kısmı da ekonomik olarak sıkıntı yaşayan bu holdinglerin gurbetçilerde ülkelerine karşı kapanması zor bir yara açtıklarını dile getiren Şenol, ''Derebucak ve Beyşehirli gurbetçilerin bu holdinglerde 5 milyar dolarlık kaybı bulunduğunu tahmin ediyoruz. Bunun bir bölümünü Avrupa bankalarından çekilen krediler oluşturuyor'' diye konuştu. 
     
     KÜÇÜK İLÇELER GURBETÇİ BAHARINI YAŞIYOR 
     Konya'nın Kulu İlçesi Esnaf ve Sanatkar Odaları Birliği Başkanı Hasan Ezer ise, İsveç'te yaklaşık 25 bin Kululu gurbetçi bulunduğunu belirterek, küçük bir ilçe olmaları nedeniyle kendileri için gurbetçi sezonunun halen ikinci bir ''harman'' ya da ''hasat'' olarak kabul edilmeye devam ettiğini kaydetti. 
     İlçede, esnafın Haziran sonunda başlayan gurbetçi canlılığına mal alarak ve stok yaparak kendilerini hazırladığını anlatan Ezer, Eylül ayına kadar süren hareketliliğin bütün bir yıldan daha verimli geçtiğini söyledi. 
     Gurbetçi yoğunluluğunun yaşandığı Cihanbeyli İlçesi Esnaf ve Sanatkar Odaları Birliği Başkanı Osman Erdoğan da, özellikle inşaat ve giyim sektörünün bütün bir yıl dört gözle beklediği gurbetçilerin önemli bir bölümünün tarla sahibi olduğunu ve ortak ekilen ürünü için ilçeye mutlaka geldiğini kaydetti. 
     
</TEXT>
</DOC>
