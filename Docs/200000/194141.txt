<DOC>
<DOCNO> 194141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/siyaset/siy01.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye uyum böyle olur 
</HEADLINE>
<TEXT>

   Bulgaristan'da Türkler aleyhine etnik ayrımcılığı kışkırttığı için bir televizyon kanalının lisansının iptal edilmesine karar verildi 
   DIŞ HABERLER SERVİSİ 

   
   Avrupa Birliği'ne 2007'de aday olması muhtemel ülkeler arasında yer alan Bulgaristan, AB uyum yasalarının uygulamasında sıkıntı yaşayan Türkiye'yi geçti. Bulgaristan'da TV yayınlarını denetleyen "Elektronik Medya Konseyi", Türkler aleyhine yaptığı bir yayın nedeniyle Union Television adlı bir televizyon kanalının lisansını iptal etme kararı aldı. Kararda, Bulgaristan'da lisansı elinden alınan ilk kablolu TV kanalı olan Union Television'da geçen temmuz yayımlanan bir programda, Türklerin aleyhine yapılan konuşmalarla etnik ayrımcılığın kışkırtıldığı belirtildi. 
   Gündüz yayımlanan "Den" adlı programda, sunucu Nick Stein'ın, "Bulgar Devlet Televizyonu'nda Türkçe haber yayımlanmasına karşıyım" demesinin ardından programa telefonla bağlanan izleyicilerin de "Bulgar Türkleri Türkçe isim istiyorlarsa Türkiye'ye gitsinler" gibi ifadeleri yayımlandı. 
   Konsey, bu yayınla "programların ulusal, siyasi, etnik ve dini hoşgörüsüzlüğü kışkırtıcı yayın yapmasını yasaklayan Radyo Televizyon Yasası'nı ihlal ettiği" gerekçesiyle lisansının iptal edilmesine karar verdi. 
   Kararda, "Geçmişinde birçok etnik problem yaşamış olan Bulgaristan'da elektronik medyanın en önemli görevlerinden biri, halkın çıkarlarını korumak ve etnik barışın güvencede olmasını sağlamaktır" denildi. 
   
   
   
</TEXT>
</DOC>
