<DOC>
<DOCNO> 173181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/soneko06.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatı kanatlandı.. 
</HEADLINE>
<TEXT>

     Ekonomik kriz nedeniyle dış pazarlara yönelen Türk otomotiv sektörünün ihracatı, Ocak-Temmuz döneminde yüzde 58.4 oranında artarak 4 milyar doları aştı. 
     Sektör, 7 ayda yakaladığı bu başarı ile 3.8 milyar dolar olan 2001 yılındaki toplam otomotiv ihracatına fark attı. 
     Uludağ İhracatçı Birlikleri UİB verilerinden derlenen bilgiye göre, ihracat kalemleri arasında yan sanayii, yılın ilk 7 ayında, geçen yılın aynı dönemine göre yüzde 28.5 oranında artarak 1 milyar 358 milyon 85 bin dolar ile ilk sırada yer alırken, bunu 1 milyar 144 milyon 7 bin dolar ile binek otomobiller, 665 milyon 496 bin dolar ile de eşya taşımaya mahsus motorlu taşıtlar izledi. 
     En fazla ihracat artışı, tanklar ve zırhlı savaş taşıtlarında gerçekleşirken, sadece hava ve uzay taşıtları ile özel amaçlı diğer çekicilerin ihracatında gerileme yaşandı. 
     Ocak-Temmuz döneminde, yüzde 58.4'lük artışla 4 milyar 7 milyon 620 bin dolara yükselen ihracat, geçen yılın aynı döneminde ise 2 milyar 529 milyon 522 bin dolarda kalmıştı. 
     Temmuz ayında ise yüzde 60.5 oranında artarak 663 milyon 461 bin doları bulan ihracat, geçen yılın aynı ayında 413 milyon 420 bin dolar olarak gerçekleşmişti. İhracat, bir önceki yılın aylarına göre, Ocak'ta yüzde 69.5, Şubat'ta yüzde 37.4, Mart'ta yüzde 52.2, Nisan'da yüzde 80.2, Mayıs'ta 42.9, Haziran'da da yüzde 67.6 oranında artış kaydetmişti. 
     1990'lı yılların ortalarına kadar sadece milyon dolarlarla ifade edilen Türk otomotiv sektörünün ihracatı, 1995'te 1.2 milyar, 1996 ve 1997'de 1.5 milyar, 1998'de 1.7 milyar, 1999'da 2.4 milyar, 2000'de 2.6 milyar, 2001'de de 3.8 milyar, 2002'de ise 4.8 milyar dolar olarak gerçekleşmişti. 
     
     OTOMOTİV AB'YE ÇALIŞIYOR 
     Sektör, yılın ilk 7 ayında 13 serbest bölgenin yanı sıra, 159 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya yüzde 43.3'lük artışla 663 milyon 732 bin dolar ile ilk sırada yer alırken, bu ülkeyi İtalya, Fransa, İspanya ve İngiltere izledi. 
     Sektör, bu dönemde Cebeli Tarık, İngiliz Virjin Adaları, Filistin, El Salvador, Burundi, Paraguay, Gambiya, Burma Birmanya , Ceuta ve Melilla, Tacikistan, Merkezi Afrika Cumhuriyeti, Guyana, Swaziland, Mozambik ve Botsvana ile TÜBİTAK, Adana Yumurtalık ve Kocaeli serbest bölgelerine ilk kez ihracat yaptı. 
     
</TEXT>
</DOC>
