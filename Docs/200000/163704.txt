<DOC>
<DOCNO> 163704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/soneko25.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak petrol üretiminde Temmuz ayı hedefini tutturamayacak... 
</HEADLINE>
<TEXT>

     Petrol sektöründeki yağma olayları ve teknik yetersizlikler yüzünden Irak'ın Temmuz ayı için koyduğu 1.5 milyon varillik günlük üretim hedefini tutturmasının zor göründüğü bildirildi. 
     Irak petrol bakanlığı kaynakları, Kerkük- Yumurtalık petrol boru hattındaki sorunların da üretim hedefini tutturmanın önündeki engellerden birini oluşturduğunu söylüyorlar. 
     Kaynaklar, geçen haftaki patlamalar ve yangından zarar gören boru hattının onarımının birkaç gün daha alacağını belirtiler. 
     Iraklı yetkililer, başlangıçta boru hattının onarımının dün tamamlanmasını bekliyorlardı. 
     Tüm bu sorunların, Irak'ın petrol üretimini ve ihracatını kısa sürede yeterli ölçüde artıramamasına neden olacağı belirtiliyor. 
     Kaynaklar, günlük petrol üretiminin geçen aydan beri günde 700-750 bin varil civarında seyrettiğini, bu miktarın Temmuz ortalarına kadar ancak günde 1-1.2 milyon varil seviyelerine çıkarılabileceğini bildiriyorlar. 
     Irak'ın iç tüketim ihtiyacını, günde 500 bin varil petrolle karşıladığını belirten kaynaklar, bu miktarın üzerindeki üretimin ihracata ayrıldığını ifade ediyorlar. 
     Depolardaki 10 milyon varil petrolün geçen hafta satıldığını hatırlatan petrol bakanlığı kaynakları, söz konusu petrol kullanıldıktan sonra üretim ve ihracatı artırmak için baskılarla karşılaşacaklarını, ancak sektördeki durumun kısa sürede önemli bir üretim artışına el vermediğini vurguluyorlar. 
     
</TEXT>
</DOC>
