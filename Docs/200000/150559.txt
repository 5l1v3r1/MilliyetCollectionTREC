<DOC>
<DOCNO> 150559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur33.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Önemli görevlerdeki 66 Büyükelçi, emeklilikle karşı karşıya 
</HEADLINE>
<TEXT>

     Memurlarda zorunlu emeklilik yaşını 65'ten 61'e düşüren yasanın yürürlüğe girmesi, halen yurtdışında ve merkezde görevlerini sürdüren bazı tecrübeli büyükelçileri de emeklilik aşamasına getirdi. 
     Söz konusu yasayla Dışişleri Bakanlığı'nda 6400 aşağısındaki ek göstergeli olan, 38'i yurtdışında olmak üzere toplam 55 çalışan emeklilik aşamasına geldi. 
     Yurtdışındaki 38 kişiden 6 tanesi başkonsolos geri kalan 32'si de idari memur, danışman, teknisyen ve katip gibi görevlerde bulunuyor. 
     Merkezde ise yine aynı göstergedeki 6'sı meslek memuru, diğerleri idari memur ve haberleşme teknisyeni olan toplam 17 personel emekli olmak zorunda kaldı. 
     6400 ek gösterge aşağısındaki bu Dışişleri memurları yasanın yürürlüğe girmesiyle emekli oldular. 
     
     6400 VE ÜSTÜ 
     6400 ve üstü ek göstergeli olanlardan, yani büyükelçilerden bu yasanın kapsamına girenlerin sayısı ise 65. 
     Büyükelçilerden 48'i 61 yaşını doldurmuş durumda. Geri kalanlar da bu yıl sonuna kadar 61 yaşını doldurmuş olacak. 
     61 yaşını yıl sonuna kadar dolduracakların görev süreleri eğer 2 ay içinde uzatılmazsa bu büyükelçiler otomatik olarak emekli olacaklar. 
     Söz konusu düzenlemeyi getiren ''Türkiye Cumhuriyeti Emekli Sandığı Kanununda Değişiklik Yapılmasına Dair Kanun'' Resmi Gazete'nin bugünkü sayısında yayımlanmıştı. 
     Yasaya göre, 6400 ve daha yukarı ek göstergeli görevlere müşterek kararname veya Bakanlar Kurulu kararı ile atanmış olanlardan, görevlerinin önem, sorumluluk ve niteliği itibarıyla hizmetine ihtiyaç duyulup görevlerinde faydalı görülenlerden bu görevleri fiilen yürütmekte olanların yaş hadleri, Bakanlar Kurulu kararı ile 65 yaşını doldurdukları tarihi geçmemek üzere uzatılabilecek. Dolayısıyla Bakanlar Kurulu'nun gördüğü ihtiyaç çerçevesinde bazı büyükelçilerden daha fazla yararlanma yoluna gidilebilecek. 
     61 yaşını dolduran memurlar, bugünden itibaren iki ay daha görevde kalacaklar. Ancak bu hüküm 61 yaşını dolduran memurların tamamına değil, 6400 ve daha üst gösterge rakamına sahip kişiler için uygulanacak. 
     
     GÖREV SÜRESİNİN UZATILMASI 
     Yeni emeklilik yasası yürürlüğe girerken, hangi büyükelçilerin görev sürelerinin uzatılacağı ve buna nasıl karar verileceği ise henüz kesinlik kazanmadı. 
     Uzatma kararı için hükümetin Dışişleri Bakanlığı'ndan bir liste mi isteyeceği, yoksa buna kendisinin mi karar vereceği belli değil. 
     
     YASA KAPSAMINA KİMLER GİRİYOR 
     Yasa uyarınca, emekli olmaları gereken ya da görev süreleri uzatılacak olan büyükelçiler arasında Türkiye için önemli başkentlerde ya da merkezde halen görev yapan isimler bulunuyor. 
     Dışişleri Bakanlığı Müsteşarı Büyükelçi Uğur Ziyal, Müsteşar Yardımcısı Baki İlkin, Washington Büyükelçisi ve eski müsteşar Faruk Loğoğlu, Kahire Büyükelçisi, eski müsteşarlardan Korkmaz Haktanır, Londra Büyükelçisi Akın Alptuna, Paris Büyükelçisi Uluç Özülker, İktisadi İşbirliği ve Gelişme Teşkilatı OECD nezdindeki daimi temsilci Sencar Özsoy gibi büyükelçiler yasayla birlikte emeklilikle karşı karşıya kaldı. 
     





</TEXT>
</DOC>
