<DOC>
<DOCNO> 176087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/yasam/ayas.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim'de yine kan aktı 
</HEADLINE>
<TEXT>

   Taksim'de iki grup arasında çıkan kavgaya müdahale etmek isteyen polis ile yoldan geçen bir genç kız ağır yaralandı 
      MUSTAFA KURTARAN İstanbul 
   
   Beyoğlu İstiklal Caddesi'nde iki grup arasında çıkan kavgada silahlar patladı. Olaya müdahalede bulunmak isteyen bir polis ile yoldan geçen bir kız kurşun isabet etmesi sonucu ağır yaralandı. İmam Adnan Sokak üzerinde kimlikleri henüz belirlenemeyen kişiler arasında alacak-verecek yüzünden kavga çıktı. Sivil polis memuru Metin Bostancı müdahalede bulunmak istedi. O sırada kimliği belirsiz kişinin silahından çıkan kurşunlar Bostancı'ın boynuna saplandı. Kurşunlardan biri de yoldan geçmekte olan Deniz İdilerdem isimli genç kızın göğsüne isabet etti. Ağır yaralanan Bostancı ve İdilerdem tedavi altına alındılar. Bostancı ilk müdahalenin ardından Alman Hastanesi'ne sevk edildi. Yapılan incelemede 40 adet boş kovan bulunurken, silahlı kişilerin, sabah saatlerinde de yine aynı yerde kavgaya tutuştukları öğrenildi. 
   
   Ağır yaralandılar    Silahlı kişilerin kavgasına müdahale etmek isterken boynundan ağır yaralanan Beyoğlu İlçe Emniyet Amirliği'nde görevli sivil polis memuru Metin Bostancı, Taksim İlkyardım Hastanesi'nde yapılan ilk tedavisinin ardından Alman Hastanesi'ne kaldırıldı. Olayla ilgisi olmayan ve yoldan geçerken kurşunlara hedef olan Deniz İdilerdem de göğsünden ağır yaralandı ve tedavi altına alındı. 
   
   
</TEXT>
</DOC>
