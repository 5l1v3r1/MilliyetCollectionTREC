<DOC>
<DOCNO> 182853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun01.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Lindh'in katil zanlısı yakalandı... 
</HEADLINE>
<TEXT>

     İsveç polisi, Dışişleri Bakanı Anna Lindh'in katil zanlısını başkent Stockholm'ün bir banliyösünde yakaladı. 
     Polis sözcüsü Stina Wessling, Associated Press'e yaptığı açıklamada, adı açıklanmayan zanlının başkentin banliyösü Solna'da Rasunda futbol stadyumu yakınındaki bir lokantada yakalandığını ve sorgulamak üzere gözaltına alındığını söyledi. 
     Katil zanlısı hakkında tutuklama emri çıkarılmış, zanlının robot resimlerinin yurtiçi ve yurtdışındaki polis karakollarına gönderildiği bildirilmişti. 
     Anna Lindh, geçen çarşamba günü, Stockholm'deki bir alışveriş merkezinde bir kişi tarafından çeşitli yerlerinden bıçaklanmış, kaldırıldığı hastanede yapılan müdahaleye rağmen kurtarılamamıştı. 
     Yetkililer, Lindh'e yapılan saldırının siyasi amaçlı olduğunu sanmadıklarını söylemişlerdi. 
     Lihdh'in öldürüldüğü alışveriş merkezinin güvenlik kamerasında, görgü tanıklarının verdikleri bilgiye uyan bir kişi tespit edilmiş, ancak robot resimleri çizilen ve hakkında yakalama emri çıkarılan kişinin kameradaki kişi olup olmadığı konusunda bilgi verilmemişti. 
     
</TEXT>
</DOC>
