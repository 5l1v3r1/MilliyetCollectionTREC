<DOC>
<DOCNO> 189563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sontur16.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başkanı DGM'ler kalsın diyenlerdenim... 
</HEADLINE>
<TEXT>

     Yargıtay Başkanı Eraslan Özkaya, Avrupa Birliği'ne AB uyum paketi altında çıkartılan yasaların büyük oranda AB'ye uyumlu hale geldiğini, hükümetin burada büyük bir gayret gösterdiğini, ancak hala bazı eksiklerin bulunduğunu söyledi. 
     Kahramanmaraş'ta gezi ve incelemelerini sürdüren Yargıtay Başkanı Özkaya, gazetecilere, eksikliklerin önümüzdeki dönemlerde giderileceğine inandığını, uyum paketlerinin Avrupa ile yapılacak müzakerelere Türkiye'yi hazır hale getirdiğini ifade etti. 
     ''Ama bu, demek değildir ki uyum yasalarının tamamı hazırlanmıştır, bitmiştir. 'Başka bir şey yapılmayacak' şeklinde bir şey söylemek mümkün değildir'' diyen Özkaya, şöyle konuştu 
     ''Örneğin bir yargı bağımsızlığı, hakim güvencesi hususunda ve diğer hususlarda Anayasada yapılacak çok şeyler vardır. Anayasa başta olmak üzere, Anayasanın ilgili hükümleri başta olmak üzere, yapılması ve değiştirilmesi gereken hususları, birçok defalar dile getirdim. 
     Bu, bir tekamüldür. Zaten hukuk daima gelişen ve yaşayan bir organizma gibidir. Toplumun gereksinimlerine göre daima değiştirilmesi gerekir. Bunları ileri süreçte, yeter ki kesintiye uğratmayalım. Bu tekamülü dış dinamiklerin zorlamasıyla değil kendi gereksinimlerimizle halkımızın ihtiyaçlarına göre zaman geçirmeden, gerektiği zamanda yapalım. 
     İnşallah bunlar da yapılacak, Türkiye gerçek bir hukuk devleti, hukukun üstünlüğüne dayalı saygın bir hukuk devleti olarak, batı toplumlarında saygın yerini alacaktır.'' 
     
     DEVLET GÜVENLİK MAHKEMELERİ 
     Devlet Güvenlik Mahkemeleri'nin DGM kalması yönünde görüş bildirenlerden olduğunu belirten Özkaya, şöyle devam etti 
     'DGM'ler kalsın diyenlerindenim, çünkü DGM eskisi gibi değil. Bünyesi değişti. Askeri üyeler, DGM'de artık yer almıyor. Tamamen bir sivil mahkeme oldu. Onlara, güdümlü ve bağımlı bir mahkeme denemez. Gerçekten onlar vazifesini yapıyor ama, sanki değişik bir özel mahkeme gibi çağrışım yapıyor. Bu, dışarıda da pek doğal karşılanmıyor. Doğal hakim kuralına tam olarak uymamız gerekiyorsa, bunların görevlerini Ağır Ceza Mahkemesi'ne devretmemiz, bu mahkemeleri ihtisaslaştırmamız lazım. Mesela, terör ve toplu suçlara ait ağır cezaları, DGM'lerin görevini üstlenmek suretiyle ihtisaslaştırırsak, daha iyi ve doğal olur. Avrupa standartlarına daha uygun bir mahkeme teşkilatı olur görüşündeyim.'' 
     
     YARGITAY HEYETİNİN GEZİSİ 
     Eşleriyle dün Kahramanmaraş'a gelen 26 kişilik Yargıtay heyeti, bugün de gezilerini sürdürdü. Yargıtay heyeti onuruna, Valilik tarafından, DSİ 20. Bölge Tesisleri'nde kokteyl verildi. 
     Daha sonra verilen yemek sırasında, Merkez Anadolu Kız Meslek Lisesi öğrencileri, yöreye has Bindallı ve Sim-Sırma kıyafet defilesi sundu. Podyuma çıkan bazı mankenlerin dekolte kıyafetleri ise ilgi çekti. 
     Yargıtay heyeti, tarihi ve turistik yerler ile çarşı ve müzeyi de gezdi. Tarihi Kahramanmaraş Kalesi'ne de çıkan Yargıtay heyetine, burada, Belediye Başkanı Mustafa Poyraz, şehre verilen İstiklal Madalyası ile Beratı'nın yer aldığı birer şilt armağan etti. 
     Heyettekiler ayrıca, Pazarcık Tomsuklu mevkiindeki ''Yargıtay Hatıra Ormanı''na ilk fidan dikilmesi törene katıldılar, Kapıcam mesire yerinde piknik yaptılar. 
     
</TEXT>
</DOC>
