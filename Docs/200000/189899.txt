<DOC>
<DOCNO> 189899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko30.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en büyük hidrojen araştırma merkezi İstanbul'a 
</HEADLINE>
<TEXT>

     Geleceğin enerjisi olarak adlandırılan hidrojen ile ilgili dünyanın en büyük araştırma merkezi İstanbul'da kuruluyor. 
     Enerji ve Tabii Kaynaklar Bakanlığı'ndan yapılan açıklamaya göre, Uluslararası Hidrojen Enerjisi Teknolojileri Merkezi'nin kurulmasına ilişkin anlaşma, Türkiye adına Enerji ve Tabii Kaynaklar Bakanı Hilmi Güler ile Birleşmiş Milletler Sınai Kalkınma Örgütü UNIDO arasında yarın Viyana'da imzalanacak. 
     Merkez, UNİDO'nun oluşturacağı bir hibe fonuna sahip olacak. Bu fona Türkiye ile bir çok ülke ve kuruluş hibe yapabilecek. 
     Anlaşmanın imzalanmasını takip eden ilk yılın başlangıcında, Türkiye'nin UNIDO'ya aktaracağı hibe miktarı 1.5 milyon doları bulacak. Anlaşmanın mali portesi 40 milyon dolar olarak belirlenirken, Türk hükümeti merkeze arsa ve bina hibe edecek. 
     2004 yılından itibaren faaliyete geçecek merkezin direktörlüğünü, Miami Üniversitesi Temiz Enerji Enstitüsü Başkanı Prof. Dr. Nejat Veziroğlu üstlenecek. 
     
     MERKEZİN AMAÇLARI 
     Merkez ile, kalkınmış ve kalkınmakta olan ülkeler arasında bir köprü görevi görerek, hidrojen araştırma, geliştirme ve yatırımcı kuruluşlar arasında koordinasyonu sağlanması ve gelecekteki hidrojen teknolojisi ve endüstrisinin uygulama alanlarını tespit edilmesi amaçlanıyor. 
     Merkezde, hidrojen teknolojisi uygulamalarında barışçıl ve kalkınmaya yönelik işbirliği geliştirilecek. Atölye çalışlmaları, bilimsel toplantılar ve eğitim programlarının düzenleneceği merkezde, Ar-Ge ve teknoloji transferi yapılacak, danışmanlık hizmeti sunulacak. 
     Merkezin çalışma kapsamı içinde, hidrojen depolama teknikleri, boru ile hidrojen nakli, sıvı hidrojen teknolojileri, hidrojenle çalışan taşıtlar, yakıt pili uygulamaları da yer alacak. 
     
</TEXT>
</DOC>
