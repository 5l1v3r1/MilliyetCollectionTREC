<DOC>
<DOCNO> 158148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/spor/aspo.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜLER MİSİN AĞLAR MISIN 
</HEADLINE>
<TEXT>

Galatasaray'da üç maçtır tribünde oturan Xavier'in büyük hatalar yapığı Adanaspor maçı öncesi soyunma odasında ısınırken, bir şaka sonucu sakatlandığı ortaya çıktı 
     HALİL ÖZER 

     Fizyoterapist düştü 
     YER Ali Sami Yen Stadı. Maç Galatasaray - Adanaspor. Ligin en kritik mücadelelerinden biri. Bu sınavın başlamasına kısa bir süre var. Soyunma odasında futbolcular ısınma hareketleri yapıyorlar, adalelerini hazırlıyorlar. Hepsi ayrı yerde. Fizyoterapistler futbolcularla tek tek ilgileniyor. Abel Xaiver de germe hareketiyle adalesini ısıtıyor. Fizyoterapist hemen arkasında. Onun da arkasında bulunan bir futbolcu, fizyoterapisti şakayla itiyor. O da Abel'in üstüne düşüyor. Sol arka adalesi zorlanıyor ve geriliyor. 
     
     Ağrısı çoğalınca 
     XAVİER şaşkın. Önce kontrol ediyor. Acısı giderek artıyor, üstüne fazla düşmüyor. Fatih Terim'e de bir şey söylenmiyor. Portekizli yıldız sahada ısınmasını sürdürüyor. Ama acısı dinecek gibi değil. Sonunda Terim'e sakatlık bildiriliyor. Hoca ile konuşan Abel "Oynarım" yanıtını verince, formasını alıyor. Ama ağrısı giderek çoğaldığı için ağır kalınca, yenilen iki golde başrolü oynuyor, Galatasaray da şampiyonluk yolundaki en önemli puanlarını kaybediyor. Ve Abel 3 maçtır Trabzon, Gençlerbirliği, Ankaragücü tribünde oturuyor. 
     
     Bu hafta oynayabilir 
     CİM - Bom'da ilk kez böyle bir sakatlık gerçekleşiyor. Xavier'i sakatlayan fizyoterapist, şimdi de iyileştirmeye çalışıyor. Galatasaray'da yıllar önce Semih evinde kömür taşırken sakatlanmıştı. Bu sakatlık da, en az onun kadar trajikomik. Fatih hoca durumu daha sonra öğreniyor. Çok kızıyor, ama yapacak bir şey kalmıyor. Abel'in bu hafta oynama olasılığı var. Ancak ne olursa olsun bir şaka, belki de şampiyonluğa engel oluyor. Adana maçını hatırlayanlar, Abel'in özellikle ikinci goldeki hatayı yapmayacağından da emin. 
     

</TEXT>
</DOC>
