<DOC>
<DOCNO> 184829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur08.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilsat uydusu'nun fırlatılması niye ertelendi 
</HEADLINE>
<TEXT>

     TÜBİTAK Başkanvekili Prof. Dr. Tuğrul Tankut, bugün Rusya'dan fırlatılması planlanan BİLSAT uydusunun hava koşullarının uygun olmaması ya da son dakikada çıkan teknik bir arızadan dolayı fırlatılamamış olabileceğini söyledi. 
     Prof. Dr. Tankut, uydunun bu sabah Cosmos 3 roketiyle saat 09.00'da fırlatılmasının planlandığını ancak bu fırlatmanın son dakikada ertelendiğini belirtti. 
     Rusya'dan, uydunun uzaya gönderilmesinin ertelenmesine ilişkin henüz bir açıklama alamadıklarını söyleyen Prof. Dr. Tankut, ertelemenin hava koşullarından ya da son anda çıkan teknik bir arızdan kaynaklanmış olabileceğini ifade etti. 
     Rusya Federasyonu Ankara Büyükelçisi Petr Stegniy de, A.A muhabirine yaptığı açıklamada, fırlatmanın ertelenmesiyle ilgili henüz kendisine ulaşmış bir bilgi olmadığını, Rusya'dan cevap beklediklerini söyledi. 
     Meteorolojik olumsuzluklar ya da teknik problemlerin ertelemeye neden olabileceğini ifade eden Stegniy, uyduların fırlatılmasında normalde 1-2 gün erteleme olabileceğini, fırlatma işlemi için herhangi bir olumsuz kuşkunun olmaması gerektiğini, kuşku olması halinde fırlatmanın ertelenebileceğini kaydetti. 
     Yüzde yüz bütün şartlardan emin olunmasının zorunluluğuna işaret eden Büyükelçi Stegniy, ''Bu sadece Rusya'nın uygulaması değil, uluslararası bir uygulamadır'' dedi. 
     Büyükelçi Stegniy, uydunun yarın fırlatılacağından emin olduğunu söyledi. 
     Bu arada, Cosmos 3 roketiyle fırlatılması planlanan İngiltere, Rusya ve Nijerya'ya ait uydular da erteleme nedeniyle fırlatılamadı. 
     
</TEXT>
</DOC>
