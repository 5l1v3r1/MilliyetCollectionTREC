<DOC>
<DOCNO> 168158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/guncel/gun01.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplantı gitti, geldi 
</HEADLINE>
<TEXT>

Erdoğan-Cheney geceyarısı görüştü Yer Ankara, seviye korgeneral 
     ANKARA Milliyet 

     Genelkurmay Başkanı Orgeneral Hilmi Özkök ve ABD Avrupa Kuvvetleri Komutanı James Jones'un temasları sonrasında, Süleymaniye baskınını soruşturacak ortak komisyonunun toplantılarının Kerkük yerine Ankara'da yapılması kararlaştırıldı. 
     ABD - Türkiye müşterek komisyonunun dün saat 10.00'da Kerkük'te toplanacağı bildirildi. Ancak dün sabah gerçekleşmeyen buluşma nedeniyle Genelkurmay Başkanlığı Genel Sekreterliği'nden yapılan açıklamada, toplantının ABD tarafının talebi üzerine, Türkiye'ye ani ziyaret gerçekleştiren Avrupa Kuvvetleri Komutanı Jones'un temasları sonrasına ertelendiği kaydedildi. 
     
     DÜŞÜK RÜTBE İDDİASI 
     Aynı saatlerde Kerkük'te yapılacak toplantıya Süleymaniye baskınını düzenlettiği öne sürülen Albay Billy Mayville'in katılmayı planladığı haberleri üzerine programın iptal edildiği öne sürüldü. Kulislere ayrıca Tümgeneral Abdullah Kılıçarslan'ın karşısına ABD'nin düşük rütbeli bir personel gönderdiği ve bu nedenle toplantının iptal edildiği bilgisi de yansıdı. 
     Temasların sonucu akşam saatlerinde Dışişleri Bakanlığı'nca yapılan yazılı açıklamayla ortaya çıktı. Açıklamada ABD'nin isteğiyle Süleymaniye baskınını araştıracak olan komisyonunun Ankara'da ve korgeneraller seviyesinde toplanmasının kararlaştırıldığı bildirildi. 
     
     KOMİSYON TAMAM 
     Başbakan Recep Tayyip Erdoğan'la ABD Başkanı Yardımcısı Dick Cheney, dün gece yarısı bir telefon görüşmesi yaptı. Süleymaniye'deki Türk askerlerinin durumuyla ilgili dün gündüz saatlerinde yaşanan komisyon krizinin konuşulduğu görüşmede, komisyona katılacak askeri kişilerin aynı rütbede olması kararlaştırıldı. 
     Ankara'da yapılması planlanan görüşme, bugün Genelkurmay Başkanlığı Kararg hı'nda saat 13.00 te yapılacak. Bugünkü görüşmede, iki tarafın Korgeneral düzeyinde katılımında anlaşma sağlandı. Türkiye adına Korg. Köksal Karabay'ın, ABD adına da Irak Merkez Komutan Yardımcısı'nın katılacağı öğrenildi. 
     

</TEXT>
</DOC>
