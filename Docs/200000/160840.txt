<DOC>
<DOCNO> 160840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sontur02.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakırköy'de DGM savcılarına bombalı saldırı.. 
</HEADLINE>
<TEXT>

     İstanbul DGM'de görevli hakim ve savcıları taşıyan servis midibüsünün Sahil Kennedy Caddesi Taşan Köprüsü altından geçişi sırasında uzaktan kumandalı ve parça tesirli bir bombanın patlatılması sonucu 1'i savcı, 2'si polis olmak üzere 5 kişi hafif şekilde yaralandı. 
     Ataköy'deki lojmanlardan Beşiktaş'ta bulunan DGM'ye gitmek üzere 34 Z 3625 plakalı servis midibüsüne binen hakim ve savcılar, önde eskort, arkada da koruma aracı olmak üzere hareket etti. 
     Sahil Kennedy Caddesi'ndeki tercihli yola giren konvoyun Taştan Köprüsü altından geçiş yaptığı saat 08.15 sıralarında, orta ayağın yanına bırakılan uzaktan kumandalı ve parça tesirli bomba patladı. 
     Patlama sonucu hafif şekilde yaralanan İstanbul DGM Cumhuriyet Savcısı Hadi Salihoğlu ile polis memurları Sevil İmişçi ve Ragıp Sakallıoğlu, İstanbul Üniversitesi İÜ Cerrahpaşa Tıp Fakültesi Hastanesi, olay yerinden geçen Azat Mersesoğlu Dr. Sadık Onuk Eğitim ve Araştırma Hastanesi, doktor Halil Duran Şeker de Özel Bakırköy Carousel Hastanesi'ne kaldırıldı. 
     Patlamanın gerçekleştiği yerde yaklaşık yarım metre derinliğinde bir çukur oluşurken, servis midibüsü dışında 34 A 5475 plakalı polis aracı ile 34 KV 735, 34 GR 650 ve 34 ZR 9165 plakalı otomobillerde de hasar meydana geldi. 
     İstanbul Valisi Muammer Güler, İstanbul DGM Cumhuriyet Başsavcısı Aykut Cengiz Engin, İstanbul Cumhuriyet Başsavcısı Ferzan Çitici ile İstanbul Emniyet Müdürü Celalettin Cerrah, olay yerine gelerek incelemelerde bulundu. 
     
     AÇIKLAMALAR 

     Olay yerindeki incelemelerini tamamladıktan sonra basın mensuplarının sorularını cevaplandıran İstanbul Valisi Muammer Güler, Taşan Köprüsü'nün orta ayağına konulan bombanın, DGM Cumhuriyet Savcıları ve hakimlerini taşıyan servis midibüsünün bulunduğu konvoyun geçiş yaptığı saat 08.15 sıralarında patlatıldığını, olayda uzaktan kumandalı ve parça tesirli bombanın kullanıldığını bildirdi. 
     DGM ve güvenlik görevlileri ile kamu kuruluşlarına yönelik sürekli tehditler olduğunu belirten Vali Güler, ''Bölücü örgütlerin hepsinden şüpheleniyoruz. Potansiyel olarak bu işi yapan belli örgütler var. Arkadaşlarımız, onlar üzerinde çalışma yapıyor'' dedi. 
     İstanbul'da daha önce de bu tür olaylar gerçekleştiği hatırlatılan Vali Güler, ''İstanbul büyük bir metropol. Bölücü örgütlerin yapmak istedikleri olaylar var. Ancak her türlü önlemi aldık'' diye konuştu. 
     DGM Cumhuriyet Savcısı Engin ve Emniyet Müdürü Cerrah'la birlikte İÜ Cerrahpaşa Tıp Fakültesi Hastanesi'ne giderek yaralıları ziyaret eden Vali Güler, buradan ayrılırken yaptığı açıklamada da, DGM Cumhuriyet Savcısı Hadi Salihoğlu'nun sağlık durumunun iyi olduğunu, polis memurlarının da ayakta tedavi gördüklerini bildirdi. 
     İlk açıklamasında saldırının DGM savcılarını taşıyan araca yönelik olduğunu söyleyen İstanbul DGM Cumhuriyet Başsavcısı Aykut Cengiz Engin, olay yerinde yaptığı inceleme sonrası da ''Yaptığımız görevlerin mahiyeti itibariyle devamlı tehdide maruz bir kuruluşuz'' şeklinde açıklama yaptı. 
     Başsavcı Engin, yaralıları ziyaret ettikten sonra yaptığı açıklamada da, Savcı Salihoğlu'nun yarasının olmadığını, sadece sesten kaynaklanan bir sıkıntısının olduğunu söyledi. 
     Olay sırasında servis aracında bulunan İstanbul DGM Cumhuriyet Savcısı Muzaffer Yalçın, İÜ Cerrahpaşa Tıp Fakültesi Hastanesi'nde basın mensuplarının sorularını cevaplandırırken, köprünün yakınında büyük bir patlama sesi duyduklarını ve büyük şok yaşadıklarını söyledi. 
     ''Daha önce bir tehdit alıyor muydunuz '' şeklindeki soru üzerine Yalçın, ''Tabii ki daha önce de tehditler alıyorduk. Örgütler ölüm listelerini yayınlıyorlardı. Bu bir terörist eylemdir. Bunlar yıldırma, sindirme politikalarıdır'' diye konuştu. 
     Sol el parmağında sargı bezi bulunan Yalçın, ''Olay sırasında mı yaralandınız '' şeklindeki soruya karşılık olarak da, ''Hayır. Buraya arkadaşlarla birlikte geldim. Parmağım hastane kapısına sıkıştığı için yaralandım'' dedi. 
     
     ULAŞIM NORMALE DÖNDÜ 

     Olay nedeniyle saat 08.15'te çift yönlü olarak trafiğe kapatılan Sahil Kennedy Caddesi'ndeki ulaşım, yetkililer ve uzmanların olay yerindeki incelemelerini tamamlamaları, hasarlı araçların çekilmesi ve olay yerinin belediye ekiplerince temizlenmesinin ardından saat 10.00 sıralarında normale döndü. 
     

     
</TEXT>
</DOC>
