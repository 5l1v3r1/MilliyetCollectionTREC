<DOC>
<DOCNO> 157479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/soneko15.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskişehir'de üniversite-sanayi köprüsü kuruldu... 
</HEADLINE>
<TEXT>

     Anadolu Üniversitesi A.Ü İki Eylül Yerleşkesi'nde kurulan Seramik Araştırma Merkezi SAM üniversite-sanayi işbirliğini sağladı. 
     Alınan bilgiye göre, TÜBİTAK'ın üniversite-sanayi ortak araştırma merkezleri programı çerçevesinde 1998 yılında A.Ü Mimarlık Mühendislik Fakültesi bünyesinde kurulan SAM üretim ve laboratuvar sorunlarını en aza indirmek ile kuruluşlar arasında işbirliği stratejisi oluşturmayı amaçlıyor. 
     ''Doğal ve işlenmiş hammaddeler, seramik üretim teknolojisi ve ürün geliştirme üzerine Araştırma-Geliştirme Ar-Ge çalışmaları yapılan merkezde, kaplama malzemeleri, sağlık gereçleri, refrakter malzemeler, porselen ve hammadde sektörleri başta olmak üzere, seramik sektöründe projeler geliştiriliyor. 
     Merkez, Ar-Ge, analiz, eğitim ve danışmanlık, ürün standart testleri ve dokümantasyon olmak üzere beş ana alanda hizmet sunuyor. 
     Üyeler tarafından belirlenen Ar-Ge çalışmalarının yanında, çeşitli firmalar ile ikili projeler ve teknolojik uygulama potansiyeli yüksek planlar da SAM'da araştırılıyor. 
     SAM, seramik üreticilerinin teknolojik ihtiyaçlarına yönelik olarak çeşitli hammadde, yarı ürün ve ürünlerin test ve analiz hizmetlerini sağlıyor. 
     Eğitim ve danışmanlık, seramik bilimi ve teknolojisi, malzeme özellikleri ve üzerine eğitim hizmetlerinin yanında, sektörel problemlerin çözümü konularında analiz destekli danışmanlık hizmetleri de veren SAM, talep edilmesi durumunda üyelere bilimsel ve teknolojik bilgileri ulaştırıyor. 
     
     ''MERKEZ ÜNİVERSİTELERE BAKIŞI DEĞİŞTİRDİ'' 
     A.Ü Mühendislik-Mimarlık Fakültesi Dekanı ve SAM Yönetim Kurulu Başkanı Prof. Dr. Ersan Pütün, Ar-Ge çalışmalarına yardım etmek, sorunların çözümüne yönelmek ve sektörde kaliteyi artırmak amacıyla kurulan SAM'ın sektörün üniversitelere bakışını değiştirdiğini söyledi. 
     ''Bu merkez Türkiye'ye üniversite ve sanayinin birlikte çalışabileceğini kanıtladı'' diyen Prof. Dr. Pütün, bu tür çalışmaların ülke genelinde yaygınlaşması durumunda sanayi-üniversite işbirliğinin daha da güçleneceğini kaydetti. 
     Prof. Dr. Pütün, merkezin bölgesel değil, Türkiye'ye yönelik hizmet verdiğini anlatarak, şöyle konuştu 
     ''Türkiye çapında çalıştığımız 20 üyemiz var. SAM'da iki araştırmacı mühendis, iki tekniker çalışıyor. Ayrıca, yapılan araştırmalarda üniversitenin birçok bölümlerinden öğretim elemanlarıyla işbirliği içindeyiz.'' 
     
</TEXT>
</DOC>
