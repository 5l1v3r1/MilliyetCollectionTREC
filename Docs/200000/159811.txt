<DOC>
<DOCNO> 159811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sontur29.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Polonya, Irak için Türkiye'den asker talebinde bulunmadı 
</HEADLINE>
<TEXT>

     Polonya'nın, komutasında Irak'ta görev yapacak uluslararası barış gücü için Türkiye'den henüz asker talebinde bulunmadığı öğrenildi. 
     Diplomatik kaynaklar, Polonya'dan Ankara'ya ''henüz resmi bir talebin gelmediğini'' kaydettiler. 
     Başbakan Yardımcısı ve Dışişleri Bakanı Abdullah Gül, Polonya'nın Necef ve Kerbela'ya konuşlandırılmak üzere Türkiye'den asker talebinde bulunduğu yolundaki haberlerin hatırlatılması üzerine, şunları kaydetmişti 
     ''Konuşuruz, değerlendiriz bunları. Dediğim gibi biz çok meraklı değiliz. Ama Irak'ın istikrarı için her türlü katkıyı vermeye hazır olduğumuzu da söyledik. Dolayısıyla değerlendiririz. Bunun gibi başka pek çok şey var, değerlendiririz. Şu anda bir şey söylemek için erken.'' Bu arada, Dışişleri Bakanlığı Müsteşarı Uğur Ziyal'in, ABD'ye, Haziran ayında gitmesinin planlandığı öğrenildi. 
     Öte yandan, Irak'tan gelen Bradost aşireti lideri Kerim Han Bradost, bugün Dışişleri Bakanlığı'nda Müsteşar Yardımcısı Ali Tuygan ile bir süre görüştü. 
     
</TEXT>
</DOC>
