<DOC>
<DOCNO> 161007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko30.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Köylülere ''gözünüzü toprak doyursun'' diyen bakan kıvırdı.. 
</HEADLINE>
<TEXT>

     Tarım ve Köyişleri Bakanı Sami Güçlü, dün düzenlediği basın toplantısındaki ''Daha yüksek fiyat açıklasak, tabii üreticiler memnun olur. İnsanoğlu böyledir. Gözünü az da doyurmaz, çok da doyurmaz. Ne doyurur biliyor musunuz, kara toprak...'' ifadesini, genel olarak kullandığını söyledi. 
     Bakan Güçlü, ''Ben insanoğlu için genel olarak o ifadeyi kullandım. Bu çiftçileri özel olarak kasteden bir ifade değildir'' dedi. 
     Güçlü, Türkiye Odalar ve Borsalar Birliği TOBB Başkan Vekili Zafer Çağlayan tarafından Moldova Başbakanı Vasile Tarlev onuruna verilen öğle yemeğine gelişinde, gazetecilerin, dünkü sözlerine ilişkin sorularını yanıtladı. 
     Bir gazetecinin ''Sözleriniz yanlış mı anlaşıldı '' sorusuna karşılık Güçlü, tarım kesiminden gelen biri olduğunu hatırlatarak, insanoğlu için genel olarak bu ifadeyi kullandığını söyledi. 
     Altı aydır ifade, düşünce ve sektörle ilgili açıklamalarını takip eden insanların bir günde böyle bir şeyi özel olarak ifade etmeyeceğini bileceklerini belirten Güçlü, ''Bunun doğru anlaşılması gerektiğine inanıyorum'' dedi. 
     Güçlü, ''Sözlerinizin nasıl anlaşılması gerekiyordu '' sorusuna da, şöyle cevap verdi 
     ''Bu özel olarak o kesim için söylenmiş bir ifade değil. Bu insanoğlunun tutum ve davranışlarına yönelik olarak kullandığımız genel kavramlardan birisi. Dolayısıyla bu maksat için söyledim, özel olarak sektörle ilgili özel bir anlamda açıklanmış bir söz değildir.'' ''Yani insanoğlunun doyumsuz olduğunu mu ifade ettiniz '' sorusuna ise Güçlü, ''Tabii bu kadar. İnsanlar ihtiyaçlarının peşindedir. Hepimiz böyle bir duygunun peşinde değil miyiz '' dedi. 
     Güçlü, '' Kara toprak doyurur sözü biraz abartı ifade etmiyor mu '' şeklindeki sorusu üzerine de, bunu insanların duygu ve davranışlarını ifade etmek için söylediğini, ilave bir söze de ihtiyaç duymadığını tekrarladı. 
     Objektif değerlendirme yapanların sözlerini daha dikkatli okumalarını isteyen Güçlü, ''İnsanoğlunun merhamet, adalet, sevgi ve bir kısım kazançla ilgili işlerimizin olduğunu ve buna benzer bir duygu'' olduğunu ifade etti. 
     Öte yandan Sanayi ve Ticaret Bakanı Ali Coşkun, Merkez Bankası'nın faiz indirimine ilişkin bir soru üzerine, ''İyi, biz de takip ediyoruz'' açıklamasında bulundu. 
     
</TEXT>
</DOC>
