<DOC>
<DOCNO> 172659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/guncel/gun01.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeraltında 22 Kürt grubu 
</HEADLINE>
<TEXT>
   İstanbul'da çete kuran hemşerisini çağırıyor... 
   Organize Suçlar Şube Müdürlüğü'nün verilerine göre, bu çeteler ağırlıklı olarak Doğu ve Güneydoğu illerinden gelenlerden oluşuyor. Son iki yıldaki operasyonlarda 279 çete üyesi yakalandı 
   SERHAT ÜNAL İstanbul 

   
   İstanbul'da, sayıları hızla artan Kürt gruplar büyük tehdit oluşturmaya başladı. 22 Kürt grubu tespit eden polis, son iki yılda düzenlenen operasyonlarda 279 çete üyesini yakaladı. Organize Suçlar Şube Müdürlüğü'nün verilerine göre, İstanbul'da çete oluşumu içine girenler ağırlıklı olarak Diyarbakır, Muş, Bitlis, Hakk ri, Mardin, Van, Şırnak gibi Doğu ve Güneydoğu illerinden geliyor. Akraba ve hemşehrilerden oluşan bu gruplara, yabancılar alınmıyor. 
   Bir emniyet yetkilisi, "Buraya gelen ve çete oluşumuna girenler memleketindeki yakınlarını da çağırıyor. Onlarında bu oluşumun içerine girmesini sağlıyor" dedi. 
   İstanbul polisi faaliyetlerini sürdüren gruplar içerisinde bölücü terör örgütü PKK militanlarının yanı sıra, örgütten ayrılan ya da bir zamanlar destek veren kişilerin olduğu bilgisine de ulaştı. PKK militanlarının daha çok yüklü miktardaki uyuşturucuların yurtdışına sevk edilmesinde, örgütten ayrılanların ise daha çok çek - senet tahsilatında görev aldıkları öğrenildi. 
   
   FAALİYET BÖLGELERİ 
   Kürt gruplarının faaliyette bulundukları bölgeler ise Eyüp, Alibeyköy, Küçükköy, İkitelli, Halkalı, Bağcılar, Ümraniye, Dudullu, Beykoz, Avcılar ve Bayrampaşa olarak sıralandı. Grupların başta çek - senet tahsilatı olmak üzere, cinayet öldürme, yaralama, haraç alma, otopark işletme, yeni otopark için yer açma, kundaklama ve kaçırma olaylarına karıştıkları tespit edildi. 
   
   İKİ YILLIK BİLANÇO 
   Son iki yıl içerisinde Kürt gruplarına yönelik düzenlenen operasyonlarda, 279 çete üyesi yakalandı. Bu kişilerin kaldıkları yerlerde yapılan aramalarda ise 64 adet tabanca, 18 adet kalaşnikov tüfek, 12 adet el bombası, yüzlerce mermi, milyarlarca lira değerinde çek - senet ve tapular ele geçirildi. Polisteki işlemlerinin ardından adliyeye sevk edilen bu kişilerden 168'i tutuklandı. 
   
   
</TEXT>
</DOC>
