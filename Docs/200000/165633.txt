<DOC>
<DOCNO> 165633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo13.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftarlara çağrı Hiçbir baba çocuğunun yanında küfür etmez 
</HEADLINE>
<TEXT>

     Bursaspor'un dün yapılan kongresinde göreve gelen Fikret Üstenci başkanlığındaki yönetim, maçlardaki kötü tezahüratın önüne, ''Hiçbir Baba Çocuğunun Yanında Küfür Etmez'' sloganıyla düzenlenen kampanyayla geçmek istiyor. 
     Bursaspor Kulübü Yönetim Kurulu Üyesi Erhan Akbaş, kampanya çerçevesinde, Bursa Atatürk Stadı'nda yaklaşık 500 kişilik, ''çocuk tribünü'' oluşturacaklarını ve bu tribünde her hafta farklı ilköğretim okullarından öğrencileri konuk edeceklerini açıkladı. 
     Çocuk tribününe alınacak minik öğrencilere yeşil-beyazlı giysi ve flamalar vereceklerini anlatan Akbaş, kampanya sayesinde küçüklerin yeşil-beyazlı takıma karşı ilgisini artırmayı amaçladıklarını söyledi. 
     Akbaş, kampanya için sponsor desteği bularak farklı organizasonlar da yapmayı planladıklarını anlatarak, ''Amacımız hem yeni nesile Bursaspor sevgisini aşılamak hem de büyüklerin küçüklerden çekinerek küfürlü tezahürattan kaçınmalarını sağlamak. Bizim kültürümüzde, babalar çocuklarının yanında küfür etmez. Bu sayede gelecek sezon Bursaspor tribünleri renkli, cıvıl cıvıl ve küfürsüz olacak'' dedi. 
     
</TEXT>
</DOC>
