<DOC>
<DOCNO> 169380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sontur19.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Seyyanen düşünülen 60 milyon lira zam kabul edilemez" 
</HEADLINE>
<TEXT>

     Türkiye Kamu Çalışanları Konfederasyonu Türkiye Kamu-Sen Genel Sekreteri Fahrettin Yokuş, kamu görevlilerinin maaşlarına 2003 yılı Temmuz ayı için düşünülen 60 milyon lira seyyanen zammın kabul edilemeyeceğini kaydetti. 
     Yokuş, yaptığı yazılı açıklamada, 58. ve 59. hükümetlerin Uzlaştırma Kurulu kararlarına uymayarak memurlara, Ocak 2003'te yüzde 5.1 zam ile aile ve çocuk yardımlarında nispi artış yaptığını belirterek, memurların Ocak ayından bu yana hükümetten yüzde 10 alacaklı olduğunu savundu. 
     ''Temmuz 2003 için düşünülen 60 milyonluk seyyanen artışın kamu görevlilerinin sefaletini artırmaktan öteye gitmeyeceğini'' ifade eden Yokuş, ''Düşünülen bu artışla birlikte kamu görevlilerinin reel kaybı yüzde 15'lerin üzerine çıkacaktır'' dedi. 
     59. Hükümet'in bu yıl memurlara toplam 84 milyon lira, kamu işçilerine ise 146 milyon lira zam yapma eğiliminde olduğunu öne süren Yokuş, şunları kaydetti 
     ''Bu toplam, 59. Hükümet'in memurları yok saydığının ibret tablosudur. Bu kararlarını bir an önce revize etmelidirler. Eğer işçi ile memur arasındaki ücret makasını azaltmak istiyorlarsa ki bu sözlerinde samimi iseler kamu görevlilerine seyyanen 200 milyon lira zam yapmalıdırlar.'' 
     
</TEXT>
</DOC>
