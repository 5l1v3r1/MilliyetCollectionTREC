<DOC>
<DOCNO> 162503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo13.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Menajeri Ahmet Dursun'un Fenerbahçe ile görüştüğünü yalanladı 
</HEADLINE>
<TEXT>

     Beşiktaş ile 3 yıllık sözleşmesi bulunan Ahmet Dursun'un Fenerbahçe ile temas kurduğu şeklindeki haberler, futbolcunun menajeri tarafından yalanlandı. 
     Ahmet Dursun'un tüm imza haklarına sahip olan menajer Ahmet Bulut, ''Ahmet Beşiktaş'ın futbolcusudur. Siyah-beyazlı kulüple 3 yıllık sözleşmesi bulunuyor. Böyle durumdaki bir futbolcu başka bir kulüple temasta bulunmaz'' dedi. 
     Ahmet Bulut, kulübüyle anlaşması bulunan futbolcuların transfer görüşmesi yapamayacağını dile getirerek, ''Çünkü futbolcu istese dahi bu konuda kararı verecek kulübüdür. Yani oyuncuların böyle görüşmeler yapmalarına gerek de yok'' diye konuştu. 
     Daum'un tercümanı Murat Kuş ile restaurantta yemek yediğini anlatan menajer Bulut, sözlerini şöyle tamamladı 
     ''Ahmet Dursun, dün ABD'ye gidecekti ve beni görmek istedi. O sırada ben Murat Kuş ile yemek yiyordum. Kendisi ayaküstü konuştu ve oradan ayrıldık. Yaşananlar tesadüf. Orada Ahmet Dursun'un Fenerbahçe'ye transferi konusu görüşülmüyordu. Ben zaten Sinan Engin ile görüştüm ve Ahmet'in kalacağı şeklinde bilgi aldım.'' 
     
</TEXT>
</DOC>
