<DOC>
<DOCNO> 172090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sondun05.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Soros'tan gazetelere ilan "Bush yalancı" 
</HEADLINE>
<TEXT>

     ''Para sihirbazı'' olarak anılan yatırımcı ve spekülatör George Soros, Amerikan gazetelerine ilan vererek, ABD Başkanı George W. Bush'u, Irak konusunda yalancılıkla ve bilgileri abartmakla suçladı. 
     Soros, aralarında New York Times'ın da bulunduğu, ABD'nin önde gelen gazetelerine tam sayfa verdiği ilanda, ''Amerikan halkının savaşa gidilirken gerçekleri bilmeye hakkı olduğunu'' belirtti. 
     Spekülatif yatırımlarıyla tanınan Soros, ABD Başkanı Bush'u, ''yalancı'' olarak nitelendirirken, Bush yönetiminin güvenilirliğini yitirdiğini savundu. 
     Soros, ilanında, Bush ile beraber ABD Başkan Yardımcısı Dick Cheney, Savunma Bakanı Donald Rumsfeld ve Dışişleri Bakanı Colin Powell'ın da, Irak'ın kitle imha silahları konusunda yalan söylediklerini iddia etti. 
     İlanların maliyetinin 185 bin doları bulduğu kaydediliyor. 
     
</TEXT>
</DOC>
