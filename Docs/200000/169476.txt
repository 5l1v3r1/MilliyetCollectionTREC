<DOC>
<DOCNO> 169476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/yasam/yas08.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dört mevsim' BARBARLIK 
</HEADLINE>
<TEXT>

Kars'a Fransa'dan getirtilen asırlık 'Dört Mevsim Kadın' heykeli, kimliği belirsiz kişiler tarafından parçalandı 
     MUKADDER YARDIMCIEL Kars DHA 

     Kars Belediyesi'nin iki yıl önce Fransa'dan getirttiği ve 100 yıllık olduğu belirtilen 'Dört Mevsim Kadın' heykeli, saldırıya uğradı. Anadolu Lisesi ile Devlet Hastanesi kavşağındaki heykelin kırıldığı önceki sabah fark edildi. Heykel figürlerini tamamlayan kadınlardan biri tamamen parçalanırken, diğeri de göğüs ve kafa kısmından kırıldı. Olayı emniyet güçlerine bildiren ANAP'lı Belediye Başkanı Naif Alibeyoğlu, heykeli kıranların henüz belirlenemediğini söyledi. 
     Kente farklı bir görünüm veren heykelin tahrip edilmesine çok üzüldüğünü ifade eden Alibeyoğlu, duygularını şöyle özetledi 
     
     'Bunu yapan eller haindir' 
     "Ellerinde başak, yaprak, üzüm ve odun olan kadın figürleri, dört mevsimin yanı sıra kadına verilen değeri de sembolize ediyordu. Heykeli iki yıl önce Fransa'dan bir arkadaşımının girişimleriyle sembolik bir fiyata getirdik. Avuç dolusu nakliye parası ödedik. Ancak hain eller heykeli parçaladı. Bu sadece Kars'a değil, sanata da yapılmış bir saldırıdır." 
     

</TEXT>
</DOC>
