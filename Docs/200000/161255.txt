<DOC>
<DOCNO> 161255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo06.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Özkara ile yeniden anlaştı... 
</HEADLINE>
<TEXT>

     Birinci Süper Lig'in yeni takımı Konyaspor, teknik direktör Hüsnü Özkara ile devam etme kararı aldı. 
     Kulüp basın sözcüsü İbrahim Kaplan, ligin bitiminin ardından ilk olarak teknik direktör sorununu çözmeyi amaçladıklarını ve Hüsnü Özkara ile birkaç kez ön görüşme yaptıklarını anımsattı. 
     Dün yapılan ödül töreninin ardından Özkara ile koşulları konuşmak için masaya oturduklarını ve 1 yıllık anlaşmaya vardıklarını belirten Kaplan, ''2002-2003 futbol sezonunun başlamasına az bir zaman kala takımın başına getirilen ve tüm zorluklara karşın bizi şampiyonluğa götüren Özkara ile Birinci Süper Lig'de de birlikte olacağız'' dedi. 
     Teknik direktör Hüsnü Özkara ise yönetimle her konuda anlaştıklarını ve Birinci Süper Lig'de Konyaspor'u kendisinin çalıştıracağını kaydetti. 
     Anlaşmanın sağlanmasının ardından transfer çalışmalarına hız verdiklerini vurgulayan Özkara, ilk olarak iç transferi çözeceklerini, şampiyonluk için ter döken ve sözleşmesi biten İlkan, Hasan, Hamza ve kaleci Metin ile yeniden anlaşmak istediklerini bildirdi. 
     Özkara, iç transferin ardından eksik olan mevkiler için futbolcu arayışına gireceklerini anlatarak, ''Alacağımız kaliteli futbolcularla güçlü bir takım kurmayı hedefliyoruz. Birinci Süper Lig'de asansör değil, korkulan takım olacağız. Birlik ve beraberlikle ortaya koyacağımız güzel futbolla Birinci Süper Lig'de en fazla konuşulan takım olmayı istiyoruz'' diye konuştu. 
     
</TEXT>
</DOC>
