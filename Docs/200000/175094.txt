<DOC>
<DOCNO> 175094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sontur17.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Enerji Bakanı Ersümer Kaçak elektrik kullanmadım 
</HEADLINE>
<TEXT>

     Eski Enerji ve Tabii Kaynaklar Bakanı Cumhur Ersümer, ''Çanakkale'deki evimde kaçak elektrik kullanmadım. Oturmadığım evde kiracılarımın abonelik tesis etmemeleri yüzünden çıkarılan elektrik borcunu cezasıyla ödemek zorunda kaldım'' dedi. 
     Ersümer, A.A muhabirine yaptığı açıklamada, ulusal basında çıkan haberlerin çarpıtılarak verildiğini belirterek, şunları söyledi 
     ''1991 Milletvekili Seçimleri'nden sonra evimi Ankara'ya taşıdım. 1997 yılında Cevatpaşa Mahallesi Zübeyde Hanım Sokak'ta bulunan 18 Mart Apartmanı'nın 5. katındaki daireyi başka evimi satarak satın aldım. Ev, tadilat nedeniyle uzun süre boş kaldı. Daha sonra iki kiracı oturdu. Kiracıların elektrik abonesi olduğunu zannediyordum. Abonelik tesis edilmemiş. Bunu ben Ankara'dan takip edemezdim. Bakanlık dönemimde de kimse bana evinin elektrik aboneliği yok demedi. Buna rağmen kullanılan tüm enerji, elektrik sayacından geçmiş. Sayaçtan geçmezse kaçak olur. Böyle bir şey yok. Kullanılan tüm enerji sayaçta yazılıdır. Abonelik tesis edilmediği için kullanılan 12 bin kilovat enerjinin parasını cezasıyla ödedim'' dedi. 
     Ankara'dan Çanakkale'ye geldiğinde genellikle annesi ve baldızının evinde konakladığını, satın aldığı daireyi çok az kullandığını, şu anda da Dardanos mevkiindeki yazlık evinde kaldığını belirten Ersümer, ''Oturmadığım evde, kiracılarımın ihmalinin faturası bana çıkarıldı. Vicdanım rahat, 2 milyar 955 milyon 650 bin liralık tüketim bedelini, cezasıyla birlikte 3 milyar 224 milyon lira olarak ödedim. Devleti zarara uğratmadım.'' dedi. 
     
</TEXT>
</DOC>
