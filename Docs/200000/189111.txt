<DOC>
<DOCNO> 189111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur09.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Yolsuzlukla mücadele savaş gibidir... 
</HEADLINE>
<TEXT>

     Adalet Bakanı Cemil Çiçek, Türkiye'nin dış itibarı ve egemenliğinin yolsuzluklara karşı verilecek mücadeleye bağlı olduğunu belirterek, bu mücadelenin sadece Adalet Bakanlığı, hakimler ve savcılardan beklenemeyecğini söyledi. 
     Çiçek, TBMM'de gazetecilerin sorularını yanıtlarken, Bankalar Kanunu'nda ve bazı kanunlarda değişiklik yapan tasarının Bakanlar Kurulu'na sevkedildiğini belirterek, kısa sürede Meclis'e gelmesini istediklerini bildirdi. ''İşin aciliyeti var, gecikmesinde sayısız mahsurlar var'' diyen Çiçek, TBMM'de de konuya öncelik verilmesi gereğini vurguladı. 
     TBMM'nin yolsuzluklar konusunda son derece hassas olduğunu, bu konuda önemli bir çalışmayı da yaptığını hatırlatan Çiçek, tasarının kısa sürede yasalaşabileceğini kaydetti. 
     Düzenlemenin yolsuzluklarla mücadele konusunda yeterli olup olmayacağı sorusuna karşılık Çiçek, kendi üzerlerine düşeni yaptıklarını vurgulayarak, şunları söyledi 
     ''Yolsuzlukla mücadele, bir nevi savaş gibidir. Bu yolsuzluğun Türkiye'yi ne hale getirdiğini görüyoruz, dışarıda görüyoruz, içerde görüyoruz. Göreve geldiğimden beri 40'ın üzerinde yabancı heyet geldi bana. Bunlardan hiçbiri yoktur ki, birinci ya da ikinci soru olarak Türkiye'deki yolsuzluklar konusunu açmasın. Bunları yabancılarla konuşur olmaktan dolayı rahatsızlık duyar hale geldim. Türkiye'nin dış itibarı, egemenliği bir ölçüde yolsuzlukla verilecek mücadeleye bağlı.'' Çiçek, bir savaş sözkonusu olduğunda, ''sadece piyade savaşsın, topçu, tankçı bir şey yapmasın, havadan iş yapılmasın'' denemeyeceğine işaret ederek, toplumun ''Adalet Bakanı, hakimler, savcılar yapsın'' demesi halinde mücadeleden gerekli sonucun alınmasının da zorlaşacağını kaydetti. Çiçek, ''Devletin tüm birimleri, tüm meslek ve sivil toplum kuruluşları ve medyanın bu konunun üstüne gitmesi lazım. Eğer elbirliğiyle gidersek kısa sürede beklenenden çok daha fazla netice alırız'' diye konuştu. 
     
     ''AYAKLARINA GİTMEYE HAZIRIM'' 
     Yolsuzluklara karşı kısmi bir mücadele olması halinde sorunun çözülemeyeceğini anlatan Çiçek, şöyle devam etti 
     ''Ben geceyi gündüze katarak arkadaşlarımızla birlikte bu işin üstesinden gelmeye gayret ediyoruz. Ben kişisel ve vicdanen görevimi yapmaya çalışıyorum. Bu işle uğraşmayı da vatanseverlik olarak görüyorum. Bu işi yaparken siyasetçi kimliğimin ötesinde, çoluğumuzun çocuğumuzun geleceği için bu kavgayı veriyoruz. Herkes, kendi çocuklarını, geleceğini, ülkenin geleceğini düşünerek bu işin bir tarafından yardımcı olması lazım. Yoksa hadi adalet bakanı yapsın da görelim değil. Biz aklımızın erdiğini, gücümüzün yettiğini tasarı haline getirdik, birileri buna eksik , şu madde eksik, bu tedbirler yetmez, ilave şu tedbirleri de alın diyorsa, ben bunları da almaya hazırım. Hatta bunun için bana gelmelerine de gerek yok. Birileri, biz size bilgi vereceğiz, yardımcı olacağız diyorsa ayaklarına kadar gitmeye hazırım. Yeter ki, bu illetten Türkiye'yi kurtaralım.'' 
     
     ''CHP DESTEK VERİR'' 
     Çiçek, bu düzenlemenin, TBMM Adalet Komisyonu'nun gündeminde bulunan TCK, CMUK, Ceza ve Tedbirlerin İnfazı yasa tasarılarından önce görüşülmesi gereğine dikkati çekerek, ''Eğer cezalar yeterli değilse, cezaların da artırılması gereği doğabilecektir. Ceza infaz tedbirlerinde 10 gün ceza alıp, 4 gün yatıp ondan sonra keyfen maaşa öyle yaşamak da yok. Bunların hepsinin infaz hükümlerini değiştirelim. Cezanın ıslah kadar caydırıcı olması da esastır. Bu yolsuzluklar konusunda ibret unsuruna biraz daha fazla önem vermemiz gerekiyor ki, caydırıcı olsun'' diye konuştu. 
     Bir gazetecinin tasarı konusunda CHP'den destek istenip istenmeyeceği sorusuna karşılık Çiçek, CHP'nin düzenlemeye destek vereceğinden emin olduğunu, CHP'nin de Deniz Baykal'ın da konuya hassasiyetini bildiğini ifade etti. Çiçek, ''Bu dönem Parlamento farklıdır. Çünkü biz bunu buraya getirirken şu partiden bu partiden olarak değil, birer hukukçu ve vatansever olarak çalışıyoruz. Hiçbir endişem yok. Milletvekili arkadaşlarım ne kadar destek olursa, en az CHP'liler de o kadar destek olur'' görüşünü kaydetti. 
     
</TEXT>
</DOC>
