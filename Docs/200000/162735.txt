<DOC>
<DOCNO> 162735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/soneko56.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın defne yaprağı ihtiyacı Türkiye'den... 
</HEADLINE>
<TEXT>

     Ege Ağaç Mamulleri ve Orman Ürünleri İhracatçı Birliği Başkanı Avram Aji, dünya defne yaprağı üretiminin yüzde 80'inin Türkiye'den karşılandığını bildirdi. 
     Aji, Ege Ormancılık Enstitüsü EOE ile Ege İhracatçı Birlikleri'nin EİB 2003- 2007 yılları arasında, ''Defne programı'' adı altında yürüteceği 7 projenin imza töreninde yaptığı konuşmada, geçen yıl Ege'den 5 bin ton defne yaprağı ihracatı gerçekleştiğini, 8 milyon dolar civarında kazanç elde edildiğini söyledi. 
     Defne yaprağında dünya üretiminin 8 bin ton olduğunu, bunun yüzde 80'ini Türkiye'nin karşıladığını anlatan Avram Aji, şu bilgiyi verdi 
     ''Her yıl defne yaprağı tüketimi yüzde 5- 10 arasında artmaktadır. 10 yıl sonra dünyanın defne yaprağı ihtiyacını karşılayamayacağımız için, şimdiden Ege Ormancılık Enstitüsü ile tedbirler alıyoruz. Bahçe, tarla ve orman bazında defnelikler kurmalıyız. Defnenin anayurdu Türkiye olduğu için bizden başka bu konuda araştırma yapan yok, tedbir düşünen de yok. Geçen yıl bir ton defne yaprağını ortalama bin 630 dolardan başlayan fiyatla sattık. Ege'nin dışında Akdeniz'den özellikle Mersin civarında da defne yaprağı ihracatı yapılmaktadır.'' 
     
     PROJE ÇALIŞMALARI 
     Orman ve Çevre Bakanlığı Ege Ormancılık Araştırma Enstitüsü Müdürü Ergun Avcıoğlu, ''genetik'', ''ıslah dalları'' ve ''sosyal ormancılık'' gibi araştırma ve uygulama projeleri üzerinde çalışma yürüttüklerini anlattı. 
     Defne konusunda Ege İhracatçı Birlikleri ile ilk uygulamaya 1998 yılında başladıklarını hatırlatan Avcıoğlu, Ege Bölgesi için gerek kırsal kalkınmada, gerekse ihracatı dolayısıyla katma değer yaratmada, defnenin önemli orman ürünlerinden biri olduğunu ifade etti. 
     EİB desteğiyle yürütülecek, 2003-2007 yıllarını kapsayan yedi projenin toplam maliyetinin 147 milyar 240 milyon lira olduğunu kaydeden Avcıoğlu, 99 milyar 910 milyon lirasının birlik tarafından sağlandığını dile getirdi. 
     
</TEXT>
</DOC>
