<DOC>
<DOCNO> 192822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/soneko08.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin "Afet tehlike haritası" çıkarılacak... 
</HEADLINE>
<TEXT>

     Doğal afet zararlarının yüzde 60-70 dolayında azaltılması amacıyla Türkiye'nin ''afet tehlike haritası'' çıkarılacak. 
     Çalışmalarına Mayıs ayında başlanan ''Türkiye Afet Tehlike Haritası Yapımı Projesi'' tamamlandıktan sonra, şehirlerin gelişim alanları, yatırımların hangi bölgelere yapılacağı, büyük tünel ve barajların nereye inşa edileceği belirlenecek. 
     Afet İşleri Genel Müdürlüğü'nün, proje kapsamında yapacağı çalışmalarla Türkiye'nin heyelan, kaya düşmesi, su baskını, çığ ve deprem tehlike haritaları ile yeraltı suyu, yeraltı su kimyası, yerleşim yerleri için mikro bölgeleme, yerleşim yerleri için sıvılaşma ve deprem bölgeleri haritaları çıkarılacak. 
     Bu haritalarla afetler oluşmadan önce riskli bölgeler ve noktalar belirlenerek, buralarda meydana gelecek doğal olayın afete dönüşmesi engellenecek. Böylece hem afetler sonucu meydana gelen ölüm olayları azalacak, hem de Bolu Tüneli gibi hatalı yerlere yapılacak yatırımlar engellenerek, ülkenin büyük maddi kayıplara uğramasının önüne geçilecek. 
     Bu çalışmaların sonucunda Türkiye'nin afet ve risk yönetim modeli ile Türkiye ulusal afet politikası oluşturulacak. 
     
     10 YILDA BİTİRİLECEK 
     10 yılda bitirilmesi amaçlanan proje için ihtiyaç duyulan eğitim, bilgisayar yazılımı ve donanımı ile başlangıç illerine ait hazır verilerin temini, diğer verilerin üretilmesi ve ürettirilmesi amacıyla bu yıl 10 milyon dolar ödeneğe ihtiyaç bulunuyor. 
     Proje dahilindeki tüm çalışmalar üniversiteler ve diğer resmi kurumlarla birlikte yürütülecek. 
     
</TEXT>
</DOC>
