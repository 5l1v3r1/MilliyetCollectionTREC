<DOC>
<DOCNO> 189672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sondun15.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinli militanlar İsrail'e roket yağdırdı 
</HEADLINE>
<TEXT>

     İsrail ordusu, bir grup Filistinli militanın, Gazze Şeridi sınırı yakınlarındaki bir İsrail yerleşim birimine roket yağdırdığını bildirdi. 
     İsrail ordu sözcüsü, Sderot kentine fırlatılan 8 roketten 3'ünün bölgeye düştüğünü söyledi. 
     Sözcü, ölü veya yaralı olup olmadığına dair bir bilgiye henüz ulaşılamadığını kaydetti. 
     Filistinli militanlar, kendi ürettikleri 8 kilometre menzilli Kassam roketleriyle genellikle Gazze Şeridi yakınlarındaki İsrail yerleşkelerini hedef alıyor. 
     Bu arada, İsrail ordusunun Batı Şeria ve Gazze'ye yedek askerlerini konuşlandırmak üzere harekete geçtiği bildirildi. 
     İsrail medyası ile askeri kaynaklar, ordunun, radikal Filistinlilerin saldırı hazırlığında olduklarına dair gelen bilgiler üzerine, sınırlı bir süre için bu bölgelere yedek askerlerin konuşlandırılması için seferber olduğunu belirtti. 
     
</TEXT>
</DOC>
