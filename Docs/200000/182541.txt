<DOC>
<DOCNO> 182541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/ekonomi/eko03.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Escort, Bekaa'ya bilgisayar götürecek 
</HEADLINE>
<TEXT>

   Lübnan'da 6.2 milyon dolarlık ihale kazanan Escort, Bekaa Vadisi'ndekiler de dahil 500 okulu dört ay içinde bilgisayara kavuşturacak 
   SONGÜL HATISARU Beyrut 
   
   Escort Bilgisayar, Lübnan'da İslam Bankası'nın finanse edeceği ve toplam bedeli 6 milyon 225 bin dolar olan 500 okulun bilişim altyapısının sağlanması projesini kazandı. Escort, ihale ile Lübnan Milli Eğitim Bakanlığı'na bağlı okulların bilgisayar, server, printer gibi ihtiyaçlarını sağlarken bu okullardaki network altyapısını da kuracak. 
   PKK militanlarının yetiştiği bölge olarak bilinen Bekaa Vadisi'ndeki okulları da kapsayan projeyle bu bölgede de servis destek ünitesi kurulacak. Projenin dört ayda tamamlanması bekleniyor. Daha önce Birleşmiş Milletler'in Irak'ta finanse ettiği toplam bedeli 4.8 milyon dolar olan ve 5 bin 431 bilgisayarı kapsayan bir ihaleyi de alan Escort Bilgisayar'ın yeni pazar hedefleri ise Yunanistan, Makedonya ve daha önce iş yaptıkları Romanya. 
   Türkiye'de neredeyse rutin olarak yaşanan krizlerden yıldıklarını söyleyen Escort Bilgisayar Yönetim Kurulu Başkanı İbrahim Özer, farklı ülkelerde iş portföyleri oluşturarak dış pazarlara açıldıklarını söyledi. Özer, büyüme modelini ihracata dayandırmış bir şirket olarak Türkiye'deki pazar paylarını korurken, iş hacimlerinin yüzde 90'ını Türkiye dışına yaymayı hedeflediklerini belirtti. 
   
   Körfez zenginlerinin parası Lübnan'da    15 yıl kadar süren iç savaşı 1992'de bitiren Lübnan, savaşın etkilerini üzerinden çabuk atmış. Bir zamanlar Arap sosyetesinin boy gösterdiği ve Doğu'nun Paris'i olarak tanımlanan Beyrut da bu kimliğini yeniden kazanmış görünüyor. Beyrut'ta restorasyon çalışmaları kadar dikkati çeken bir diğer unsur da banka sayısı. 3.5 milyon nüfusu bulunan Lübnan'da 72 banka bulunuyor. Bu 72 bankada 70 milyar doların döndüğü tahmin ediliyor. Konuştuğumuz hemen herkes, Lübnan bankacılık sisteminin özerk yapısı nedeniyle Körfez ülkelerinin, Arap zenginlerinin ve yurtdışında yaşayan zengin Lübnanlıların, sermayelerini bu bankalarda tuttuklarını söylüyor. 
   
   
</TEXT>
</DOC>
