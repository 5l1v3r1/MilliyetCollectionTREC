<DOC>
<DOCNO> 192267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sonspo23.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuna Özkan Sümer hiçbir şeye müdahale edemez .. 
</HEADLINE>
<TEXT>

     Trabzonspor Kulübü Asbaşkanı Erol Tuna, bordo-mavili kulübün mevcut yönetimiyle bir bütün halinde ve gücünden birşey yitirmeden yoluna devam ettiğini söyledi. 
     Sadri Şener Sosyal Tesisleri'nde bazı yönetim kurulu üyeleriyle birlikte basın toplantısı düzenleyen asbaşkan Erol Tuna, toplantıyı Trabzonspor ile ilgili yaşanan süreçte gelinen noktaya bakıldığında kulüple ilişkisi olmayan kişilerin Trabzonspor'u yıpratmak üzerine kurulu bir yaklaşım sergilemelerinden dolayı düzenlediklerini bildirdi. 
     Tuna, şöyle devam etti 
     ''Özkan Sümer'in istifasıyla mevcut yönetimin demokratik bir yaklaşım sergileyerek aldığı seçim kararıyla yaşanmaya başlanan süreçte, Trabzonsor'un imajını lekelemek, kendi çıkarlarına ve popülaritesine hizmet etmek isyetenler tarafından kullanılmasına izin verilmeyecektir. Trabzonspor, mevcut yönetimiyle bir bütün halinde ve gücünden hiçbir şey kaybetmeden yola devam etmektedir. Trabzonspor, tüm kadrolarıyla sahiplenilmiş ve hedeflerine doğru yürümektedir.'' Trabzonspor'un kendi yaşamsal kaynağında yer alan mertlik, cesaret, dinanizm ve mücadeleciliğin izlerinin, ortaya başkanlığı almak üzere yola çıkan başkan adaylarında bulunmadığını ileri süren Tuna, şunları söyledi 
     ''Hatta tüm adayların önünü tıkarcasına son dakikaya kadar güven sağlayıp, son dakika ortadan kaybolanların yaratmış olduğu kaos ortamını engellemek yine cesaretle mevcut yönetimimize düşmüştür. Bununla birlikte kulübümüzün eski başkanlarının da her fırsatta TV kanallarına çıkıp kendilerine Trabzonspor'a sahip bir görüntü vermesi, Trabzonspor'un imajını zedeleyebilecek ve kulübümüz nezdinde küçük düşürecek şekilde ithamlarda bulunmaları ise tarafımızdan tamamen popülarite fırsatçılığı olarak algılanmalıdır. Eski başkanlarımızın şahıslarına ve fikirlerine saygımız vardır. Ancak hedeflerini belirlemiş ve kendi ayakları üzerinde duran bir Trabzonspor yaratmak üzere önemli adımlar atılmıştır.'' 
     
     SIKINTI YAŞANMAYACAK 
     Tuna, mevcut yönetiminin görev dağılımı konusunda bir sıkıntı yaşamayacağını söyledi. 
     Tuna, aralık ayında yapılacak mali genel kurulun seçimli olması konusunda düşüncesinin kendi kişisel düşüncesi olduğunu da belirterek, ''Yönetim, genel kurulu süresiz olarak ertelemiştir. Mevcut yönetimde kriz yaşanmayacak, problem olmayacaktır. Yönetim olarak seçimi düşünmüyoruz'' diye konuştu. 
     Sümer'in kulüp başkanlığından istifa ettiğini de hatırlatan Tuna, ''Sümer, istifa etmiş bir başkan olarak olaya müdahale edemez, ancak görüş bildiririr'' dedi. 
     
     AYBABA İLE TOPLANTI 
     Tuna, teknik direktör Samet Aybaba ile dün akşam biraraya gelerek bir toplantı yaptıklarını söyledi. 
     Aybaba'ya toplantıda, kendisine verdikleri desteği daha da artıracaklarını ilettiklerini de ifade eden Tuna, ''Kendisine güvenimiz tam. Artık tüm arkadaşlarımızın da konsantresini futbola çekmemiz lazım'' diye konuştu. 
     
     SADIK İLHAN KONUSU 
     Tuna, eski hakem Sadık İlhan'ın daha önce Samsunspor ile Trabzonspor arasında yapılan karşılaşmayla ilgili yorumlarının bugüne dek hep uzağında durduklarını söyledi. 
     Trabzonspor'un, sözkonusu dönemde ligden düşme endişesi yaşamasında bazı etmenler olduğuna değinen Tuna, şunları söyledi 
     ''Biz bu dönemde, hakemleri hedef alan hiçbir açıklama yapmadık. Burada federasyon ve federasyon başkanına yönelik bir saldırı var ve Trabzonspor'un adı kullanılmıştır. Olayın içinde yer almadık ancak Trabzonspor hakları konusunda da hiçbir zaman zafiyet içinde bulunmayız. Eğer hukuki bir süreç başlatılırsa taraf olacağız ve Trabzonspor'un haklı olduğunu göstereceğiz.'' Tuna, ayrıca Samsunspor'un saha kapama cezası aldığını ve kırmızı-beyazlı kulübün ceza nedeniyle dış sahada yapacağı maçı Trabzon'da oynamak istediğini sözlerine ekledi. 
     
</TEXT>
</DOC>
