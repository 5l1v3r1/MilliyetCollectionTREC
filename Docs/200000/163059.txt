<DOC>
<DOCNO> 163059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur66.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan halkı Atatürk'ü unutmadı 
</HEADLINE>
<TEXT>

     Afganistan'ın Ankara Büyükelçisi Abdul Ghafoor Poya Faryabı, ''Rahmetli Mustafa Kemal Atatürk'ün Afganistan'a verdiği desteği halkımız hiçbir zaman unutmamıştır'' dedi. 
     Faryabı, Kayseri Valisi Nihat Canpolat'ı ziyaretinde, Türkiye ve Afganistan halkı arasındaki dostluk bağının, Türkiye Cumhuriyeti'nin kuruluşundan sonra daha çok geliştiğini söyledi. 
     Hiçbir ülkenin Türkiye ve Afganistan kadar sağlam ve yakın dost olmadığını ifade eden Faryabı, şöyle devam etti 
     ''Rahmetli Mustafa Kemal Atatürk'ün Afganistan'a verdiği desteği halkımız unutmamıştır. Türk halkının da Türkiye Cumhuriyeti kurulduğunda ilk tanıyan ülke olan Afganistan'ı unutmadığını biliyoruz. Özellikle eğitim alanında bize çok yardımcı oluyorsunuz. Öğrencilerimizi okutuyorsunuz. Ankara Üniversitesi TÖMER Kayseri Şubesi Müdürü Oktay Durukan'ın öğrencilerimize gösterdiği ilgi yalnız beni değil arkadaşlarımı da memnun etmiştir.'' Canpolat da Afganistanlı öğrencileri Kayseri'de misafir etmekten dolayı mutlu olduklarını, onları kendi çocuklarından ayrı tutmadığını kaydetti. 
     TÖMER'de Türkçe öğrenerek üniversiteye girecek Afganistanlı öğrencilerin, ülkelerine ve ailelerine faydalı birer fert olmalarını dilediğini ifade eden Canpolat, Kayseri'yi tercih edecek öğrencileri mahcup etmeyeceklerini belirtti. 
     Daha sonra Büyükşehir Belediye Başkanı Mehmet Özhaseki'yi ziyaret eden Faryabı, iki ülke halkları arasında hiçbir fark olmadığını, Türkiye'de kendilerini Afganistan'da yaşıyor gibi hissettiklerini anlattı. 
     Mehmet Özhaseki de Afganistan'da yaşanan olayları yakından takip ettiklerini, dileklerinin, sorunların bir an önce giderilip halkın huzurlu bir yaşam sürmesi olduğunu söyledi. 
     Canpolat ve Özhaseki, Faryabı'ya çeşitli hediyeler verdi. 
     
</TEXT>
</DOC>
