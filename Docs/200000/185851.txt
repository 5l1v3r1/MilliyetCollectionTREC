<DOC>
<DOCNO> 185851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sontur15.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Gündemi değiştirmek isteyenlere cevap vermeyin 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, milletvekillerinden, Türkiye'nin gündemini değiştirme gayreti içinde olanlara cevap vererek zaman kaybetmemelerini istedi. 
     Erdoğan, ''Bizim boş zamanımız yok ama onların var. Onların bu ülkenin sorunlarıyla ilgili derdi olsaydı, onlar da bir mum yakma gayreti içinde olurlardı. Bugüne kadar onlar sadece yanan mumları söndürdü'' dedi. 
     Erdoğan, partisinin TBMM Grup Toplantısı'nda yaptığı konuşmada, Türk insanının yeniden gözünü yeni ufuklara diktiğini belirterek, böyle bir ortamda, ''gözü, gönlü, vicdanı ve zihniyeti açık bir siyaseti ne pahasına olursa olsun ayakta tutmakla'' görevli olduklarını söyledi. 
     Türkiye'nin, tünelin ucundaki ışığı yakalamasına ramak kaldığını belirten Erdoğan, bu ışığı yakalamak için milletvekillerinden tüm zamanlarını, enerjilerini, güçlerini ve hissiyatlarını seferber etmeye çağırdı. Milletvekillerinin bunu aynı heyecanla paylaştığından kuşku duymadığını dile getiren Erdoğan, bu heyecan ve gayretle ortaya konulan eserin önemini vurguladı. 
     Erdoğan, milletvekillerine seslenirken, ''Ülkenin gündemini değiştirme gayreti içerisinde olanlara cevap vermekle vakit kaybetmeyin. Zira bizim o kadar boş zamanımız yok. Aksine daha çok çalışmamız lazım. Ama onların boş zamanı var. Çünkü onların bu ülkenin sorunlarıyla ilgili derdi de yok. Öyle bir dertleri olsaydı, onlar da bir mum yakma gayreti içinde olurlardı. Ama bugüne kadar onlar sadece yanan mumları söndürdü'' dedi. 
     
     ''PARTİ İÇİ DEMOKRASİ...'' 
     Erdoğan, 12 Ekim'de AK Parti'nin 1. Büyük Kongresi'nin şölen havası içinde yapılacağını ifade ederek, il kongrelerinin de birer şölen havası içinde geçtiğini söyledi. 
     Kongre'nin, Ak Parti'nin siyasi felsefesi ve demokratik işleyişi açısından önemli olacağını kaydeden Erdoğan, şöyle konuştu 
     ''Ülkemizde demokrasiyi tüm kurum ve kurullarıyla işler hale getirmek için gösterdiğimiz çaba, dünyada demokrasinin doğduğu ülkelerde bile övgüyle anılır hale gelmiştir. AK Parti sayesinde Türkiye, yönetilemeyen bir ülke olmaktan çıktı. AK Parti, kısa zamanda büyük milletimizin hem aklı hem de vicdanı oldu. Önümüzde uzun bir yol var. Bunu birlikte alacağız. Geleneğini oluşturmuş kurumsal bir parti olarak, parti içi demokrasiyi de daha olgun ve daha etkin işler hale getirmemizin de zamanı gelmiştir. Büyük Kongre, partimizin tam anlamıyla kurumsallaşmasının, tam ve eksiksiz demokrasiye geçişin tarihi olacaktır. Millet iradesini en üst karar mercii gören ve tüm değerlerini bunun üzerine inşa eden AK Parti'nin, aynı iradeyi kendi iç yapısında tecelli ettirme arzusunda olduğunun müjdesini veriyorum. Önümüzdeki kongre, Türk siyasi hayatı için böylesi hayati, şerefli bir gelişmeye imza atmanın mutluluğunu hep birlikte yaşayacağız.'' 
     
</TEXT>
</DOC>
