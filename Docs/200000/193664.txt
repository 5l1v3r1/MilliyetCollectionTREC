<DOC>
<DOCNO> 193664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/spor/ykoksaldi.html </URL>
<DATE> 2003/11/06/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Genç ama yalnız 
</HEADLINE>
<TEXT>

   
   18 yaşında, rekor bonservisle transfer olmanın ağırlığı nasıl taşınır Sokakların çocuğu asi Antonio Cassano'nun ilk iki yılında bunu taşıyabildiği söylenemez. 21 yaş altı milli takımı hocası Gentile onu evine yolladı, antremanları ciddiye almazdı, disiplinsizdi. Büyük maçlarda yedekten gelip, kritik goller atarak hocası Capello'yu zorladı çünkü o artık taraftarın içinde yanan ateşi sahaya taşıyan, kulübün has adamıydı. Ama Capello bu, kimsenin gözünün yaşına bakmaz. Bakmadı da, böyle bir yeteneği çok zor dönemler geçirmelerine rağmen taviz vermeyip, kenarda oturttu. Üstelik onu tam anlamıyla vurucu değil, sol kanattaki sürpriz golcü olarak oynatıyordu çok tanıdık . "Kaybolacak" dediğimiz dönemde Cassano, takımı Roma ile beraber 2003 sezonuna mükemmel bir başlangıç yaptı. Artık ilk 11 oyuncusu. "Capello bir baba gibi beni köşeye çekti ve her şeyi bir kez daha anlattı. Onu tekrar hayal kırıklığına uğratmak istemiyorum. İç dengemi buldum, birkaç ay önce bilmediğim bir kaliteyi keşfettim." Onun bu değişimini her hafta Roma maçlarında keyifle ve şaşkınlıkla izliyorum. 
   Şubat 2001'de krizdeki parasız Stuttgart'ın hocalığına getirilen Felix Magath, şimdilerde Şampiyonlar Ligi'nde üst tura yaklaşmanın keyfini yaşıyor. 2001'de hiç oynayamamış veya çok az şans bulmuş gençleri yenileriyle takviye edip, 1.5 sene sonra daimi 11 haline getirdi. Forvetinin yaş ortalaması 22 olan bu gençlik pınarının Alman futboluna da enerji verdiği kesin. Takımın fizik direnci üstün ve her geçen gün oyun disiplinini oturtuyorlar, gelişiyorlar. Hem bireysel hem de takım olarak. Balakov gibi mükemmel bir yaratıcılık ve istikrar abidesini kaybetmek orta sahalarını vurdu, ama o teknik heyetin içinde ve varisler yetiştiriyor. 
   Fenerbahçe ve gençleri de Stuttgart ve Cassano gibi olgunlaşma ve yenilik sürecinin içinde. Takım olarak ilerlemek isterken oyuncuların kişiliğini ve futbolunu olgunlaştırmak zorunda. Daum tarzı sebebiyle bu radikalliğe imza atabilecek avantaja sahip. Ama futbol kültürümüz ve Fenerbahçe yorumcuları gençlere yol göstermek ve teşvik etmekten çok yıkıcılığını büyük bir iştahla sergiliyor. A Milli takımın iskeleti olacak Kemal, Selçuk, Tuncay, Serhat gibi oyuncular için "vasat, düz, Fenerbahçe'ye daha iyileri lazım" diyebilmek futbol cahilliği ötesi. İyi niyetten yoksun, güncel futboldan kopuk. Daum'un istediği her yerde gıkını çıkarmadan oynayan Kemal, Selçuk ve diğerlerinin yapması gereken kulaklarını hocasına ve futboldan bahseden hakiki eleştirilere çevirmek. 
   
   
</TEXT>
</DOC>
