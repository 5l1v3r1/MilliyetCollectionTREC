<DOC>
<DOCNO> 186915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/siyaset/siy04.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kayıtsız kalamayız' 
</HEADLINE>
<TEXT>

   Erdoğan, Türkiye'nin Kuzey Irak'a asker göndermesi gerektiğini belirterek, "Ortadoğu yeniden şekilleniyor. Duyarsız kalamayız" dedi. Gül, "Kalıcı olmayacağız" mesajı verdi 
      ABDULLAH KARAKUŞ, ELÇİN ERGÜN Ankara 

   
   Türk askerinin Irak'a gönderilmesi kararına varılan Bakanlar Kurulu toplantısında "İşgalci görüntüsünde gitmeyelim. Siville asker birlikte gitsin" görüşü öne çıktı. Başbakan Recep Tayyip Erdoğan da bakanlara "Genelkurmay'la tam mutabıkız" dedi. Bütün bakanların görüşlerini dile getirdiği ancak bir "çatlak" oluşmayan toplantıda Erdoğan, İsrail'in Suriye'yi bombalamasını gündeme getirerek, "Ortadoğu'da bazı gelişmeler oluyor, bölge yeniden şekilleniyor. Duyarsız kalmamamız gerek. Menfaatlerimiz bizim asker göndermemizi gerektiriyor" dedi. 
   Dışişleri Bakanı Abdullah Gül de bakanların soruları üzerine bölge olarak net bir karar verilmediğini, Felluce - Tikrit - Bakubah'ı içine alacak Bağdat'ın kuzeyi ya da batısında bir bölgenin planlandığını söyledi. Gül, "PKK - KADEK konusunda da ABD, Türkiye'yi anlıyor. Bize daha yakın duruyor. K. Irak'taki gelişmeler terör açısından çok önemli. PKK - KADEK tehdidini ortadan kaldırabilmek, hedef olmamak için orada olmalıyız. Karışıklıkların artması ekonomiyi olumsuz etkiler" diye konuştu. 
   
   Görev yine Bölükbaşı'nın olacak 
   Bakanların Türk askerinin Irak'ta ne kadar kalacağını sorması üzerine Gül, "Bölgedeki karışıklığın sona erince oradan ayrılacağız" dedi. 
   Toplantıda, Irak'a "işgalci ülke" görüntüsünde gitmemek için sivil görevlilerin de askerlerle eşzamanlı hareket etmesi konusunda görüş birliğine varıldı. Olası tepkilerin azaltılması için Irak'a sağlık elemanı, gıda ve ilaç yardımı ile altyapı personelinin askerlerden önce veya birlikte Irak'a gitmesi kararlaştırıldı. 
   Tezkerede asker sayısının özellikle belirtilmediği, Genelkurmay'ın ihtiyacına göre saptanacağı öğrenildi. Tezkerenin Meclis'ten geçmesinin ardından mutabakat müzakerelerine başlanacağı, müzakereleri Büyükelçi Deniz Bölükbaşı'nın yürüteceği öğrenildi. 
   Erdoğan, Meclis'te tezkerenin geçirilmesinin ardından ABD ile daha iyi pazarlık yapacaklarını belirterek, "Uzlaşırsak asker göndeririz. Uzlaşamazsak kararı biz veririz. ABD, Felluce'ye gitmemizi istiyor. Biz ise Sünni bölgesini istiyoruz, müzakareler sürecek" diye konuştu. 
   
   Erdoğan çok çektim    ÜMİT BEKTAŞ 

   Ankara'da bir gençlik merkezinin açılışında top oynayan Başbakan Recep Tayyip Erdoğan, Dedeman Oteli'nde düzenlenen "yerel yönetimler reformu" konulu uluslararası toplantıda da bir konuşma yaptı. Erdoğan, mahalli idareleri gerçek manada özerk ve demokratik kurumlara dönüştürmeyi hedeflediklerini belirtirek, "Çünkü bundan ben de çok çekmiş bir belediye başkanıyım" dedi. 
</TEXT>
</DOC>
