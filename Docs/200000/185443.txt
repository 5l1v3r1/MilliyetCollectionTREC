<DOC>
<DOCNO> 185443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/siyaset/siy20.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Cenazeye geç gelen Bakan Mumcu kızdırdı    ALTAN BURGUCU Ankara 

   Kültür ve Turizm Bakanı Erkan Mumcu, karaciğer yetmezliği sonucu ölen tiyatrocu Kerim Afşar için Devlet Tiyatroları'ndaki törene 20 dakika gecikince tepki gördü. Sanatçı Ali Erkazan, Mumcu'yu "Afşar, bizi ve sahnesini hiç bekletmedi. Ama siz onu beklettiniz" diyerek eleştirdi. Mumcu ise "Polemiğe girmek istemiyorum. Özür dilemek gerekirse özür dilerim" dedi. Mumcu, Kocatepe Camii'ndeki cenaze namazına katılmadı. Afşar'ın cenazesi, Cebeci Asri Mezarlığı'na defnedildi. 
   
   Astsubayın aracına zaman ayarlı bomba    FERİT DEMİR Tunceli DHA 

   Hozat'ta bir astsubayın aracına yerleştirilen zaman ayarlı bomba 51. İç Güvenlik Tugayı'nın garajında park halindeyken patladı. Astsubayın aracını park etmesinin ardından meydana gelen patlamada ölen ya da yaralanan olmadı. Ancak garaj ve üç araç kullanılmaz hale geldi. Tunceli Milli Eğitim Müdürlüğü önünde bulunan şüpheli paket de bomba uzmanlarınca kontrollü olarak patlatıldı. Pakette tuz olduğu anlaşıldı. Tunceli Valisi Ali Cafer Akyüz, garajda kimsenin bulunmamasının faciayı önlediğini belirterek "Ortalığı karıştırmak isteyenler var" dedi. 
   
   Demirel'i Ağar uğurladı    SİNAN TOROS İstanbul 

   9. Cumhurbaşkanı Süleyman Demirel, ilk bursiyeri olduğu ve yönetim kurulunda bulunduğu Eisenhower Vakfı'nın 50. yıldönümü kutlamalarına katılmak üzere dün eşi Nazmiye Demirel'le birlikte ABD'ye gitti. Ziyareti sırasında 'Eski dostum' dediği ABD eski başkanlarından George Bush ile de görüşeceğini sözlerine ekleyen Demirel'i, DYP Genel Başkanı Mehmet Ağar ve eski bakanlardan İsmet Sezgin uğurladı. 
</TEXT>
</DOC>
