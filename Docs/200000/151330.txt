<DOC>
<DOCNO> 151330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sondun36.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Basra'da okullar açıldı ama bir farkla... 
</HEADLINE>
<TEXT>

     Irak'ta savaşın başlamasıyla kapanan okullar bir ay aradan sonra açılmaya başladı. Basra'da öğrenciler, sınıflardaki cam kırıklarını süpürerek, okullarını biraz olsun eğitim için uygun hale getirmeye çalışıyor. 
     Basra'daki bir okulun müdürü Ahmed Sabır, cam kırıklarını süpüren öğrencilerle gurur duyduğunu belirterek, ''Bu, okumaya ne kadar hevesli olduklarını gösteriyor'' dedi. 
     Okulun kimya öğretmeni Yasin Muçbil, okullarının yağmacılar tarafından harap edildiğini belirterek, kimya laboratuvarında hemen hemen hiçbir şeyin kalmadığını söyledi. ''Burasını böyle görmek çok üzücü'' diyen Muçbil, en kısa zamanda araç gereçleri yerine koyacaklarını ve eğitime devam edeceklerini kaydetti. Muçbil, tahtanın üzerinde asılı olan devrik Irak lideri Saddam Hüseyin'in resmini söktü. 
     Okulların Cumartesi günü açılacağı, Cuma günü radyo ve megafon aracılığıyla halka duyurulmuştu. 
     Basra'daki söz konusu okulun 840 öğrencisinden yaklaşık 100'ü okula geldi. Kimi evde oturmaktan sıkıldığı, kimi de yeniden bir şeyler öğrenebilmek için. 17 yaşındaki Hasan Abud, ''İlk başta bir yıl kaybımızın olacağını düşünmüştüm. Üniversitede okuyup mühendis olmak istiyorum. Bir yıllık kayıp benim için felaket olurdu'' dedi. 
     Maaşlarının ödenip ödenmeyeceği konusunun netlik kazanmamasına rağmen, öğretmenlerin 4'te 3'ü şimdilik sadece İngilizce, Arapça ve Matematik dersi verilebilen bu okulda hazır bulundu. 
     Sabır, ''Maaş ve bunun gibi konular ikinci planda'' diyerek, Irak'ta bir an önce günlük hayatın başlamasını umduğunu söyledi. 
     İngilizce öğretmeni Ali Hüseyin Suber, önceden Saddam'ın başarıları konulu derslerin olduğunu belirterek, ''Saddam şimdi tarih oldu. Baştan başlıyoruz'' diye konuştu. 
     





</TEXT>
</DOC>
