<DOC>
<DOCNO> 187986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/soneko03.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Castro'ya yeni önlemler... 
</HEADLINE>
<TEXT>

     ABD Başkanı George Bush, Küba lideri Fidel Castro iktidarını zayıflatmayı amaçlayan yeni önlemler alınacağını açıkladı. 
     Bush, Beyaz Saray'da bugün düzenlenen bir toplantıda, bu ülkeye yönelik seyahatlere kısıtlamaları daha da güçlendireceklerini, ayrıca rejim karşıtlarının Küba'dan ABD'ye kaçmalarını kolaylaştıracaklarını belirtti. 
     ''Küba'daki rejimin, kendisini gönüllü olarak demokratik bir rejime dönüştürmeyeceği açıkça anlaşılıyor. Ancak değişim şart'' diyen Bush, ''Diktatör küstahça, saygısızca davranıyor, zulmüne devam ediyor'' şeklinde konuştu. 
     Bush, bu ülkeye tatile giden Amerikalıların harcadığı paraların Castro rejimine gittiğini, seyahat kısıtlamalarını güçlendireceklerini vurguladı. 
     
</TEXT>
</DOC>
