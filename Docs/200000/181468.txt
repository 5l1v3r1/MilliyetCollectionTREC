<DOC>
<DOCNO> 181468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sondun25.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Danimarka askeri karargahına saldırı 
</HEADLINE>
<TEXT>

     Irak'ın güneyindeki Danimarka askerlerinin karargahına iki hafta içinde üçüncü kez tanksavar roketleriyle saldırı düzenlendiği, ancak roketlerin isabet etmediği bildirildi. 
     Karargahtan yapılan açıklamada, saldırıda yaralanan ya da ölen olmadığı kaydedildi. 
     Basra'nın kuzeyindeki El Kurne'de üslenen 400 askerden oluşan Danimarka birliğinin karargahına sabah saatlerinde 3 ya da 4 roketin, yaklaşık 200 metre uzaklıktaki futbol stadyumundan atıldığının sanıldığı belirtilen açıklamada, karargahta Danimarka askerleriyle birlikte görev yapan iki Litvanya askerinin de futbol stadyumuna ateş açtığı, karşı ateşte de ölen ya da yaralanan olmadığı bildirildi. 
     Danimarka karargahına geçen iki haftada üst üste açılan tanksavar roket atışı da isabet etmemişti. 
     
</TEXT>
</DOC>
