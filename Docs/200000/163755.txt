<DOC>
<DOCNO> 163755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sontur04.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma Genel Komutanı "İrticai faaliyetlerde artış oldu" 
</HEADLINE>
<TEXT>

     Jandarma Genel Komutanı Orgeneral Şener Erguygur, irticai grupların faaliyetlerinde artış olduğuna dikkat çekerek, vatandaşları irticayla mücadelede yardıma çağırdı. 
     Eruygur, Jandarma teşkilatının 164. kuruluş yıldönümü nedeniyle Jandarma Okullar Komutanlığı'nda düzenlenen kutlama programında teşkilatının son bir yıl içindeki faaliyetleri hakkında bilgi verdi. Eruygur, İçişleri Bakanı Abdülkadir Aksu'nun da katıldığı programda, "İrticai örgütler, Türkiye Cumhuriyeti'nin Anayasa'yla belirlenmiş temel değerlerini hiçe sayan örgütlü, sistemli ve yaygın faaliyetlerini yoğunlaştırarak sürdürmektedir" dedi. Erguygur, şunları söyledi 
     
     290 çocuğa irticai eğitim 
     "Mütevazi bir ilimizde bu tür faaliyetleri belirtilen okul, dersane ve yurtlardaki öğrenci miktarı 4 bin 246, son üç ayda irticai eğitime tabi tutulduğu tespit edilen küçük yaştaki çocuk miktarı 290'dır. Atatürk Cumhuriyeti'nin dayandığı temel değerleri korumak ve yaşatmak azim ve kararlılığımızı teyit eder, tüm yasal olmayan falliyetlerde olduğu gibi son üç ayda irticayla mücadelede duyarlı yurtaşlarımızın yardımlarını beklediğimizi arz ederim. Özel veya örgütsel çıkar peşinde koşanların istismar ettiği temiz dindar insanımızı, Cumhuriyet ve temelde demokrasi düşmanlarının tasarrufundan korumak, hepimiz için yurttaşlık görevidir." Eruygur'un konuşmasının ardından düzenlenen törende, Özel Asayiş Komutanlığı helikopter gösterisi yaptı, yangında arama kurtarma faaliyetleri temsil edildi, bomba imha köpeği itaat gösterisi sundu. Öğrencilerin gösterilerinin ardından, törene katılan Avrupa ve Akdeniz Ülkeleri Askeri Statülü Jandarmalar Birliği FİEP üyesi İtalya, İspanya ve Romanya bandoları gösteri yaptı. Jandarma Genel Komutanlığı Bandosu'nun "Fidayda" ve "Kasap Havası" gösterileri de beğeni topladı. Törenin ardından, Jandarma Okullar Komutanlığı içindeki 100 yataklı askeri hastane törenle açıldı, sosyal tesislerde jandarma ailelerinin eserlerinden oluşan sergi gezildi. 
     
</TEXT>
</DOC>
