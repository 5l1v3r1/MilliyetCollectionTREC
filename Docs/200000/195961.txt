<DOC>
<DOCNO> 195961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur33.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan, şehit polis için düzenlenen törene katıldı... 
</HEADLINE>
<TEXT>

     Başbakan Recep Tayyip Erdoğan, terörü yok etmenin kolay olmadığını belirterek, ''Bunu asgariye indirmek şüphesiz hedefimiz olacaktır'' dedi. 
     Başbakan Erdoğan, dün sinagoglara yönelik bombalı saldırıda şehit olan polis memuru Bülent Bostanoğlu için İstanbul Emniyet Müdürlüğü'nde düzenlenen törene katıldı. 
     Erdoğan, burada yaptığı konuşmada, törene katılanlarla böyle farklı bir atmosferde birarada olmak istemediğini ancak ilk insandan bu yana ne yazık ki bu tabloların hep yaşandığını ve bundan sonra da yaşanacağını söyledi. 
     Son zamanlardaki terörün acımasız sonuçlarının insanlığı gerçekten farklı bir biçimde üzdüğünü ve bu terörün ulusal olmaktan çıkıp, uluslararası boyuta kavuştuğunu kaydeden Erdoğan, ''Bu uluslararası boyuttaki terörün neticelerini insanlık maalesef pahalı ödemekte. Ülkemizde özellikle son zamanlarda oluşan güzel hava, huzur, mutluluk... Bu şu anda böyle terör tehdidiyle adeta yok edilmek gayreti içine girenlerin bir uygulaması olmuştur'' dedi. 
     Türkiye'nin terörle ilgili çok ciddi bedeller ödediğini ve ödenen bedellerin tüm güvenlik güçleri ve silahlı kuvvetlerine önemli deneyimler kazandırdığını kaydeden Erdoğan, ''Bülent kardeşimin şehit edilmesi, bunun yanında 22 kardeşimizin ebediyete intikali, toplam 303 vatandaşımızın yaralanması, bu terör eyleminin bir neticesi olarak önümüzde durmakta'' diye konuştu. 
     
     ''TERÖRE KARŞI ORTAK MÜCADELE PLATFORMU OLUŞTURMAK'' 
     Yapılacak çalışmalarla emniyet güçlerinin bu kaynağı bulacağına inandığını ve mücadelelerini yılmadan, usanmadan sürdüreceklerini belirten Başbakan Erdoğan, şunları söyledi 
     ''Tabii ki terörü yok etmek kolay değil. Bugün dünyada en güçlü, en gelişmiş ülkeler bunu yok edemediler. Hiç ummadıkları anda yine bir terör uygulamasıyla karşı karşıya kaldılar. Bunu asgariye indirmek şüphesiz hedefimiz olacaktır ve uluslararası boyutta ortak bir mücadele platformunu oluşturmak suretiyle bunu engellemek bunu karşısında durmak inanıyorum ki dünyadaki teröre bulaşmamış ülkelerin de ana hedefidir.'' Yaptığı görüşmelerde tüm ülke yetkililerinin hepsinin bu konuda ortak kanaat ifade ettiğini belirten Başbakan Erdoğan, ''Bunu aşacağız, buna inanıyoruz. Şunu da kabul etmeliyiz. Bülent kardeşimiz ne ilktir, ne sondur. Bundan sonra da devam edecek. Zaten bu olmadığı sürece de ne insanların can güvenliği, ne ilkelerin güvenliği mümkündür. Bütün mesele burada aklı bilimi tecrübeyi iyi kullanarak netice alabilmektir. Yapacağımız da budur'' diye konuştu. 
     
     ŞEHİT POLİSİN AİLESİNE SESLENDİ 
     Bütün güvenlik güçlerinin koordineli olarak çalışmasıyla bu neticeyi almanın gayreti içinde olacaklarını anlatan Erdoğan, şehit polis memuru Bülent Bostanlı'nın ailesine seslenerek, şunları söyledi 
     ''Hepimiz mukadder olan neticeyi muhakkak yaşayacağız ve şunu bilmemiz lazım ölüm bizler için bir yok olma değildir. Ölüm aslında bizim için bir başlangıçtır. Buna böyle inanıldıktan sonra teselli buluruz. Eğer buna böyle inanmazsak, şunu bilesiniz ki milletler adeta çılgınlar arenası içinde yaşamayla karşı karşıya kalırlar. Biz sizleri böyle görüyor ve sizleri de gözlerinizden böyle okuduğum için takdir ediyorum. Şunu bilmeniz lazım Türkiye Cumhuriyeti Devleti sizi sizinle başbaşa bırakmayacak.'' Azami ölçüde imkanlarını onlarla paylaşacaklarını da ifade eden Erdoğan, tüm ölenlere Allah'tan rahmet, ailelerine sabır, yaralılara da şifa diledi. 
     Başbakan Erdoğan, ''Bülent kardeşimizi hep birlikte yolcu edeceğiz. Bu yolculuk unutmayın ki kutlu bir yolculuktur. Milletimizin başı sağolsun'' dedi. 
     
     ŞEHİT POLİSİN CENAZESİ ANKARA'YA GÖNDERİLDİ 
     İstanbul Valisi Muammer Güler de olayın faillerini polisin muhakkak bulacağını ancak bunların arkasındakilerin yüzlerini ve neyi hedef aldıklarını bildiklerini belirterek, ''Onları bir kere daha lanetliyor ve kınıyoruz'' dedi. 
     Konuşmaların ardından şehit polis memuru Bülent Bostanoğlu, düzenlenen törenin ardından toprağa verilmek üzere Ankara'ya gönderildi. 
     Başbakan Erdoğan, Bülent Bostanoğlu'nun eşi Ayfer Bostanoğlu ve ailesine başsağlığı dileğinde bulundu. 
     Kendisi de polis çocuğu olan ve 29 yaşında vefat eden Bostanoğlu'nun, 4 yıldır polislik yaptığı ve 1.5 aylık evli olduğu bildirildi. 
     Törene, Dışişleri Bakanı ve Başbakan Yardımcısı Abdullah Gül, İçişleri Bakanı Abdülkadir Aksu, Sağlık Bakanı Recep Akdağ, Ulaştırma Bakanı Binali Yıldırım ve İstanbul Büyükşehir Belediye Başkanı Gürtuna'nın da aralarında bulunduğu çok sayıda kişi katıldı. 
     
</TEXT>
</DOC>
