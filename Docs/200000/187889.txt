<DOC>
<DOCNO> 187889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/guncel/gun03.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurul da onaylarsa ameliyat devletten 
</HEADLINE>
<TEXT>

   Mahkeme, travesti Öykü'nün kadınlık ameliyatı olmasını zorunlu gördü. Sağlık Bakanlığı'nda toplanacak kurul onay verirse Öykü, yeşil kartıyla hayalini gerçekleştirecek 
      ELİF KORAP 

   
   Yalova Asliye Hukuk Mahkemesi, Medeni Kanun'daki değişiklikten sonra, bir travestinin kadınlık ameliyatı olmasının sağlığı açısından zorunlu olduğuna karar verdi. Cinayet suçuyla yattığı cezaevinde uğradığı tacizi anlattığı mektubuyla gazetemizde daha önce yer alan travesti Öykü Ömer Evren , Sağlık Bakanlığı'nda toplanacak kurul onay verirse Türkiye'de devletin ameliyat ettirdiği ilk travesti olacak. Elinde mahkeme kararı olduğu ve ameliyatı bir "lüks" değil, "zorunluluk" olarak kabul edildiği için eskisi gibi doğrudan reddedilemeyecek. 
   
   BAŞVURULAR REDDEDİLİYORDU 
   Yeni Medeni Kanun'dan önce yasada cinsiyet değiştirmeyle ilgili bir düzenleme bulunmuyordu. Ameliyatla kadın olan bir travesti, kimlik değişimi için mahkemeye başvurabiliyordu. Travestiler, lükse girdiği gerekçesiyle SSK, Bağkur, Yeşil Kart imk nlarıyla ameliyat olamıyor, başvuruları doğrudan reddediliyordu. 
   Sağlık açısından travestilerin ameliyat olmasına izin veren Medeni Kanun'un 40. maddesine göre, mahkemeye başvuran travesti Öykü, mahkemenin isteği üzerine Uludağ Üniversitesi Tıp Fakültesi'nden ameliyatın zorunlu olduğuna dair rapor aldı. Raporu değerlendiren Yalova Asliye Hukuk Mahkemesi, 9 Ekim 2003 tarihinde, Öykü'nün "cinsiyet değişikliğinin sağlığı açısından zorunlu olduğuna" karar verdi. 
   
   'GENEL BİR KARAR ÇIKMAZ' 
   Sağlık Bakanlığı Tedavi Hizmetleri Genel Müdürü İsmail Demirtaş, kararı şöyle değerlendirdi "Şu an bize bu olay intikal etmedi. Bugüne kadar yeşil kart cinsiyet değişimi için kullanılamıyordu. Ancak bize mahkeme kararıyla gelen kişi için biz bir komisyon toplarız. Tabii mahkeme kararı muhakkak değerlendirmede bir dayanak. Neticede yine de komisyon geri ödeme kuruluşu olan Maliye Bakanlığı'nın da katılımıyla gerçekleşmeli. Bana böyle bir ameliyat zor gibi görünüyor. Yine de kurul nasıl bir karar verir bilemiyorum. O hastanın ameliyatına onay çıksa bile genel bir karar çıkmaz. Her hasta ayrı olarak değerlendirilir." 
   
   
</TEXT>
</DOC>
