<DOC>
<DOCNO> 173480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sondun33.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Humeyni'nin torunu ''molla diktatörlüğünü'' eleştirdi 
</HEADLINE>
<TEXT>

     İran İslam Devrimi lideri Ayetullah Humeyni'nin torunu Hüseyin Humeyni, İran'daki ''molla diktatörlüğünü'' eleştirdi. 
     Irak'ta bulunan Hüseyin Humeyni, merkezi Londra'da bulunan Arap gazetesi Eş Şark El Avsat'a yaptığı açıklamada, ''İran'ın, dini insanları baskı altında tutmak ve toplumun sesini boğmak için bir araç olarak kullanmayan demokratik bir rejime gereksinimi var'' dedi. 
     İran'da din ile devletin birbirinden ayrılmasını ve ''teokratik despot iktidarın sona ermesini'' istediğini belirten Hüseyin Humeyni, İran'daki durumu, Ortaçağ'da Kilise'nin karanlığına gömülmüş Avrupa'ya benzeterek, ''Dedemin ölümünden sonra İran'da iktidara gelenlerin hepsi onun adını ve İslam'ı, haksız otoritelerini dayatmak amacıyla kullandılar. İran'daki teokratik iktidar dünyadaki diktatörlüklerin en kötüsüdür'' ifadelerini kullandı. 
     Ülkesindeki protesto dalgalarını memnuniyetle karşıladığını ifade eden Hüseyin Humeyni, bu hareketin hızla, İran'daki rejimi sona erdirecek bir halk devrimine dönüşeceğini belirterek, ''Yakında çok büyük bir olaya katılacağız'' dedi ve ABD'nin de yardımıyla İran'da rejim değişikliği için mücadelesini sürdüreceğini söyledi. 
     İran halkının kendi rejimini seçmeye yetkin olduğunu belirten Hüseyin Humeyni, ''İhticamız olan da bu'' ifadesini kullandı. 
     Eş Şark El Avsat, Hüseyin Humeyni'nden bu açıklamaları nerede ve ne zaman aldığını açıklamazken, bölge sakinleri, Irak'a gizli bir ziyarette bulunduğu belirtilen Humeyni'nin torununun 3 kişiyle birlikte Irak'ın orta kesimindeki Necef kentinde kaldığını ve Irak'taki en yüksek Şii otoritelerinden biri kabul edilen Ali El Sistani ile biraraya geldiğini söylediler. 
     Hüseyin Humeyni, Neceflilere göre Temmuz başında kente geldi. Humeyni'nin torununun çocukluğu, İran'da devrimi hazırlayan dedesiyle birlikte bu kentte geçmişti. 
     
</TEXT>
</DOC>
