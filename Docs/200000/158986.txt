<DOC>
<DOCNO> 158986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sondun11.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab'ın başarısı Alman basınında... 
</HEADLINE>
<TEXT>

     Sertab Erener'in 48. Eurovision Şarkı Yarışması'nda elde ettiği birinciliğin yankıları Alman basınında sürüyor. 
     Berliner Morgenpost gazetesi, ''Türk popu Avrupa'yı fethediyor'' başlığıyla verdiği haberde, ''Sezen Aksu ile Türkiye dışında yayılmaya başlayan Türk popunun, Sertab Erener'in Riga'daki başarısıyla kesin onay gördüğünü'' yazdı. 
     Sertab Erener'in başarısının Türkiye'de büyük bir coşkuyla karşılandığını ve Cumhurbaşkanı Ahmet Necdet Sezer'in de kendisini tebrik ettiğini belirten gazete, Eurovision tarihinde ilk kez Kıbrıs Rum kesiminin de Türkiye'ye puan verdiğini hatırlattı. 
     Frankfurter Allgemeine Zeitung gazetesi de, ''Türkiye şarkı söyleyerek Avrupa'ya ulaşıyor'' başlığıyla verdiği haberde, Sertab Erener ve Dünya Güzeli Azra Akın'ın başarılarına dikkat çekti ve ''Şimdi tek eksik olan şey Türkiye'nin AB kriterlerini yerine getirmesi'' ifadesini kullandı. 
     Sertab Erener'in başlangıçta İngilizce şarkı hazırladığı için eleştirildiğini, ancak sanatçının İngilizce şarkı söylemesinin daha etkili olacağına inandığını kaydeden gazete, ''Belki Türkiye için gerçekten yeni bir dönem başlıyor'' diye yazdı. 
     Die Welt gazetesi ise ''Kızların skandalı yerine göbek dansı'' başlığıyla verdiği haberde, Rusya adına yarışan ve lezbiyen oldukları için sık sık ''skandal kızlar'' olarak nitelendirilen ''t.A.T.u'' grubunun 2 şarkıcısının, Sertab Erener'e yenik düştüklerini yazdı. Gazete, ''Türkiye'nin müzik alanında Avrupa'ya sıçramayı başardığı'' yorumunu yaptı. 
     
</TEXT>
</DOC>
