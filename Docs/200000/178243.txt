<DOC>
<DOCNO> 178243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sonspo07.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi Koca şehirde sponsor olmamasına hayret ediyorum... 
</HEADLINE>
<TEXT>

     Bursaspor'un dünyaca ünlü teknik direktörü Gheorghe Hagi, her anlamda çok gelişmiş bir kent olan Bursa'nın spor ve özellikle futbolda bu denli geride bulunmasına anlam veremediğini belirterek, ''Bursa gibi ekonomik ve sosyal açıdan büyük bir kentin takımı, ligde şampiyonluk yarışı içinde olmalı'' dedi. 
     Hagi, yönetime, taraftarlara ve özellikle çok iyi bir takım kurabileceğine inandığı için Bursaspor'a geldiğini, görev süresi içinde de ne denli doğru bir karar verdiğini gördüğünü söyledi. 
     Birinci Süper Lig'de şampiyonluk yarışının bu yıl da 3 büyük takım arasında geçeceğini tahmin ettiğini ifade eden Rumen teknik adam, ''Neden Bursaspor'da bu yarış içinde olmasın'' derken, bunun için finansal ve medya gücünün gerekli olduğunun altını çizdi. 
     Hagi, Bursa'nın, takımının ligde şampiyonluk yarışına girmesi için gerekli güce sahip olduğunu, ancak bunu yeterince kullanamadığını ifade ederek, ''Bursa gibi ekonomik ve sosyal açıdan büyük bir kentin takımı, ligde şampiyonluk yarışı içinde olmalı. Ekonomisi, medyası güçlü. Taraftarları dersen muhteşem. Ancak tüm bu etkenleri birleştirmek gerekli'' diye konuştu. 
     
     KENTTEKİ BÜYÜK FİRMALAR 
     Bursa'da, dünya çapında ünlü firmaların bulunduğunu anlatan Hagi, ancak buralardan takıma finansal desteğin sağlanamadığını kaydetti. 
     Hagi, futbolun toplumsal bir olgu olduğunu, gençlere spor ruhu hakkında eğitim verdiğini ifade ederek, ''Futbolun ayrıca finansal kaynağa ihtiyacı var. Bu da sponsorlar tarafından karşılanmalı. Bursa'da 2 tane otomobil fabrikası var. Bu fabrikaların kentin tek takımına sponsor olmamalarına hayret ediyorum'' görüşünü dile getirdi. 
     
</TEXT>
</DOC>
