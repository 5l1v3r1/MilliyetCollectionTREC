<DOC>
<DOCNO> 176897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/yasam/yas03.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Huzur projesi huzursuz etti 
</HEADLINE>
<TEXT>

   Aile ortamı oluşsun diye yaşlılar evinin bir yanı kız yetiştirme yurdu yapıldı. Ancak kızların hareketli yaşamı, yaşlıları çabuk bıktırdı... 
      ERSİN ERCAN, ÖZDEN ELÇİ DHA 
   
   Devlet Bakanlığı'nın 1990'da 'Yaşlı torun ilişkisi' sloganıyla, aile ortamı yaratmak amacıyla aynı bina içinde kurduğu Bolu İzzet Baysal Yaşlılar Evi ve Kız Yetiştirme Yurdu'nda kuşak çatışması yaşanıyor. 
   İzzet Baysal Vakfı'nın 1990'da bitirdiği 4 katlı bina bedelsiz olarak Bolu Kalkınma ve Tanıtma Vakfı'na devredildi. Vakıfla Devlet Bakanlığı arasında yapılan protokolle 'kuşak barışı' için binanın bir tarafının Kız Yetiştirme Yurdu, bir tarafının ise Yaşlılar Evi olması kararlaştırıldı. 
   Ancak yaşları 12 ile 18 arasında değişen kız öğrencilerin aşırı gürültü yapması ve zaman zaman hırsızlık olayları meydana gelmesi yaşlıları rahatsız etti. Geçen ay yurtta kalan iki kızın bir yaşlının parasını gasp etmesi bardağı taşırdı. Olay üzerine kızların, yaşlıların bölümüne geçişi yasaklandı. 
   
   Geçişler kapatıldı 
   Yurtta 43 kızın, Yaşlılar Evi'nde ise 60 yaşlının kaldığını belirten Bolu Valisi Mehmet Ali Türker şunları söyledi "Gençlerin hareketli yaşamı, yaşlıları rahatsız etti. Gençler, yaşlılara yardım edeceklerine onlara zarar veriyorlar." Vali Türker, huzurevi ve yetiştirme yurdunun ayrılması için hazırladıkları raporu en kısa zamanda bakanlığa göndereceklerini belirtti. 
   
   
</TEXT>
</DOC>
