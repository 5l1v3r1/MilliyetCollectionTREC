<DOC>
<DOCNO> 178188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sondun16.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış mesajları... Kerkük'te durum sakin... 
</HEADLINE>
<TEXT>

     Kerkük Valisi Abdurrahman Mustafa, kentte durumun sakin olduğunu ve olaylarla ilgili soruşturmanın sürdüğünü açıkladı. 
     Mustafa, makamında gazetecilere yaptığı açıklamada, Tuzhurmatı Beldesi'ndeki türbeyi kimlerin tahrip ettiğini bilmediklerini belirterek, ''Elimizde kanıt yok. Kentte durum sakin, olaylarla ilgili soruşturma sürüyor. Soruşturma sonuçlanınca kamuoyuna açıklayacağız'' dedi. 
     Gazetecilerin, Kerkük dışından gelen polisleri Türkmenler istemiyor mu sorusuna Mustafa, Kerkük'e dışarından polis gelmediğini ve görev yapanların hepsinin Kerküklü olduğunu bildirerek, ''Saddam döneminde Kerkük'ten başka yerlere sürgüne gönderilen polisler tekrar görevlerine döndü. Amacımız, güvenlik sistemini değiştirerek, yeni bir sistem yerleştirmektir'' diye konuştu. 
     
     IKDP TEMSİLCİSİ KERKÜKİ 

     Irak Kürdistan Demokrat Partisi IKDP Kerkük Temsilcisi ve Kent Meclisi Üyesi Kemal Kerküki de, Türkmen, Arap ve Asurilerin huzurunun bozulmasını isteyenlerin bulunduğunu, olayların tamamen onların çabasıyla meydana geldiğini savundu. 
     Türkmenlerle kardeş olduklarını, bir Türkmen kadar Türkmenlerin hakkını savunduklarını anlatan Kerküki, kentte hiçbir Kürdün Türkmenlere karışmadığını ve evlerinden atmadığını bildirdi. 
     Saddam döneminde Türkmenlerin ev ve arazilerine sahip çıkan Arapların kentten çıkarıldığına işaret eden Kerküki, şöyle konuştu 
     ''Bazı çevreler Türk, Kürt kavgası çıkarmak istiyor. Türkiye ile komşuyuz. Amacımız, yakaladığımız fırsatları değerlendirerek, demokrasiyi yaymaktır. Her yerde suçlar işlenir. Ama suç işleyen kim olursa olsun tespit edilerek, gerekli cezaya çarpıtılacaktır. Burada polisi suçlu göstererek, polisin silahsızlanmasını isteyenler var. Polis her yerde olduğu gibi burada da silahlı olmalıdır. Vatandaşın güvenliğini sağlamalıdır.'' Kerküki, gazetecilerin Türk askerlerinin Irak'ın kuzeyine gelmesi yönündeki çeşitli sorularını, ''Kuzeyde hiçbir sorunun yok. Emniyetli ve güvenlidir. Bu nedenle burada hiçbir yabancı kuvvet istemiyoruz. Ama diğer bölgelere karışmıyoruz. Diğer bölgelere gidebilirler'' şeklinde yanıtladı. 
     
</TEXT>
</DOC>
