<DOC>
<DOCNO> 162600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/spor/spo02.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
DOĞRU CEVAP A 
</HEADLINE>
<TEXT>

Fenerbahçe yönetiminin test sınavına çevirdiği transfer harekatının A şıkkı belli oldu. Bu pakette Hooijdonk, Lucio ve Geremi var. Sonuç çıkmazsa önce B, sonra C'ye geçilecek 
     YALÇIN TÜRK 

     Hollandalı favori 
     TRANSFERDE sessiz bir şekilde girişimler yapan Fenerbahçe'de Daum'un merak edilen A, B ve C listeleri netleşmeye başladı. Sarı - Lacivertliler'in ilk etapta A seçeneği üzerinde durduğu öğrenildi. Alman teknik adamın bu listesinde Leverkusen'de oynayan Lucio, Real Madrid'in İngiltere'ye kiraladığı Geremi ve Feyenoord'un yıldızı Van Hooijdonk'un yer aldığı öğrenildi. Hakan Bilal Kutlualp ve İlhan Ekşioğlu'nun Hooijdonk ile dün Hollanda'da görüştü. 
     
     Avrupa turu var 
     İKİ yöneticinin, Hollandalı golcüden fiyat aldığı ve önümüzdeki günlerde tekrar görüşmek üzere randevulaştığı öğrenildi. Brezilya'ya geçen Kutlualp ve Ekşioğlu'nun, Daum ile biraraya geleceği belirtildi. İlhan Ekşioğlu, her an her yere gitme durumlarının olduğunu söyledi. Ekşioğlu şöyle devam etti "Pasaportumuz cebimizde, bavul elimizde. Yetki Daum'da. A, B ve C planları hazırlanmıştır. Hocamızın öncelikli olmasını istediği isimlerle görüşüyoruz. Yönetimimizde sorun yok. Yazılan bazı yazılar aşağılıkça" dedi. 
     
Brezilya yolcusu      DAUM'UN A planında yer alan futbolcuların transfer gelişmelerine göre hareket edeceği bildirildi. Alman hocanın, bu üç futbolcudan olumsuz yanıt gelmesi durumunda rotayı Brezilya'ya çevireceği bildirildi. Daum'un daha önce prensip anlaşmasına vardığı Sambacılar'la bizzat gidip görüşeceği açıklandı. 
     
Ümit Özat kalıcı      İmza atacak 
     İÇ transferde Fenerbahçe yönetimi ile yaptığı ilk temaslardan olumsuz sonuç alan Ümit Özat'ın kalmak için ikna olduğu öğrenildi. Tecrübeli futbolcu ve menajeri Erhan Çağlayan'ın bugün Sarı - Lacivertliler ile son detayları görüşeceği ve mukavele tazeleyeceği öğrenildi. Ümit Özat'ın imza attıktan sonra Fransa'ya tatile gideceği de vurgulandı. 
     
     Ceyhun'a izin 
     DİĞER yıldızlardan Ceyhun'un ise kendisine önerilen teklifi düşünmek için bir hafta süre istediği ve tatile gittiği ifade edildi. Tecrübeli futbolcunun fiyatı kabul etmesi durumunda, hafta sonu İstanbul'a dönüp, imza atma ihtimalinin gündemde olduğu da bildirildi. Daum'un, Ümit Özat ve Ceyhun ikilisinin kalmasına sıcak baktığı açıklandı. 
     
Rüştü'nün kader anı      BARCELONA ile prensipte anlaştığı iddia edilen Rüştü, bugün Başkan Aziz Yıldırım ile son kez masaya oturacak. Daum'un mutlaka kalmasını istediği tecrübeli eldivene, yeni bir teklif sunulacağı öğrenildi. Yıldırım'ın, Alman hocaya verdiği söz nedeniyle Rüştü'yü ikna etmeye çalışacağı ve milli kalecinin mukavele yenilemesi için ilk teklifini artıracağı bildirildi. 
     
İbrahim için ret      BAŞKAN Aziz Yıldırım ve İkinci Başkan Nihat Özdemir, Ceylan Otel'de Gaziantepspor Başkanı Celal Doğan ile pazarlığa oturdu. Yıldırım, İbrahim Toraman'ı mutlaka almak istediklerini dile getirmesine karşın Doğan'dan olumsuz yanıt geldi. Özdemir, "İbrahim'i istedik, satmayacaklarını söylüyorlar. Beklemedeyiz" dedi. 
     
Selçuk iddiası      İSTANBULSPOR'UN yıldız ismi Selçuk'un yakın çevresine Fenerbahçe ile anlaştığını söylediği iddia edildi. Ümit Milli futbolcunun "Bir - iki güne kadar imza atarız" dediği vurgulandı. Ancak Boğalar'ın Başkanı Adnan Sezgin, gelişmeyi yalanlayarak, "Hem Fenerbahçe hem de Galatasaray bu oyuncumuzu istiyor. Şu ana kadar kimseyle anlaşmış değiliz" açıklamasını yaptı. 
     
Samandıra hastanesi      ESKİ yöneticilerinden Acıbadem Hastanesi'nin sahibi Mehmet Ali Aydınlar, Samandıra Tesisleri'ne tam teşekküllü bir sağlık merkezi açacağını müjdeledi. Önceki gece Başkan Aziz Yıldırım ile bir araya gelen Aydınlar, yaptırmak istediği binanın projelerini gösterdi. Futbolcuların tüm tedavilerinin yakında temeli atılacak olan bu merkezde yapılacağı bildirildi. 
     

</TEXT>
</DOC>
