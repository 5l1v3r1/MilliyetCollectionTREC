<DOC>
<DOCNO> 157747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/spor/spo04.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da Vlieger atağı 
</HEADLINE>
<TEXT>

Bordo-Mavili ekip, Belçika Milli Takımı'nın kalecisi Geert De Vlieger'in peşine düştü. Başkan Özkan Sümer, 32 yaşındaki file bekçisi ile pazarlıkları başlattı 
     TEKNİK Direktör Samet Aybaba'nın isteği doğrultusunda yabancı kaleci arayışlarına başlayan Trabzonspor Başkanı Özkan Sümer, Belçika Milli Takımı'nın tecrübeli ismi Geert De Vlieger ile temasa geçti. Sümer'in cuma günü Belçika'ya gidip Süleyman Seyfo, Smeets ve Bangoura'nın maçlarını izlediği, ardından Hollanda'ya geçerek Telbourg takımında oynayan Vlieger'i takibe aldığı öğrenildi. 
     TECRÜBELİ kaleci hakkında geniş rapor tutan Sümer'in menajerlerle masaya oturduğu ve anlaşmak için girişimlere başladığı belirtildi. Özkan Sümer'in 32 yaşındaki Vlieger'i, çok beğendiği kaydedildi. Bonservisi elinde olan başarılı file bekçisine Ajax ve Werder Bremen'in de talip olduğu öğrenildi. Bu arada kaleci Petkoviç'in, Samet Aybaba'dan izin alarak ülkesine gitmesi kafaları karıştırdı. 
     
     Bütçe katlandı 
     GEÇEN yıl transferde 4.5 milyon dolar harcayan Trabzonspor, bu sezon bütçeyi 10 milyon dolara çıkardı. Bordo-Mavili yöneticiler, bu rakamın üç büyüklere göre çok düşük kaldığını ancak, Trabzon için ciddi bir para olduğuna dikkat çektiler. 
     
     A.Sebat'a tebrik 
     AKÇAABAT Sebatspor'un Süper Lig'e çıkması Trabzonspor camiasında sevinçle karşılandı. Başkan Özkan Sümer, Sebatspor'a bir kutlama mesajı çekerek, "Sebatspor'un başarıya ulaşması için elimizden geleni yapmak görevimiz" dedi. 
     
     

</TEXT>
</DOC>
