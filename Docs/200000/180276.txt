<DOC>
<DOCNO> 180276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/soneko21.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonda AB'yi yakaladık... 
</HEADLINE>
<TEXT>

     Türkiye bu yılın son dört ayında, toptan eşya ve tüketici fiyatlarında gördüğü ''eksili'' rakamlarla, enflasyonda Avrupa Birliği ülkelerine yaklaştı. 
     Türkiye'de, bu yılın Mayıs-Ağustos döneminde tüketici fiyatlarındaki artış yüzde 1.2'de kalırken, toptan eşya fiyatları yüzde 3.2 oranında geriledi. 
     AB'nin aylık tüketici fiyatları TÜFE bazında rakam açıkladığı dikkate alındığında, Türkiye'de enflasyon, Haziran ayında yüzde -0.2'lik TÜFE oranıyla, AB ülkelerine paralel gerçekleşti. Toptan eşya fiyatları bazında ise enflasyon, yüzde -1.9 ile AB ülkelerinden daha düşük düzeyde kaldı. 
     Temmuz ayında da Türkiye'deki yüzde -0.4'lük TÜFE rakamı, 11 AB ülkesinden daha altında oluştu. TEFE bazında ise Türkiye, Temmuz ayındaki yüzde -0.5'lik oranla, AB ülkelerine paralel bir rakamı yakaladı. 
     
     YILLIK ENFLASYONDA DURUM 

     Son dört ayda enflasyonda yaşanan olumlu gelişmelere karşılık, yıllık bazda ise Türkiye'nin rakamları, halen AB ülkelerinin üzerinde bulunuyor. 
     Türkiye'de Ağustos ayı itibarıyla yıllık enflasyon TÜFE'de yüzde 24.9, TEFE'de yüzde 22.7 olurken, AB ülkelerinde Ağustos ayı yıllık enflasyon ortalaması yüzde 1.8 oldu. ABD ülkelerinde Ağustos ayı itibarıyla yıllık enflasyon rakamları şöyle gerçekleşti 
     ''Almanya 0.8, Avusturya ve Finlandiya yüzde 1, İngiltere yüzde 1,3, Belçika yüzde 1,4, Danimarka yüzde 1,8, Lüksemburg yüzde 1,9, Fransa yüzde 2, İsveç yüzde 2,4, Hollanda yüzde 2,7, İspanya, İtalya ve Portekiz yüzde 2,9, Yunanistan yüzde 3,5, İrlanda yüzde 3,9.'' 
     
</TEXT>
</DOC>
