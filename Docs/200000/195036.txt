<DOC>
<DOCNO> 195036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/soneko08.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Burger King Türkiye Et fiyatlarına rağmen dayanmaya çalışıyoruz 
</HEADLINE>
<TEXT>

     Fast food sektöründe faaliyet gösteren Burger King Türkiye Genel Müdürü Galip Yorgancıoğlu, et fiyatlarındaki tırmanışa rağmen 8 aydan beri fiyatlara zam yapmadıklarını bildirdi. 
     Genel Müdür Yorgancıoğlu, döviz fiyatları düşse bile Türkiye'de maliyetlerin arttığını belirtti. 
     Yorgancıoğlu, ''Etin dünyada en pahalı olduğu yer Türkiye. Et fiyatları son 4-5 aydan beri muazzam bir tırmanışta. Biz ona rağmen 8 aydan beri fiyatlara zam yapmadık ve bütün artan maliyetlere rağmen, sırf tüketicilerimize yansıtmamak için dayanmaya çalışıyoruz'' dedi. 
     Bu yıl ciro hedeflerinin 60-65 milyon dolar olduğunu belirten Yorgancıoğlu, hedeflerini tutturacaklarını düşündüğünü söyledi. 
     Yorgancıoğlu, önümüzdeki yıl ülkenin gidişatı ve ekonomik durumuna göre 6 ile 12 arasında yeni restoran açmayı düşündüklerini bildirdi. 
     Ramazan ayında fast food sektöründe iftar vaktine kadar fazla iş olmadığını, iftardan sonra hareketlilik yaşandığını anlatan Yorgancıoğlu, bu düşüşlerin yüzde 25 ile yüzde 30 arasında değiştiğini kaydetti. 
     Yorgancıoğlu, ''Biz bu sene bu düşüşleri minimuma getirmek için 'sultan mönüsü' adında bir mönü piyasaya çıkardık. Klasik whopper sandviçimizin üstüne iki kat pastırma ve yanında baklava vererek hoş bir ramazan mönüsü yarattık'' dedi. 
     Yorgancıoğlu, bu mönü sayesinde geçen senelerden daha az bir düşüş sağlayacaklarını düşündüklerini ve şu anda çok iyi tepkiler aldıklarını söyledi. 
     
     ''HAMSİ BURGER ÇOK BAŞARILI OLDU'' 
     Devamlı yeni ürün arayışı içinde olduklarını aktaran Yorgancıoğlu, ''Burger King, Türk damak tadına çok yakın ama biz bununla yetinmiyoruz. Türk tüketicisinin beğeneceği mamulleri devreye sokuyoruz. Light mönülere ağırlık verdik. Bu sene içinde hamsi burgeri çıkarttık, çok başarılı oldu'' dedi. 
     Yorgancıoğlu, ekonomideki gelişmeleri değerlendirirken de son 2-3 aydan beri satışlarında bir kımıldanma olduğunu belirterek, şunları söyledi 
     ''Ama bunu ekonomideki gelişmeden dolayı mı yoksa bizim yaptıklarımızdan dolayı mı olduğunu tam olarak bilemiyorum. Çünkü çok ciddi pazarlama stratejilerimiz oluyor. Ekonomide gelişme olduğu bir gerçek, ama bunun biraz daha uzun soluklu olmasını diliyoruz ki tüketicilere güven gelsin,para harcamaya başlasınlar. Şu anda cebinde parası olan insanlar bile çok fazla harcamıyorlar.'' 
     
</TEXT>
</DOC>
