<DOC>
<DOCNO> 159226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sondun33.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak savaşına katılan İngiliz askeri hükümete dava açıyor 
</HEADLINE>
<TEXT>

     Irak savaşına katılan bir İngiliz askeri, hükümete dava açıyor. 
     Adı açıklanmayan askerin başvurduğu, merkezi Manchester'da bulunan hukuk şirketi Linder Myers'ın sözcüsü Hannah Burchell, askerin, Irak'ta bulaşıcı hastalıklara karşı yapılan aşıların derisinde egzamaya benzer rahatsızlıklara, eklem ağrılarına, kronik yorgunluk ve depresyona yol açtığı iddiasıyla İngiltere Savunma Bakanlığı'na dava açmak için şirkete başvurduğunu söyledi. 
     Burchell, Irak'ta görev yapan askerin, kendilerine günde 5 defa aşı yapıldığını söylediğini belirterek, benzer rahatsızlıklardan yakınan 3 İngiliz askerinin daha hükümete dava açmak için kendilerine başvurmayı düşündüğünü bildirdi. 
     Linder Myers'ın ortaklarından Mark McGhee, BBC televizyonuna yaptığı açıklamada, sağlık görevlilerinin askerlere sık aralıklarla aşı yapılmaması konusunda uyarılması gerektiğini belirterek, davada özellikle bu konu hakkında Savunma Bakanlığı'ndan açıklama isteyeceklerini kaydetti. 
     İngiltere Savunma Bakanlığı ise aşıların askerlerin rızasıyla yapıldığını belirterek, Irak savaşından önce uygulamanın benzer şikayetlere yol açmadığına dikkati çekti. 
     
</TEXT>
</DOC>
