<DOC>
<DOCNO> 187248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun35.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Küçük Naomi" yetişiyor... 
</HEADLINE>
<TEXT>

     Ünlü top model Naomi Campbell, halefi olarak ilan ettiği 19 yaşındaki Jamaikalı bir mankeni kanatları altına aldı. 
     İngiliz Daily Telegraph gazetesindeki habere göre, 19 yaşındaki Jamaikalı manken Nakiesha Robinson, Londra'daki moda haftasında Campbell'e bir bardak meyve suyu ikram edince, ünlü mankenin dikkatini çekti. 
     Campbell, gazeteyle yaptığı söyleşide, bu davranışı çok şirin bulduğunu ve onunla sohbet etmeye başladığını belirtti. 
     Robinson'la ilgilenmeye karar verdiğini söyleyen Campbell, ''Akıllı, güzel, iyi yürüyen ve elbiselerin içinde mükemmel görünen biri. Geleceğin Naomisi olabilir'' diye konuştu. 
     Robinson, ülkesindeki bir mankenlik yarışmasını kazandıktan sonra, Campbell'in de çalıştığı Premier ajansıyla sözleşme imzaladı. 
     Haberde, Campbell'in, Valentino, Yves Saint Laurent ve Chanel gibi ünlü modacıların ilgisini çeken Robinson'u bir an bile yalnız bırakmadığı belirtildi. 
     Robinson'a kendi deneyimlerini aktardığını söyleyen Campbell, bu meslekte konsantrasyon ve işini sevmenin çok önemli olduğunu kaydetti. 
     
</TEXT>
</DOC>
