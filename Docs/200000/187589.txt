<DOC>
<DOCNO> 187589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur02.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de yağış ve fırtına... Evleri su bastı, ağaçlar devrildi... 
</HEADLINE>
<TEXT>

     İzmir'de sabah saatlerinde başlayan ve yaklaşık 45 dakika süren sağanak yağış, işyerlerinin sular altında kalmasına neden oldu. Bazı semtlerde elektrik telleri koptu, ağaçlar devrildi. 
     Sağanak yağış sabah saat 05.30 sıralarında başladı. Yağmur nedeniyle Alsancak, Hatay, Güzelyalı ve Karşıyaka'da çok sayıda işyeri sular altında kaldı. Dükkan sahipleri kendi imkanlarıyla suları boşalttı. Yollarda araçlar arıza yaptı. İZSU işçileri, yollardaki suların çekilmesi için tahliye kapaklarını açtı. 
     Sert esen rüzgar nedeniyle de Güzelyalı, Balçova, Karşıyaka ve Bornova'da elektrik telleri koptu. TEDAŞ görevlileri, kopan telleri kısa zamanda onardı. 
     Bu arada, rüzgarın etkisiyle ağaçlar yollara devrildi. Balçova ilçesinde Vali Hüseyin Öğütcen Caddesi üzerinde yola devrilen ağaç uzun süre kaldırılamadı. Trafik burada tek yönlü olarak sağlanabildi. 
     Bergama ilçesinde de sabaha karşı esen sert rüzgar, hayatı olumsuz yönde etkiledi. 
     İzmir-Bergama karayolunda rüzgar nedeniyle ağaçlar devrildi. Dört şeritli yolda trafik, ağaçların engellemesi nedeniyle tek şeritten verilmeye başlandı. Bu arada yollarda bulunan elektrik direklerindeki ilan levhaları da koptu. 
     Rüzgarın etkisiyle, Doğan Jeotermal şantiyesinin 2 binasının çatısı da uçtu. 
     
     DENİZE DÜŞEN 1 KİŞİ BULANAMADI 
     Öte yandan, Konak ilçesinde alkollü olduğu belirtilen 1 kişi denize düştü. 
     Alsancak İskelesi'nde, kimliği belirlenemeyen 25-30 yaşlarındaki kişi, dengesini kaybederek denize düştü. İhbar üzerine güvenlik güçleri, Deniz Polis Botu, 112 Acil Servis ile AKS-110 ekipleri olay yerine geldi. Sert esen rüzgar nedeniyle denizin dalgalı olması arama çalışmalarını olumsuz yönde etkiledi. Yapılan aramalar sonuçsuz kaldı ve denize düşen kişi bulunamadı. 
     
</TEXT>
</DOC>
