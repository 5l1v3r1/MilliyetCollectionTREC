<DOC>
<DOCNO> 174537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sontur06.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteliler yurt ücretleri ile zorlanacak... 
</HEADLINE>
<TEXT>

     Yıllık ücreti 3.5 milyar liraya kadar çıkabilen yurt ücretleri, bu yıl üniversiteyi kazanan öğrencileri bekleyen önemli sorunların başında yer alacak. 
     Uzun bir çalışma maratonunun ardından üniversiteli olmayı başaran öğrenciler, kayıtlardan önce barınma sorununu çözmek zorunda kalacaklar. 
     Özel yurtların iki dönemlik ücretleri, bulundukları semte ve konforuna göre büyük oranda değişiyor. Bu yıl ortalama 1 milyar 200 milyon liradan başlayan fiyatlar, tek kişilik odalar için 3.5 milyar liraya kadar çıkıyor. Yurtların önemli bir bölümü, ücretler için farklı taksitlendirmeler de yapıyor. 
     Yemek masraflarının dahil olmadığı bu ücretler karşılığında bazı yurtlar, servis ve ulaşım hizmeti de veriyor. Ev ortamından vazgeçmeyen ya da yurt bulamayan öğrenciler ise ev bulmak için zorlu bir çalışmanın içine girecekler. 
     Öğrencilere en ucuz barınma imkanı sağlayan kurum, bu yıl da yine Yüksek Öğretim Kredi ve Yurtlar Kurumu Yurtkur olacak. Bu yılki fiyatları henüz belirlenmeyen Yurtkur'a bağlı yurtların geçen yıl aylık ücreti 30 milyon lira olarak uygulanmıştı. 
     Yurtkur Konya Bölge Müdürü Yaşar Kaytancı, sayıları 70 bine yaklaşan Selçuk Üniversitesi öğrencileri için il merkezinde bulunan 10 ayrı yurdun toplam 6 bin 400 öğrenci kapasitesine sahip olduğunu söyledi. 
     8 Eylül'de başlayacak kayıtlara büyük ilgi olmasını beklediklerini ifade eden Kaytancı, ''Başvurularda yeni öğrenciler de ağırlık kazanıyor. Daha sonra ikinci dönem başında farklı alternatifleri tercih eden öğrencilerin ayrılması ile yurtlarda yer açılıyor'' dedi. 
     Konya'da yaklaşık 40 özel yurdun ise toplam 6 bin 683 yatak kapasitesi bulunuyor. Alaaddin Keykubat Yerleşkesi'nde Selçuk Üniversitesi'ne bağlı Atatürk Öğrenci yurtlarının 4 kişilik oda fiyatı öğrenci başına 800 milyon, 2 kişilik oda 1 milyar 400 milyon ve tek kişilik oda da 2 milyar 300 milyon lira olarak belirlendi. 1800 kişi kapasiteli bu yurtlarda da fiyatlara kahvaltı ve yemek dahil edilmedi. 
     
     EV KİRALARI EL YAKIYOR 
     Bu arada, yurtlar, toplam öğrenci sayısının yarısını bile barındırmadığı için birçok öğrencinin, emlakçılar ve ev sahipleri ile görüşerek bütçelerine uygun evler bulma çabasına girmesi gerekecek. 
     Yurtdışından gelen gurbetçilerin yoğun olduğu bugünlerde evlerin önemli bölümü satılık olduğu için kiralık daire bulmak da oldukça güçleşiyor. 
     Konya'da ev kiraları, kent merkezine uzak mahallelerde en az 120 milyon liradan başlarken, merkezi yerlerde yeni ve kaloriferli evlerin fiyatı 500 milyon liraya kadar çıkıyor. Kömür ya da fuel-oil kullanılmasına göre ev kirasına 60 ile 150 milyon lira arasında yakıt parası da ekleniyor. 
     Öğrencilerin çoğunluğu ise bütçelerini bir hayli aşan kira ve yakıt harcamalarına karşın, yine ortak ev kiralama yöntemine başvurmak zorunda kalacaklar. 
     
</TEXT>
</DOC>
