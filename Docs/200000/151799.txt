<DOC>
<DOCNO> 151799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/yazar/altan.html </URL>
<DATE> 2003/04/23/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Bugün 23 Nisan, neşe doluyor insan" cart... 
</HEADLINE>
<TEXT>

     Özellikle havaları kendi keyfine göre düzenleme konusunda Ankara'nın gücünü inkar edemeyiz. 
     Ne de olsa eski bir imparatorluğun mirasçısı... 
     1529'da da Viyana kapılarına kadar gidip gelmiştik, 1683'te de az şey mi canım... 
     
     Örneğin Ankara'nın aklına esse de dış düşmanlar olarak çevredeki komşuları, iç düşmanlar olarak da, medyadaki sevmediği kalemlerle, bazı emekli diplomatları gösterme yerine, tek düşman olarak "yoksulluk"u gösterse, "yoksulluk" korkudan hemen toz olur... 
     Neden en büyük düşman olarak "yoksulluk" gösterilmemiştir, doğrusu hiç anlayamamışımdır. 
     Yine de teşekkür etmek gerekir Ankara'ya gerekli önlemleri alıp, İstanbul'da havaları düzeltmeye başladığı için dileriz başarılı olur, hiç değilse mayıs ortalarına dek... 
     
     Bugün 23 Nisan... Dünyadaki tek Çocuk Bayramı bizde... Ne güzel, ne mutlu bize... 
     Bendeniz 1933 - 34 ders yılında, Edirne'de Kaleiçi'ndeki İstiklal Mektebi'nde başlamıştım ilkokula... 
     Öğretmenimiz hala sağ olduğunu öğrendiğim - o tarihte 18 - 20 yaşlarındaki - Hikmet Hoca'nımdı. Müdürümüz de Dündar Bey... 
     Edirne Valisi, Em. Büyükelçi Özdem Sanberk'in dedesi Emin Bey'di. Babam, Edirne Vilayeti Umur - ı Hukukiye Müdürü idi. Annemin de en yakın arkadaşı geçenlerde yitirdiğimiz Sanberk'in annesi Nimet Hanımefendi'ydi. 
     1 altın 10 TL idi. Babamın da maaşı 125 TL'ydi. 
     
     Bendenizin ilkokul 1'inci sınıfa başladığım yıl, Cumhuriyet'in 10'uncu yılına rastlamıştı. 
     Sabahtan akşama 10. Yıl Marşı'nı talim etmeye başlamıştık. 
     "Çıktık açık alınla on yılda her savaştan"... 
     
     Şimdi merak ediyorum, 1933 yılında ilkokula başlamış tüm çocuklar, acaba nasıl geçirdiler hayatlarını Kaç tanesi siyasetçi oldu, kaç tanesi zanaatçı oldu, kaç tanesi memur oldu, kaç tanesi yoksul mu yoksul, kaç tanesi zengin mi zengin oldu 
     
     Bir başka merakım da, 1933 yılında Yunanistan'da adam başına düşen ulusal gelirin ne kadar, Norveç'te ne kadar, İngiltere'de ne kadar, İtalya'da ne kadar vs. olduğu... 
     Ve Türkiye'de ne kadardı 
     Ortaya böyle bir tablo çıkarılsa ve bugünkü tabloyla karşılaştırılsa... 
     Unutmamak gerekir ki, Türkiye'nin dışındakiler, bir de 2. Dünya Savaşı'nı yaşadılar... 
     
     Ne yazık ki, 70 yıl öncesiyle sonrasının Türkiye'sini aynı dönemlerin, artık Avrupa Birliği üyesi olmuş ülkeleriyle kıyaslama yürekliliğini gösterebilecek bir kadrosu yok Türkiye'nin. 
     Üniversiteler de dahil buna, muhalefet partileri de, sivil toplum örgütleri de, belediyeler de, medya da... 
     
     1933'te Türkiye'de adam başına düşen ulusal gelir, sanırım 60 dolar kadardı... 
     Acaba Yunanistan'la Japonya'da, yahut Fransa'da ne kadardı 
     Ve 2003 yılında aradaki açı büyüdü mü, küçüldü mü, aynı mı kaldı 
     TV kanallarındaki anlı şanlı yorumcularımızla, analizcilerimiz, emekli generallerimiz de nedense genellikle "eski bir imparatorluğun mirasçıları" olduğumuz klişesine takılı kalıyorlar ama evrensel bir değişimin ekonomik tablosunda Türkiye'nin vitesini, kıyaslamalı olarak netleştiremiyorlar 
     Bilmediklerinden mi yoksa "Türk'e Türk propagandası"yla, gönüllerinin derinliklerinde yatan siyasetçiliğe kurnazca yatırım yapmaya çalıştıklarından mı yoksa sık sık tüm dünyaya posta koymaktan hoşlanan ve "Türk'e Türk'ten başka dost yok" plağıyla durumu şimdiye dek idare edegelmiş olanları kızdırmaktan korktukları için mi 
     
     Biliyorum ki, hiçbir zaman Türkiye'nin 20. yüzyılı da nasıl ıskalamış olduğunun kıyaslamalı ekonomik tablosu ortaya çıkarılmayacak... 
     Ortaya çıkarılmayacak, "yaşam kalitesi" açısından Yunanistan'ın bile neden 56 basamak altına düştüğümüz... 
     
     Hiç enseyi karartmayın. Hızla değişen dünya, "statükocu"luğa eliyle ayağıyla sarılmış Türkiye'yi de değiştirecektir sonunda, büyük bedeller ödeterek de olsa... 
     
     







</TEXT>
</DOC>
