<DOC>
<DOCNO> 197959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sondun17.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Westerwelle Türkiye, AB kriterlerini yerine getirmekten uzak 
</HEADLINE>
<TEXT>

     Alman Hür Demokrat Parti FDP Genel Başkanı Guido Westerwelle, ''Türkiye'nin AB kriterlerini yerine getirmekten uzak olduğunu'' öne sürdü. 
     Federal Meclis'te konuşan Westerwelle, ''İstanbul'daki saldırılarla Türkiye'nin AB üyeliği konusu birbiriyle bağlantılı hale getirilmemeli. Türkiye'nin AB'ye girmesi sadece kriterleri yerine getirmesine bağlı, ancak bu kriterleri yerine getirmekten uzaktır'' diye konuştu. 
     Hıristiyan Demokrat Birlik Partisi CDU Genel Başkanı Angela Merkel ise Türkiye'nin AB'ye alınması durumunda terörizmin Avrupa'ya ''ithal edileceği'' şeklinde konuşan Birlik partilerinin CDU CSU Federal Meclis Grubu Başkan Yardımcısı Wolfgang Bosbach'ı savundu. 
     Merkel, federal hükümetin tutumunu eleştirerek, ''Bosbach, Türkiye'deki saldırılarla bu ülkenin AB'ye girmesi konusunu birbiriyle bağlantılı hale getirmek istemediğini açıkça söyledi. Sadece Türkiye'deki saldırıların, bu ülkenin hızlı bir şekilde AB'ye alınması için gerekçe olamayacağını söylediğini ifade etti. Bu gerçeği kabul edin'' dedi. 
     Birlik 90 Yeşiller Partisi milletvekili Krista Sager ise Bosbach'ı eleştirerek, ''Türkiye, Batı yanlısı tutumundan dolayı terörün hedefi oldu. Türkiye ile daha fazla dayanışma göstermeniz gerekir'' şeklinde konuştu. 
     Başbakan Schröder, bugün Meclis'te yaptığı konuşmada, Bosbach'ın sözlerini eleştirerek, Türkiye'nin AB üyeliğiyle ilgili takvimin hiçbir şart altında değişmeyeceğini söylemişti. 
     
</TEXT>
</DOC>
