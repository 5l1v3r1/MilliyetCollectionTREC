<DOC>
<DOCNO> 177281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur22.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
73 sanıklı 'Denizli çetesi' davası başladı... 
</HEADLINE>
<TEXT>

     Denizli'de silahlı çete kurarak 5 kişiyi öldürdükleri, aralarında 1 avukatın da bulunduğu yaralama ve gasp olayları gerçekleştirdikleri iddiasıyla, 20'si tutuklu 73 kişinin yargılanmasına İzmir DGM'de başlandı. 
     DGM'deki duruşmaya, İzmir 1 No'lu F Tipi Cezaevi'nde tutuklu bulunan 18 sanık ile tutuksuz yargılananlardan Melek Gündar katıldı, diğer sanıklar ise gelmedi. 
     ''Çıkar amaçlı ve silahlı suç örgütü kurup yönetmek, örgüt adına faaliyette bulunmak, örgütte hizmet yüklenmek ve bilerek yardım etmek'' suçlarından haklarında 3 yıldan 6 yıla kadar hapis cezası istenen sanıklar, savunmalarında suçlamaları kabul etmedi. 
     Örgüt lideri Abdülcabbar Koçyiğit, 1998-1999 yıllarından itibaren çeşitli yaralama, çek-senet tahsilatçılığı, adam öldürme, hürriyeti tahdit ve benzer suçlarını işlemediğini, bunlarla ilgili hakkında açılan davaların beraatla sonuçlandığını söyledi. 
     Diğer sanıklar da suçsuz olduklarını, çete içinde yer almadıklarını ve iddianamede belirtilen suçların kendilerine mal edilmeye çalışıldığını öne sürdüler. 
     Mahkeme, tutuklu sanıklardan Şafak Tatar, Musa Avcı, Mustafa Varol ve Abdulselam Koçyiğit'in tahliyelerine karar verirken, diğer sanıkların tahliye taleplerini reddetti. 
     
</TEXT>
</DOC>
