<DOC>
<DOCNO> 178194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sondun22.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türk askeri gelecekse ABD askeriyle birlikte gelmesin" 
</HEADLINE>
<TEXT>

     AK Parti Milletvekili Turhan Çömez, ''Iraklıların Türkiye'yi, öncelikle işgal kuvvet olmadığı, tezkereye geçit vermediği, Müslüman, tarihsel bağları ve komşu olduğu sevdiklerini'' söyledi. 
     Çömez, Irak'ın genelinde savaşın acımasız yüzünü gördüklerini, insanların gerçekten acı ve ıstırap içinde bulunduğunu belirterek, tesislerin çalışmaması nedeniyle elektrik, su, benzin ve mazot sıkıntısı çekildiğini kaydetti. 
     İnsanların umudunun tükendiğini, can ve mal güvenliği bulunmadığını, ABD askerleri geldiğinde çok umutlandıklarını ve Saddam döneminden sonra bir rahatlık gelecek diye beklentileri olduğunu bildiren Çömez, ama insanların umutlarının tükenmek üzere olduğunu ve gergin bir şekilde beklediklerini ifade etti. 
     Kerkük'te meydana gelen olayların da bunun bir devamı niteliğinde olduğunu, otorite boşluğundan dolayı bu topraklarda her türlü anarşi, başı bozukluğunun hakim olduğunu anlatan Çömez, gezilerinde çok önemli görüşmelerde bulunduklarına işaret etti. 
     Türkmenlerin acısını biraz olsun sarmak amacıyla Kerkük'e geldiklerini ifade eden Çömez, şöyle dedi 
     ''Türkmen aileleri ziyaret ettik. Valiye bazı mesajlar ve Türkiye'nin hassasiyetini ilettik. Bu topraklarda insanların barış ve huzur içerisinde yaşamalarını istediğimizi söyledik. Iraklılar Türkiye'yi öncelikle işgal kuvveti olmadığı, tezkereye geçit vermediği, Müslüman, tarihsel bağları ve komşusu olduğu için seviyorlar. Bütün Irak halkı Şiisi, Arabı, Kürdü, 'Türk askeri gelecekse, ABD askerleriyle birlikte gelmesin. Ayrı bir bölgeye gelsin. Tek başına olsun. Sorunlarımızı çözsün ve bize sahip çıksın. İşgalci olmasın. Komutanları Türk olsun. Bize dost ve barışçı bir kuvvet olarak gelsin' diyorlar. Biz de yaşadığımız bu manzaraları döndüğümüzde yetkililere aktaracağız.'' AK Parti milletvekili Cevdet Erdöl de, görüştükleri tüm Irak halkının kesin karşı oldukları şeyin işgal ve işgalci ABD askerleri olduğunu söyledi. 
     Iraklıların Türk askerinin gelmesine de belli şartlarda sıcak baktığını bildiren Erdöl, ''ABD ve işgal güçleriyle beraber olmamaları, beraberlik göstermemeleri şartıyla sıcak bakıyorlar. Belli bir mıntıkada sadece Türk askerinin olması halinde, buna sıcak bakacaklarını söylüyorlar'' diye konuştu. 
     Türk Kızılayı ekibinin de eşlik ettiği milletvekilleri, Kerkük'te bir Kürt ve bir Türkmen ailesini ziyaret ederek gıda yardımı yaptı. 
     Kerkük'teki temaslarını tamamlayan Çömez ve Erdöl, daha sonra Bağdat'a hareket etti. Milletvekilleri, yarın da Necef kentini ziyaret edecek. 
     
</TEXT>
</DOC>
