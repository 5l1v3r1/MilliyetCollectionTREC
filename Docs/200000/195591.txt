<DOC>
<DOCNO> 195591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur13.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'de Mehmet Ali Bayar görevinden istifa etti... 
</HEADLINE>
<TEXT>

     DYP Genel Başkan Yardımcısı Mehmet Ali Bayar, görevinden istifa etti. 
     Bayar, yaptığı yazılı açıklamada, Genel Başkan Yardımcılığı görevinden bugün istifa ettiğini bildirdi. 
     DYP'nin 14 Aralık 2002 tarihinde yapılan kongresinde Genel Başkan değişimiyle başlayan süreçte, aradan geçen zamanda sarf edilen bütün çabalara karşın, partinin yönetim anlayışı ve kadro tercihlerinin, süratle değişen toplumun yeni taleplerini karşılamakta yetersiz kaldığını üzülerek gördüğünü ifade eden Bayar, açıklamasında şunları kaydetti 
     ''Bu teşhisin olabildiğince erken yapılabilmesi için, bugüne kadar üzerime düşen sorumluluğu parti disiplini sınırları içinde azami oranda yerine getirdiğimi düşünüyorum. Bu nedenle, Genel Başkan'ın parti yönetiminde önünü açmak ve kendisini rahatlatmak amacıyla parti üst yönetiminden istifanın ve sade bir DYP üyesi olarak hizmetlerime devam etmenin siyaset ve etik anlayışım icabı daha doğru bir tavır olduğuna inanıyorum.'' Bayar, Genel Başkan Mehmet Ağar'a birlikte çalışma ve birlikte hizmet etmesine fırsat verdiği için teşekkür etti. 
     
</TEXT>
</DOC>
