<DOC>
<DOCNO> 157884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sontur09.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kılıçla idam da caydırmıyor... Bur valiz dolusu extacy... 
</HEADLINE>
<TEXT>

     Ankara narkotik polisi, AŞTİ'de yaptığı bir operasyonda, 25 bin Extacy hap ele geçirdi. Hapların Suudi Arabistan'a götürüleceği anlaşıldı. Oysa Suudi Arabistan'da uyuşturucu ve uyarıcı hapla yakalananlar kılıçla idam cezasına çarptırılıyor. 
     Geçtiğimiz yıllarda üç Türk şoför, extacy ile yakalandıkları iddiasıyla idama çarptırılmıştı. Kılıç gölgesinde zor aylar geçiren Türkler, Dışişleri Bakanlığı'nın çabaları ile idamdan kurturmuşlardı. 
     Ancak idam cezası da kaçakçıların hızını kesmiyor. Son örnek Ankara'dan... 
     Kaçakçılık ve Organize Suçlar Şube Müdürlüğü Narkotik Büro Amirliği görevlileri, bir istihbaratı değerlendirerek, Suudi Arabistan'a bir kişinin Ankara üzerinden uyuşturucu hap götüreceğini tespit etti. 
     Suudi Arabistan Büyükelçiliği'nden alınan istihbarat üzerine, Esenboğa Havalimanı, Ankara tren garı ve AŞTİ'de yoğun güvenlik önlemleri alındı. Şüpheli şahıslar üzerinde uygulama yapan polis, önceki gün, şehirlerarası otobüs terminalinde, eşkali daha önceden belirlenmiş bir kişiyi gözaltına aldı. 
     Gözaltına alınan kişiyle birlikte ele geçirilen valizde, 25 bin Extacy hapı bulundu. Gözaltına alınan Ünal A. adlı kişinin, uyuşturucu hapları Güneydoğu'dan getirdiği, Ankara'da buluşacağı bir kişiye teslim ederek Suudi Arabistan'a göndereceği saptandı. 
     Ankara narkotik polisi, dün yaptığı başka bir operasyonda da 440 Extacy hap ele geçirmişti. 

     
</TEXT>
</DOC>
