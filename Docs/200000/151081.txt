<DOC>
<DOCNO> 151081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/ekonomi/eko01.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kasam dolu' mesajı ile faiz operasyonu 
</HEADLINE>
<TEXT>

Niyet mektubunda, itfa miktarının üzerinde borçlanma stratejisi izlenecek. MB'deki Hazine mevduatı yüksek tutulacak. Piyasaya, 'param var' mesajı verilerek faizlerin düşürülmesi hedefleniyor 
     EKONOMİ SERVİSİ 

     Ekonomi yönetimi, Hazine'nin kasasını dolu tutarak dolaylı yoldan faizleri de düşürmeyi hedefliyor. Önceki gün açıklanan niyet mektubunda, 'borçlanma politikası konusunda risklerin azaltılması ve 2003 yılı finansman durumunun iyileştirilmesi amacıyla piyasa koşulları elverdiği sürece itfa miktarlarının üzerinde borçlanılacağı, Merkez Bankası nezdindeki Hazine mevduatının yüksek tutulması politikasına devam edileceği' belirtildi. 
     Bu politikayı, borçlanmada ortaya çıkabilecek riskleri, ortamın uygun olduğu dönemlerde Hazine'ninelini kuvvetlendirmesi girişimi olarak değerlendiren piyasa uzmanları, Hazine'nin 'param var' mesajı vermesinin dolaylı olarak faizleri düşürücü etki yapacağını belirtti. 
     Niyet mektubunda ayrıca kısa vadeli borçlanma ve ödünç vermeye yönelik bir nakit yönetim mekanizması geliştirileceği de vurgulandı. 
     
Niyet mektubundan...      Vergi Barışı sondu, bir daha af olmayacak 
     'Vergi borçlarının yeniden yapılandırılmasını sağlayan 'Vergi Barışı' planı, vergi mükelleflerine sağlanacak son kolaylıktır. Bundan sonra vergi affı veya yeniden yapılandırması yapılmayacak." 
     
     Finansal gelirlerin stopajı uyumlulaştırılacak 
     'Haziran sonuna kadar stopaj aşamasında finansal gelirlerin vergilendirilmelerinin uyumlu hale getirilmesine ilişkin teklifler geliştirilecek ve kararnameler vasıtasıyla hayata geçirilecek." 
     
     Batık kredi satışı KDV'den muaf olacak 
     'Bankacılıkta zorunlu karşılıklar ve diğer vergilerden kaynaklanan maliyetler de dahil, aracılık maliyetlerini düşürmek için hareket planı yapılacak. Donuk kredilerin hızla çözüme kavuşturulması ve özel varlık yönetim şirketlerinin kurulmasını kolaylaştırmak için Haziran 2003 sonuna kadar yapılacak bir değişiklikle, bankalar, banka dışı finansal kuruluşlar ve varlık yönetim şirketlerince yapılacak olan ikinci - el kredi ve ipotek satışlarına KDV istisnası getirilecek." 
     
     Doğu'ya, Güneydoğu'ya özel teşvikler azalıyor 
     'Serbest Bölgelerdeki imkanların, daha önceki taahhütler doğrultusunda, aşamalı olarak azaltılması da dahil, coğrafi, sektörel ve diğer yatırım teşviklerini en aza indirerek doğrudan vergilendirmeyi daha da rasyonel hale getirecek olan yasa tasarısı, mayıs sonuna kadar Meclis'e sunulacak. Bu yasanın 2003 yılı Haziran sonuna kadar Meclis tarafından onaylanması beklenmektedir." 
     
     Ziraat'e uygun şirket yapısı aranıyor 
     Ziraat Bankası'nı özelleştirme öncesinde, 'uygun şirket yapısı'nı tanımlama süreci devam ediyor. 
     Halk Bankası için bağımsız danışmanlar stratejik bir çalışma yürütecek. Çalışma nisan sonuna kadar başlatılacak, eylül ayı sonuna kadar tamamlanacak.. 
     Vakıflar Bankası'nda başarısız olan ilk satış sürecinin ardından, yeniden yapılandırma gerçekleştirildi. Mali olmayan varlıkların bir kısmı elden çıkartıldı. 
     Dünya Bankası ile istişare halinde, satışın ekim sonuna kadar tamamlanması için banka satış stratejisi geliştirecek. 
     


SİYASET 


















</TEXT>
</DOC>
