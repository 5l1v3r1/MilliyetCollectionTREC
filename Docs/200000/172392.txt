<DOC>
<DOCNO> 172392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur08.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Enkazın altından çıkan eğitim başarısı... 
</HEADLINE>
<TEXT>

     Burhan Kazmalı- Marmara Depremi'nde asrın felaketini yaşayan Yalova, deprem sonrası başlatılan eğitim projelerinin sonuçlarını görmeye başladı. 
     Başarı sıralamasında Öğrenci Seçme Sınavı'nda ÖSS ilk 10 il arasına giren Yalova, Liselere Giriş Sınavı'nda LGS ise hem şampiyon çıkardı, hem de en başarılı ikinci il oldu. 
     Yalova Vali Vekili Mustafa Farsakoğlu, A.A muhabirine yaptığı açıklamada, ÖSS'nin ardından LGS'de de Yalova'nın büyük başarı elde etmesinin sürpriz olmadığını belirtti. 
     Yalova 17 Ağustos Marmara Depremi'nde çok büyük bir felaket yaşadığını anımsatan Farsakoğlu, ancak Valilik, Belediye ve Milli Eğitim başta olmak üzere tüm kurumların, koordineli çalışma sonucu depremin yaralarını kısa sürede sardıklarını belirtti. 
     Özellikle depremi yaşayan çocuklara yönelik rehabilitasyon çalışmalarına büyük önem verdiklerini anlatan Farsakoğlu, ''Son derece başarılı geçen bu çalışmalar sonucunda, İl Milli Eğitim Müdürlüğümüz, ilk kez Yalova'da uygulanan projeleri hayata geçirdi. Şimdi bu çalışmaların olumlu sonuçlarını almanın mutluluğu içindeyiz'' dedi. 
     
     EĞİTİMCİLERİN FEDAKARLIĞI 
     Yalova Milli Eğitim Müdürü İsmail Kocaçalıkoğlu da, başarılarının istatistiklerle de kanıtlandığını söyledi. Yalova'nın geçen yıl ÖSS sayısalda Türkiye 20'ncisi iken bu yıl Türkiye 6'ncısı olduğunu, eşit ağırlıkta yeni Türkiye 20'ncisi iken bu yıl 10'unculuğa yükseldiklerini bildiren Kocaçalıkoğlu, il genelindeki başarı oranının da yüzde 83.7 olarak gerçekleştiğini kaydetti. 
     Liselere Giriş Sınavı'nın şampiyonu olan Pelin Doğan'ın Yalova'dan çıkması, bu sınavdaki illere göre başarıda Yalova'nın ikinciliği elde etmesinin, ÖSS'deki başarıyı perçinlediğini savunan Kocaçalıkoğlu, şunları söyledi 
     ''Bu başarı, deprem sonrası çok büyük fedakarlıkta bulunan Yalova Milli eğitim camiası için büyük önem taşımaktadır. Deprem sonrası Yalova'yı terk etmeyerek kalan eğitimcilerin fedakarca görevlerini sürdürmeleri, bu başarıda önemli rol oynamıştır. Elde edilen başarı hak edilmiş bir mükafattır.'' 
     
     SORU BANKASI PROJESİ 
     Kocaçalıkoğlu, Yalova'daki başarılarında 1,5 yıl önce hizmete sunulan bilgi işlem merkezinin ve Soru Bankası Projesi'nin önemli rol oynadığını bildirdi. 
     Soru bankasında LGS ve ÖSS'ye yönelik 150'şer binden 300 bin soru biriktiğini anlatan Kocaçalıkoğlu, ''Kentimizdeki tüm okullarda öğretmenler büyük özveri ile hazırladıkları soruları, bilgi işlem merkezimiz aracılığıyla soru bankasına aktarıyorlar. Sorular sürekli güncelleştiriliyor. Soru bankamızdaki veriler kullanılarak, yılda 5 kez seviye tespit sınavı yapıyoruz. Bu sınavlarda öğrencilerin eksik yönlerini görüyor, öğretmenlerden o alanlarda takviye yapmalarını istiyoruz'' dedi. 
     Bu tür düzenli çalışmanın örneğini, başka bir kentte görmenin zor olduğunu ifade eden Kocaçalıkoğlu, ''Özveri başarıyı getirdi. Şimdi çalışmalarımızın meyvelerini toplamaya başladık. Hedefimiz ÖSS'de de, LGS'de de birinciliği elde etmektir'' diye konuştu. 
     
</TEXT>
</DOC>
