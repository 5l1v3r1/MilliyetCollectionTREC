<DOC>
<DOCNO> 157291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/soneko07.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Megan II Sedan gün sayıyor... 
</HEADLINE>
<TEXT>

     İhracatta önemli başarılara imza atan OYAK Renault, Haziran ayında Megan II Sedan'ın stok üretimine geçilmesiyle birlikte, mevcut Megan Sedan ve Megan Station modellerinin üretimini durduracak. 
     OYAK Renault'ta örgütlü Türk Metal Sendikası'nın 1 No'lu Şube Başkanı İsmail Dursun, deneme üretimi yapılan Megan II Sedan'ın son 2 aydır yollarda olduğunu, Haziran ayından itibaren ise stok için üretim yapılacağını bildirdi. 
     Dursun, fabrika yönetiminin, Megan II Sedan'ın stok üretimine başlanması ile birlikte halen bu bantlarda süren Megan Sedan ve Megan Station modellerinin üretiminin durdurulacağını kendilerine ilettiklerini kaydetti. 
     Eylül ayında piyasaya sürülecek yeni modelin, OYAK Renault çalışanlarını heyecanlandırdığını ifade eden Dursun, bu otomobilin ihracatın yanı sıra, iç pazarda da başarı kazanmasının beklendiğini söyledi. 
     Dursun, toplam 2 bin 850 işçinin çalıştığı fabrikada, çift vardiya üretim yapıldığını kaydederek, halen günde 500-550 otomobil üretildiğini bunun, yüzde 50'sinin ise Clio'ya ait olduğunu kaydetti. 
     
     MEGAN II SEDAN 
     Megane II Sedan'ın dünya prömiyerini Autoshow 2003 Fuarı'nda gerçekleştiren Renault, bu otomobili sadece Türkiye'de üreterek 75 ülkeye ihraç edecek. 
     Megane II Sedan, bir önceki model ile karşılaştırıldığında göze hoş gelen modern çizgilere sahip tasarımıyla dikkat çekiyor. Hatchback modele oranla 61 milimetre mm daha uzun olan dingil mesafesi, Megane II Sedan'ın iç mekanının, sınıfındaki rakiplerinden daha geniş olmasını sağlıyor. 520 desimetreküplük dm3 bagaj hacmi bir üst sınıfta yer alan birçok otomobilden daha geniş. Megane II Sedan zengin donanımı sayesinde oldukça konforlu ve rahat bir kullanım sunuyor. Uzaktan kumandalı Renault kart sistemi, cruise control, cam sileceklerinin ve farların otomatik çalışmasını sağlayan yağmur ve aydınlık sensörleri gibi özellikler otomobilin kullanım kolaylığını artıran yenilikler arasında yer alıyor. 
     Ayrıca, Renault kart sistemi anahtarsız sistem , ABS acil fren destek sistemi, sürücü ve yolcu hava yastıkları, yan hava yastıkları, perde hava yastıkları, ani durmalarda otomatik yanan flaşörler, Türkçe uyarı ekranı, otomatik klima, radyo-teyp, yol bilgisayarı gibi özellikler de bulunuyor. Megane II Sedan, 1.4 16V 98 bg, 1.6 16V 115 bg, 2.0 16V 136 bg benzinli ve 1.5 dCi 80 bg dizel motor seçeneklerine sahip. Bu motorlar, 5 ve 6 ileri vitesli manuel şanzımanlarla birlikte kullanılacak. Ayrıca, proaktif otomatik vites seçeneği de isteğe bağlı olarak sunulacak. 
     
</TEXT>
</DOC>
