<DOC>
<DOCNO> 159626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/spor/spo03.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de nabız yokladı 
</HEADLINE>
<TEXT>

     ERHAN TELLİ 

     Terim takipte 
     GALATASARAY Teknik Direktörü Fatih Terim, yeni sezonun transfer çalışmalarını sürdürüyor. İngiltere'de Milan ile Juventus arasında oynanan Şampiyonlar Ligi finalini izleyen Terim'in, Milanlı yöneticilerle bazı oyuncular için temaslar yaptığı iddia edildi. Tecrübeli teknik adamın, savunmada ihtiyaç duyduğu stoperi bulmak için kolları sıvadığı açıklandı. 
     
     Andersson listede 
     MİLAN'IN yeni sezonda kiralamayı planladığı futbolcuların isimlerini de alan Fatih Terim'in, hafta içinde Avrupa turuna çıkacağı bildirildi. Tecrübeli hocanın, Portolu Clayton ve Pena için Portekiz'e giderek bir dizi görüşme yapacağı, pazarlıkların uzaması durumunda Gaziantep maçına yetişemeyeceği belirtildi. Terim'in listesinde O.Lyon'lu Andersson'un da bulunduğu öğrenildi. 
     
     Galatasaray günlüğü 
     Gençlere şans 
     ASLAN, Gaziantepspor maçının hazırlıklarını dün tek idmanla sürdürdü. Batista, Hasan Şaş, Baliç, Berkant, Arif, Pinto, Volkan ve Ümit Karan'ın yokluğunda Sarı - Kırmızılılar'ın gençlere şans vereceği belirtildi. Ahu Acar ile dün evlenen kaleci Kerem İnan Gençlerbirliği'yle anlaştığını açıkladı. 
     
     Büyük jest 
     BİNGÖL depreminin ardından depremzede öğrencilere burs vereceğini duyuran Türk Eğitim Vakfı'na, Mondragon, Xaiver ve Lukunku'dan destek geldi. Üç yıldız futbolcu ihtiyacı olan öğrencilere burs vereceklerini açıkladılar. 
     
     'Başarı değil' 
     BAŞKAN Özhan Canaydın'ın "İkincilik de başarıdır" görüşüne taraftarlar katılmadı. Kulübün resmi internet sitesinde yapılan ankette Sarı - Kırmızılı taraftarların yüzde 65'i ikinciliği başarı olarak kabul etmedi. 
     
     Destek sözü 
     SÜPER Lig'de 2002-2003 sezonuna Gaziantepspor maçıyla veda edecek olan Galatasaray'da tribünler yönetim ve Teknik Direktör Fatih Terim'e destek vermek için organize oldu. Maç günü Ali Sami Yen Stadı'nda destek pankartlarının asılacağı öğrenildi. 
     
'Aslan'a Can lazım '      GALATASARAY'DA şampiyonluğun kaybedilmesinden sonra yapılan arayışlarda Can Çobanoğlu'nun ismi gündeme geldi. Bazı Divan Kurulu üyelerinin, Fenerbahçe'nin de temasta olduğu Milli Takımlar Menajeri'nin, Fatih Terim ile birlikte çalışmasını istedikleri bildirildi. Bu konunun, Divan Kurulu'nun önümüzdeki ay yapılacak toplantısında Özhan Canaydın'a iletileceği öğrenildi. Çobanoğlu'na görev verilmesi için camiadan da destek geldiği belirtildi. 
     DİVAN üyelerinin, öncelikle Fatih Terim'in üzerine binen yükün hafifletilmesinde, Can Çobanoğlu'nun rolünün önemli olacağını düşündükleri ifade edildi. Ancak bu konuda katı kurallar koyan Terim, sözleşmesinde futbolla ilgili bir menajer ya da yönetici istemediği, sadece Temel Aksoy, Refik Arkan ve Murat Beyazıt ile görüşme yapabileceği yolunda madde ekletmişti. Bu nedenle Çobanoğlu konusunda önce Terim'in ikna edilmesi gerekiyor. 
     
100 dolara kart satışı      CİM-BOM yönetimi, gurbetçiler için hazırladığı projenin düğmesine önümüzdeki hafta basacak. Sarı - Kırmızılı taraftarlar için hazırlanacak özel kartlar 100 dolardan satışa çıkarılacak. Ayrıca bu proje yurt içinde de uygulanacak. Türkiye'deki Galatasaraylılar için hazırlanacak kartların, statüleri ve fiyatları farklı olacak. Yönetim böylece kasaya nakit akışı sağlamaya çalışacak. 
     

</TEXT>
</DOC>
