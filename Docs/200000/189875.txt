<DOC>
<DOCNO> 189875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko06.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     Borsa yatırımcıları açısından bu hafta, Hazine tarafından gerçekleştirilecek ihaleler ve Irak'a asker gönderilmesine ilişkin gelişmeler yön tayininde etkili olacak. 
     Başkent Menkul Değerler A.Ş. Pazarlama Yönetmeni Kenan Demiral, yaptığı değerlendirmede, geçtiğimiz haftayı 15,381.93 puandan kapatan Borsa'da giderek daralan işlem hacminin, piyasaya yeni para girişinin azaldığına işaret ettiğini kaydetti. 
     Özellikle geçen hafta ortasından itibaren döviz piyasasının hareketlenmesinin, kısa vadeye ilişkin alımları sınırlayıcı yönde etki yaptığını dile getiren Demiral, şöyle dedi 
     ''Yılbaşına kadar yeni bir faiz indirimi beklentisinde olan piyasaların, orta vadeye ilişkin temkinli iyimserliği korunuyor. Yapılacak 3 Hazine ihalesi ile Irak'a asker gönderilmesi konusundaki gelişmelerin etkili olması beklenen piyasada, yukarı yöndeki hareketlerin satışlarla dengelenebileceği görüşü ağırlık kazanıyor. 
     Teknik olarak 14,800-15,300 bandında tutunmaya çalışacak olan endeksin, Ekim ayı enflasyon rakamları ile AB ilerleme raporundan çıkacak sonuçları bekleyeceğini düşünüyoruz.'' Bugün 91 gün vadeli referans bono ihalesi gerçekleştirecek olan Hazine, yarın da 3 ayda bir değişken faiz ödemeli 2 yıl vadeli TL tahvil ve 6 ayda bir yüzde 2.5 kupon ödemeli ABD Doları cinsinden tahvil ihalesi düzenleyecek. 
     
</TEXT>
</DOC>
