<DOC>
<DOCNO> 195725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sondun28.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek "Köklü bir anlayış değişimine ihtiyacımız var" 
</HEADLINE>
<TEXT>

     Adalet Bakanı ve hükümet sözcüsü Cemil Çiçek, Türkiye'nin hukuki alanda köklü bir anlayış değişikliğine ihtiyacı olduğunu söyledi. 
     Çiçek, Financial Times Deutschland gazetesine verdiği demeçte, ''Köklü bir anlayış değişikliğine ihtiyacımız var. İktidara geldiğimizden bu yana geçen 1 yıllık süre içinde 1000 hakim ve savcı eğitime tabi tutuldu. Ülke çapında yapılan faaliyetler ile Avrupa İnsan Hakları Mahkemesi'nin örnek kararları izah ediliyor'' dedi. 
     Türkiye'de işkence iddialarıyla ilgili olarak çok önemli olumlu gelişmeler kaydedildiğini belirten Çiçek, ''İşkence olayları azalıyor. Bu konuda mahkemeye getirilen vakalar gittikçe azalıyor'' diye konuştu. 
     Çiçek, Türkiye İnsan Hakları Vakfı TİHV yöneticilerine karşı Ankara'da açılan dava ile ilgili bir soru üzerine, ''Bu davanın abes olduğu eleştirisini kabul etmiyorum. Vakfa karşı insan hakları alanında sürdürdüğü faaliyetlerden değil, hukuka aykırılığından dolayı dava açıldı. Dava açıldıysa bu hüküm giyecekleri anlamına gelmez'' dedi. 
     Yargının bağımsızlığına da dikkati çeken Bakan Çiçek, ''Bu konuda komisyon çelişkili bir tutum sergilemektedir. Hükümet tarafından bazı konularda dolaylı yoldan yargının çalışma alanına müdahale edilmesi istenmekte, ancak aynı zamanda da tamamen bağımsız olması gerektiği hatırlatılmaktadır'' dedi. 
     Çiçek, İslami Cemiyet ve Cemaatleri Birliği'nin İCCB yöneticisi Metin Kaplan'ın iade edilmesi konusunda Alman hükümetinin teminatlar istemesi konusunda ne düşündüğü sorusuna karşılık da, ''Bu konuda istenilen şahsi teminatı ben veremem. Böyle bir teminat vermek, daha sonra bir hakim tarafından alınacak kararın önceden verilmesi anlamına gelir'' diye konuştu. 
     
</TEXT>
</DOC>
