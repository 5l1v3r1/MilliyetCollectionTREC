<DOC>
<DOCNO> 155071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sondun41.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos "Erdoğan'ın yeni açılımlar yapmasını beklemiyorum" 
</HEADLINE>
<TEXT>

     Kıbrıs Rum yönetimi lideri Tasos Papadoplus, Başbakan Recep Tayyip Erdoğan'ın Cuma günü KKTC'ye yapacağı günübirlik resmi ziyaret sırasında bazı güven yaratıcı önlemler açıklamasını ve Kıbrıs konusunda yeni açılımlar yapmasını beklemediğini söyledi. 
     Papadopulos, Türk Ajansı-Kıbrıs'a TAK yaptığı açıklamada, Başbakan Erdoğan'ın, KKTC Cumhurbaşkanı Rauf Denktaş'ı ''Zora sokmak istemeyeceğinden dolayı kapalı Maraş'ın Rum tarafına verilmesini ve bir kısım Türk askerinin Ada'dan çekilmesini öngören yeni öneriler açıklamasını beklemediğini'' belirterek, ''Böyle bir açıklama benim için büyük sürpriz olur'' dedi. 
     ''Sayın Denktaş, devletinin tanınmasını istiyor. Bu imkansızdır'' diyen Papadopulos, ''Kıbrıs sorununun, güven yaratıcı önlemlerin adım adım hayata geçirilerek, parça parça çözüme kavuşturulmasının makul bir yol olmadığı'' görüşünü ileri sürdü. 
     KKTC Bakanlar Kurulu'nun aldığı karar uyarınca KKTC ile Rum kesimi arasında 23 Nisan'da başlayan serbest geçişleri, ''olumlu ve önemli bir gelişme'' olarak niteleyen Papadopulos, ''ancak bunun problemi çözmediğini'' kaydetti. 
     Kıbrıs sorununun parça parça değil, bütünsel bir anlayış içerisinde ve BM gözetiminde yapılacak müzakerelerle çözülmesi gerektiği görüşünü savunan Papadopulos, Kıbrıs sorununa kapsamlı çözüm bulunmasına yol açacak müzakerelerin Annan planı temelinde olması gerektiğini belirtti. 
     Papadopulos, ''Sayın Denktaş, başlayacak müzakereleri güven yaratıcı önlemlerin adım adım hayata geçirilmesi temeli üzerine kurmamalıdır. Çünkü bu bizi hiçbir yere götürmez'' diye konuştu. 
     Cumhurbaşkanı Denktaş'ın hedefinin, Kuzey Kıbrıs Türk Cumhuriyeti'nin uluslararası alanda tanınması olduğunu kaydeden ve bunun mümkün olmadığını iddia eden Papadopulos, ''Sayın Denktaş, Lahey'deki müzakerelerden sonra bana, 'biz Kıbrıs sorununu tek başımıza çözebiliriz. Siz, anlaşmalarla iki devlet olduğunu tanıyın, sorun bitsin' dedi. Biz, bunu kabul edemeyiz. Bunun anlamı Kıbrıs'ın yeniden birleşmesi değil, ayrılıktır'' dedi. 
     Rum yönetimi lideri Tasos Papadopulos, ABD Dışişleri Bakanlığı Kıbrıs Özel Koordinatörü Thomas Weston'ın Haziran ayı içinde Kıbrıs'a geleceğini de açıkladı. 
     
</TEXT>
</DOC>
