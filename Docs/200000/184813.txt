<DOC>
<DOCNO> 184813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sonspo12.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk ve İngiliz federasyonlarının toplantısı İngiliz basınında... 
</HEADLINE>
<TEXT>

     Türkiye ve İngiltere futbol federasyonları yetkililerinin dün İsviçre'de yaptıkları toplantıya geniş yer veren İngiliz basını, İngiliz taraftarların İstanbul'a seyahatinin kesinlikle önüne geçileceğini, ama bu durumun Türkleri rahatsız ettiğini bildirdi. 
     The Guardian Gazetesi, toplantının öpüşme ve kucaklaşmalarla sona erdiğini, ancak bunun da Türk tarafının duyduğu hassasiyeti ve ''güvensiz ülke'' muamelesi görmekten duyduğu üzüntüyü gidermeye yetmediğini savundu. 
     Gazete buna karşılık, UEFA'nın İngiliz holiganların durumunu öne sürüp bu nedenle İngiliz taraftarlara engelleme yapıldığını hatırlattığını, ancak bunun da Türklerin hassasiyetleri gidermeye yetmediğini bildirdi. 
     İngiltere'nin yaklaşımının Türk ulusunda Türkiye'nin de büyük spor karşılaşmalarına evsahipliği yapabileceğini gösterme kararlılığı yarattığını belirten gazete, ''Türkler turistler için bir cennet yarattıklarını ve hatta AB üyeliğine de yakışacaklarını kanıtlama isteğine kapıldılar'' dedi. 
     İngilizlerin de buna karşılık İngiliz futbol seyircisini İstanbul'dan uzak tutma kararının herhangi bir kötü anlam içermediği konusunda Türk tarafını ikna etmeye çalıştığını belirten gazete, özellikle milli takım teknik direktörü Sven-Goran Eriksson tarafından geçtiğimiz günlerde yapılan ''Türkiye'ye giden yaşamını riske atar'' biçimindeki olumsuz açıklamanın, Türkler üzerinde yarattığı kötü etkinin hala sürdüğünü vurguladı. 
     Gazete, İstanbul'a seyahat etmeyi başaran İngiliz taraftarların FB Şükrü Saracoğlu Stadı'na giremeyeceğini de duyururken, polisin son derece sıkı önlemler alacağına dikkati çekti. 
     The Times gazetesi de, ''Türkler kapılarını İngiliz taraftarlara kapattı'' başlıklı haberinde, taraftarların stada giremeyeceğini, ancak 11 Ekim akşamı maçın BSkyB tarafından naklen yayınlanacağını duyurdu. Gazete, Türkiye'ye seyahat eden taraftarların bir gözaltı süresini göze almak zorunda kalacağına dikkati çektiği haberinde, İngiltere Futbol Federasyonu'nun kendi teknik direktör Eriksson ve takım kaptanı David Beckham'ı uyarıp, ''maç öncesi ve maç süresince tansiyonu yükseltici açıklama ve davranışlardan uzak durmalarını'' istediğini duyurdu. 
     Independent Gazetesi ise Türk polisinin maç öncesinde stat çevresinde adeta bir duvar öreceğini ve İngiliz taraftarları stattan uzak tutacağını belirtirken, her iki ülkenin futbol adamlarının dünkü toplantı sırasında olabildiğince olumlu davrandıklarını ve ellerinden gelen en yapıcı tutumu takındıklarını kaydetti. 
     Gazete, ''maçın havası o kadar hassas ki Futbol Federasyonu futbolcu eşlerinin ve yakınlarının bile maça gitmesini istemiyor'' dedi. 
     
</TEXT>
</DOC>
