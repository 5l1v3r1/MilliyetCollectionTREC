<DOC>
<DOCNO> 187935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/spor/yaksoy.html </URL>
<DATE> 2003/10/11/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
İşte o gün, bugün 
</HEADLINE>
<TEXT>

   
   Hakikaten o gün, işte bugün. Yani futbol tarihimizde beklediğimiz reşit olma günü. Çocukluktan çıkıp sorumluluk almamız gereken gün. 
   Ne demek sorumluluk 
   Diline, eline ve kendine hakim olmanın günü. Spor arenalarında bizim de artık yalnızca seyircilik dışında başka bir fonksiyonumuz olmadığının şuurluluğuna ulaşmak. Alkışlamak ve tezahürat yapmaktan başka. 
   Yenilince de Bektaşi sabrı da denebilecek, ruhsal sakin bir yapıya sahip olmak. 
   Doksan dakikanın her anında coşkumuzla neticeyi lehimize çevirebiliriz. Ama yanlış bir davranış, çirkin bir hareket galibiyeti de, mağlubiyeti de gölgeleyebilir. Ve oyunun neticesi ne olursa olsun spor seyircisi olarak hesabımıza yazılacak negatif puanların telafisi ileride mümkün olmayacaktır. Bugüne kadar bizi haksız olarak karalayanlara, aydınlık yüzümüzü göstermenin günü. 
   İşte o gün, bugün... 
   
      
</TEXT>
</DOC>
