<DOC>
<DOCNO> 196204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur46.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki bombalı saldırılar ile ilgili gelişmeler 
</HEADLINE>
<TEXT>

     Beyoğlu ve Şişli'de 2 sinagoga yönelik bombalı saldırıdan sonra Adli Tıp Kurumu'na götürülen ve halen kimlikleri belirlenemeyen 2 cesetten birinin, yasadışı İslami Hareket örgütü üyesi Mesut Çabuk'a, diğerinin de yasadışı İBDA C örgütü üyesi Azad Ekinci'ye ait olduğu öne sürüldü. 
     Şişli'deki Beth İsrael Sinagogu'nda kaydedilen güvenlik kamerası görüntülerini izleyen uzmanlar, patlamadan hemen önce sinagogun önüne park edilen araçtan inen bir kişinin, kendisini uyaran bekçi Hasan Özsoy'la tartıştıktan sonra kaçmaya başladığını belirledi. 
     Araştırmalarını bu kişi üzerinde yoğunlaştıran polis, kaçan kişinin komşu bir ülkede askeri ve silahlı eğitim gören ve emniyette de kaydı bulunan yasadışı İslami Hareket örgütü üyesi Mesut Çabuk olduğunu tespit etti. 
     Halen Adli Tıp Kurumu'nda bulunan kimliksiz 2 cesetten birinin Mesut Çabuk'a ait olabileceğinden şüphelenen polis, kesin teşhis için DNA testinin sonucunu bekliyor. 
     Adli Tıp Kurumu'nda bulunan diğer cesedin de geçmiş yıllarda yasadışı İBDA C örgütü üyesi olduğu gerekçesiyle emniyete geliş kaydı bulunan Azad Ekinci'ye ait olduğu sanılıyor. 
     Bu amaçla saldırılarda kullanılan 34 UHK 68 plakalı kamyonetin sahibi görüldüğü için Bingöl'de gözaltına alınarak İstanbul'a getirilen ağabey Metin Ekinci'nden alınan DNA örneği ile Adli Tıp Kurumu'ndaki cesetlerin DNA'ları karşılaştırılacak. 
     Bu arada, İstanbul'daki bombalı saldırılara ilişkin tüm yurt genelinde sürdürülen operasyonlarda olayla ilgileri olabileceği şüphesiyle 30 kişinin gözaltına alındığı öğrenildi. 
     
     FERİDUN UĞURLU'NUN AİLESİNE GÖZALTI 
     Öte yandan, bombalı saldırılarda kullanıldığı belirtilen 34 ZR 099 plakalı kamyonetin sahibi olarak görünen ve polis tarafından gözaltına alınan Ahmet Uğurlu ile kardeşi ve oğlu Süleyman Uğurlu'nun polisteki sorgusu da sürdürülüyor. 
     Polis, Ahmet Uğurlu'nun kimliğini çaldığını iddia ettiği ve yaklaşık 1.5 yıldır görüşmediğini belirttiği diğer oğlu Feridun Uğurlu'yu da yakalamaya çalışıyor. 
     Adli Tıp Kurumu'ndaki cesetlerden birinin Feridun Uğurlu'ya ait olabileceği ihtimaline karşı, Ahmet Uğurlu'dan da Beyoğlu'ndaki kamyonetin direksiyonunda elde edilen deri ile karşılaştırılmak üzere DNA örneği alınacağı belirtildi. 
     Eşi, kayınbiraderi ve oğluyla gözaltına alındıktan sonra bugün serbest bırakılan Feridun Uğurlu'nun 26 annesi Elif Uğurlu ise Kartal'daki evlerinde basın mensuplarının sorularını cevaplandırdı. 
     Kartal Semiha Şakir Lisesi'nden mezun oğlunun yaklaşık 3.5 ay Pakistan'da kaldığını ve burada eğitim gördüğünü söyleyen anne Elif Uğurlu, oğlunun Türkiye'ye döndükten sonra belindeki rahatsızlık nedeniyle bir süre İstanbul Üniversitesi Tıp Fakültesi Hastanesi'nde tedavi gördüğünü anlattı. 
     Daha sonra bir tekstil firmasında çalışmaya başlayan oğlunun işi gereğince sık sık yurtdışına gidip geldiğini belirten Elif Uğurlu, Ayfer Uğurlu ile evlenen oğlunun 1.5 yaşında Yasir adında bir çocuğunun bulunduğunu ve çok iyi derecede İngilizce bildiğini kaydetti. 
     Yaklaşık 1.5 yıl önce yurtdışından dönen oğlunun, eşi ve çocuğunu alarak Bayburt'ta kayınpederinin evine götürdüğünü ve o günden sonra bir daha ortalıkta görünmediğini anlatan anne Uğurlu, 1.5 yıldır görüşmedikleri oğluyla zaman zaman telefonda konuştuklarını bildirdi. 
     Eşi Ahmet Uğurlu'nun da yaklaşık 2 yıl önce pazar yerinde, içinde kimliğinin de bulunduğu çantasını çaldırdığını söyleyen Elif Uğurlu, eşinin 3 ay kadar önce polise başvurduğunu anlattı. 
     
</TEXT>
</DOC>
