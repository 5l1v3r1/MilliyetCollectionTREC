<DOC>
<DOCNO> 173756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo10.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Romashenko'yu istiyorum... 
</HEADLINE>
<TEXT>

     Trabzonspor Teknik Direktörü Samet Aybaba, lige Konyaspor galibiyetiyle ''merhaba'' demek istediklerini söyledi. 
     Samet Aybaba, bordo-mavili takımın bugün gerçekleştirdiği idmanda yaptığı açıklamada, lige iyi bir başlangıç yapmanın kendileri için önemli olduğunu belirterek, ''Konyaspor çok iyi transferler yaptı. Ben de gittim bu takımı izledim. İyi bir takım oluşturdular. Ancak biz lige Konyaspor galibiyetiyle merhaba demek istiyoruz'' dedi. 
     Bordo-mavili takımın bu sezon ilk 11'inin oluşmasında güçlük yaşanmadığını da ifade eden Aybaba, ''Sezon başında takımın hemen hemen belli olması, oyuncuların adaptesi açısından çok yarar sağlıyor. Bu sezon geçen sezona oranla daha şanslıyız'' diye konuştu. 
     Bayram ve Augustine'nin transferleriyle daha da güç kazandıklarını kaydeden Aybaba, şöyle devam etti 
     ''Sonuçta istediğimiz oyuncuları sona da kalsa aldık. Türkiye'de transfer garipleşiyor. Çok büyük paralarla başlayan transferler, transfer mevsiminin sonuna doğru, başka bir hal alabiliyor. Bu transferlerin de bir an önce takıma takviyelerini bekliyoruz. Uyum konusunda küçük problemler olabilir ancak sonuçta istediğimiz transferleri yaptığımız için de keyifliyiz.'' 
     
     SADECE ROMASHENKO 

     Aybaba, bordo-mavili kulübün gündeminde yalnızca geçen sezon Gaziantepspor'da oynayan Romashenko'nun bulunduğunu söyledi. 
     Aybaba, Romashenko ile ilgili görüşmelerin sürdüğünü belirterek, ''Olursa, tek bu futbolcunun transferi olacak. Transfer gündemimizde şu an başka bir oyuncu yok'' diye konuştu. 
     Fatih Tekke'nin de takımda eksikliğini hissetiklerini ifade eden Aybaba, bu futbolcunun yerini Avrupa'dan dahi doldurma şansının bulunmadığını ve bu futbolcunun bir an önce sakatlığından kurtularak, aralarına dönmesini istediklerini kaydetti. 
     Bordo-mavili takımdan hiçbir futbolcunun gönderilmesi konusunda bir netleşmenin olmadığını da ifade eden Aybaba, ''Belki birkaç futbolcuyu kiralık olarak başka bir takıma verebiliriz. Serkan Kılıç'a bazı teklifler var ancak bu konuda kararı kendisi verecek'' diye konuştu. 
     Aybaba, lig öncesi Beşiktaş, Gaziantepspor ve Gençlerbirliği ile Trabzonspor'un hazır bir görüntü verdiğini de sözlerine ekledi. 
     Öte yandan bordo-mavililerin çalışmasına sakatlığı bulunan Fatih ve Yavuz katılmazken, Karadeniz ekibi bu akşam basına kapalı olarak bir çalışma gerçekleştirecek ve yarın da kamp yapmak üzere Kapadokya yöresine gidecek. 
     
</TEXT>
</DOC>
