<DOC>
<DOCNO> 159125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/ekonomi/eko01.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Barışa güvenip açılmayın 
</HEADLINE>
<TEXT>

Ödeneklerden fazla harcama yapılmaması uyarısında bulunan IMF, vergi barışı gelirinin kullanımında sosyal güvenlik açığı gibi kalemlerin göz önünde bulundurulmasını istedi 
     ANKARA Milliyet 

     IMF harcamaların genişletilmemesini istedi. Beşinci gözden geçirme kapsamında yapılan görüşmelerde IMF'nin alınan ekonomik tedbirlerde gecikme olduğunu ilettiği kaydedildi. 
     Bütçenin gelir kalemlerindeki artışa rağmen ödenek üstü harcama yapılmaması uyarısında bulunan IMF heyeti, vergi barışı uygulamasıyla sağlanan ek kaynağın kullanımında harcama kalemlerinde beklenmeyen gelişmeler olması ihtimalinin göz önünde bulundurulmasına işaret etti. Bu bağlamda sosyal güvenlik açığına dikkat çekildi. Bu yıl 14.9 katrilyon lira olması öngörülen sosyal güvenlik açığı yılın ilk dört ayında geçen yılın aynı dönemine göre yüzde 58 artarak 5.9 katrilyon lira oldu. Toplam 7.9 katrilyon liralık borcun taksitlendirildiği vergi barışı uygulaması öncesi hükümetin gelir tahmini ise 3.6 katrilyondu. 
     Dün IMF Türkiye Masası Şefi Juha Kahkonen'le görüşen Maliye Bakanı Kemal Unakıtan faiz dışı fazlada sorun olmadığını belirterek, "Tahmin ediyorum, önemli bir problem ortaya çıkmaz" dedi. Unakıtan, gazetecilerin vergi barışından sağlanan gelirin kullanımına ilişkin sorusuna şu yanıtı verdi 
     "Bu yıl bütçeye vergi barışından 2.4 katrilyon lira koyduk. Bütçeye konulan rakam, bütçe giderleri olacak. Daha yüksek gelir elde ettiğimizde, ne yapacağız, onu da ilerde görüşürüz." 
     
     IMF elektrik zammında ısrarlı 
     Bu arada dün Hazine'de Devlet Bakanı Ali Babacan'ın başkanlığında sosyal güvenlik ve enerji zirveleri yapıldı. Babacan önce Enerji Bakanı Hilmi Güler ve bakanlık yetkilileri ile görüştü. Görüşmede elektriğe zam konusunun yanı sıra enerjideki özelleştirmeler ele alındı. Babacan ardından Çalışma Bakanı Murat Başesgioğlu ile bir araya geldi. 
     

</TEXT>
</DOC>
