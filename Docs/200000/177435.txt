<DOC>
<DOCNO> 177435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/soneko09.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin hedefleri büyük... 
</HEADLINE>
<TEXT>

     Öngörülere göre Türkiye, önümüzdeki 3 yıllık dönemde cari fiyatlarla gayri safi yurtiçi hasılasını GSYİH 556 katrilyon liraya çıkaracak, yıllık ortalama tüketici fiyatları endeksi TÜFE artışını ise yüzde 6.2'ye çekecek. 
     Türkiye'nin Avrupa Birliği'ne gönderdiği makro ekonomik gösterge öngörüleri uyarınca, bu yıl yüzde 5.3 oranında GSYİH büyümesi beklenirken, sonraki 3 yıllık dönemde yüzde 5.1'lik artış hedefleniyor. 
     2003-2006 döneminde GSYİH'nın cari fiyatlarla 364 katrilyon liradan 556 katrilyon liraya yükselmesi bekleniyor. 
     Yıllık ortalama TÜFE artışının yüzde 26.8'den yüzde 6.2'ye indirilmesi de amaçlanırken, yatırım harcamalarının GSYİH içindeki payının ise yüzde 22.2 seviyesinden yüzde 23.3 seviyesine çıkarılması planlanıyor. 
     
     NÜFUS, İŞGÜCÜ PİYASASI 
     Öngörülere göre, Türkiye'nin nüfusu bu yılki 70 milyon 712 bin kişilik seviyesinden 2006 yılına gelindiğinde 73 milyon 905 bin kişiye çıkacak. Çalışma çağındaki nüfus da 48 milyon 909 bin kişiden 51 milyon 598 bin kişiye yükselecek. 
     Aynı dönemde işgücüne katılım oranı yüzde 50.2 seviyesinden yüzde 50.8'e çıkarken, ILO tanımına göre işsizlik oranı da yüzde 11.4'ten yüzde 9.6'ya gerileyecek. 
     
     ÖDEMELER DENGESİ 
     2003-2006 döneminde toplam mal ihracatı FOB 47.5 milyar dolardan 65.7 milyar dolara, ithalat ise 59.5 milyar dolardan 76.6 milyar dolarak çıkacak. 
     Bu dönemde cari işlemler açığı ise 7.4 milyar dolardan 3.2 milyar dolara inecek. 
     Toplam dış borç stoku 138.6 milyar dolardan 144.9 milyar dolara çıkarken, kamu dış borç stoku 84 milyar dolardan 72.9 milyar dolara gerileyecek. 
     Bu yıl için 1 milyon 679 bin lira olarak öngörülen ortalama euro kuru da 2006 yılına gelindiğinde 2 milyon 204 bin lira olacak. 
     
     VERGİ YÜKÜ DÜŞECEK 
     Bu dönemde vergilerin GSYİH içindeki payında yüzde 26.7 seviyesinden yüzde 25.2'ye düşüş hedeflenirken, sosyal güvenlik harcamalarının oranının GSYİH'ya oranının ise yüzde 11.1'den yüzde 10.9'a gerilemesi planlanıyor. 
     Aynı dönemde faiz ödemelerinin GSYİH'ya oranın da yüzde 17.8'den yüzde 9.7'ye düşürülmesi hedefleniyor. 
     
     BORCUN GSYİH'YA ORANI AZALACAK 
     Bu arada toplam brüt borç stokunun GSYİH'ya oranı, yüzde 92.3'ten yüzde 83.2'ye gerileyecek. Toplam borç ödemelerinin GSYİH'ya oranı ise yüzde 31.8'den yüzde 51.6'ya çıkacak. 
     Öte yandan hesaplamalar yapılırken, yurtiçi devlet iç borçlanma senetleri DİBS faiz oranlarının bu yılki yüzde 44.3 seviyesinden 2006 yılına gelindiğinde yüzde 16.4 seviyesine ineceği varsayıldı. 
     
</TEXT>
</DOC>
