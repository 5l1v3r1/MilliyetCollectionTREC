<DOC>
<DOCNO> 188209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/dunya/dun01.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler her yolu deniyor 
</HEADLINE>
<TEXT>

   Türk askerinin gelmesini engelleme yönünde karar çıkaran Iraklı Kürtler, bu talebi ABD'nin Irak'taki sivil yöneticisi Bremer'a iletecek 
      NAMIK DURUKAN Ankara 

   
   Türk askerinin Irak'a girmesinin engellenmesi yönünde yerel parlementodan karar çıkaran Kürtler, ABD'nin Irak'taki sivil yöneticisi Paul Bremer'a, "Türk askeri istemiyoruz" mektubu göndermeyi kabul etti. 
   Parlamento Başkanı Dr. Nuri Roj Şaves başkanlığında önceki gün Erbil'de toplanan Yerel Kürt Parlamentosu, Türkiye'nin Irak'a asker gönderme kararını tartıştı. 
   Parlamentonun 35. oturumunda söz alan parlamenterler, Türkiye'nin Irak'a asker göndermesinin işgale yol açacağını ve birçok problemi de birlikte getireceğini öne sürdüler. Uzun süre devam eden tartışma sonucunda ABD'nin Irak'taki sivil yöneticisi Paul Bremer'a mektup gönderilmesi kararlaştırıldı. Mektupta, komşu ülkelerin Irak'a asker göndermesinin sakıncaları sıralanırken, Türkiye'den sadece iyi komşuluk ve kardeşlik istendi. 
   Parlamentoda, Kürt bölgelerinde, Kürdistan bayrağı ile birlikte dalgalanan Irak bayrağının indirilmesi de tartışıldı. Ahmed Salar adlı parlamenter, Irak bayrağına şimdilik ihtiyaçlarının olmadığını, federalizm ilanı ile birlikte bayrak asılmasının daha doğru bir karar olacağını belirterek, bayrağın indirilmesini istedi. Ancak bu konu daha sonraki oturuma bırakıldı. 
   
   Referandum yapılacak 
   Parlamentoya, savaş sonrası statüleri belirlenmeyen Kerkük, Hanekin ve Kürtlerin yaşadığı diğer bölgelerin Kürt yönetiminin denetimi altına alınması ile ilgili kapsamlı bir referanduma gidilmesi ile ilgili teklif sunuldu. Yapılan oylamada, referanduma gidilmesi kararı oy birliği ile kabul edildi. Parlamento ayrıca, KDP ve KYB'nin parlamentoda ortak temsil edilmesi için birleşme yoluna gitmesi ve federasyon ilanı için Araplar ve diğer toplulukların temsilcileri ile görüşmeler yapılması kararlaştırıldı. 
   
   
</TEXT>
</DOC>
