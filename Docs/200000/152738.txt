<DOC>
<DOCNO> 152738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/spor/ydilmen.html </URL>
<DATE> 2003/04/27/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Tedirginlik normal 
</HEADLINE>
<TEXT>

     Elazığspor'daki teknik kadro değişikliğine rağmen sezon başından beri Erol Tok'la başlayan ofsayt taktiği hastalığı dün de devam etti. Burada Beşiktaşlı oyuncuların dikkatsizliği yardımcı hakemlerin kollarını güçlendirdi. Kaldır indir, kaldır indir. Beşiktaş gibi üst düzey bir takımın bu kadar ofsayta girmesi, hele Sergen gibi Tümer gibi iyi pasörlerin bulunmasına rağmen oldukça şaşırtıcı. 
     İkinci yarının başında gelen gol Beşiktaş'ı beyin olarak tedirgin etti. Öyle ki, bazen üçe bir pozisyonlar buldular, kendilerine fazla güvenmedikleri için isabetsiz son paslar nedeniyle bunları sürekli harcadılar. Bu maç ilk yarıda oynanmış olsaydı Beşiktaş farklı kazanabilirdi. Ama ligin sonuna yaklaştıkça hem oyunculara, hem de teknik kadroya aman 1 - 0 olsun bizim olsun düşüncesi yerleşiyor. Bunun da önüne geçilemiyor. Bu da bence çok doğal. Oyuncular maç bitsin diye hem dua ediyor, hem de tamamen vakit geçirmeye çalışıyorlar. Lucescu bile Sergen'i oyundan çıkararak orta sahada rakibi bozmak için defansif özellikleri olan Yasin'i oyuna soktu. 
     Gündüz maçları fazla gece maçı yapan takımları çok zorluyor. Bunun bilimsel olarak araştırılması lazım. Büyük takımlar arasında Elazığ'daki gündüz maçını sadece Beşiktaş kazandı. Fenerbahçe, Galatasaray berabere kaldı, Trabzon mağlup oldu. Beşiktaş takımında aman aman iyi oynayan kimse yoktu. Hepsi tedirgindi. Aynı şeyler Elazığspor için de geçerliydi. 
     Serdar Tatlı oyunculara yıllar önce bir mesafe koydu. Bunun avantajlarını yaşıyor. Futbolcu ne itiraz edebiliyor, ne de el kol hareketi yapabiliyor. Bu yüzden rahat rahat maçını yönetti. 
     
     
     


SPOR 





























</TEXT>
</DOC>
