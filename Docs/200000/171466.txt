<DOC>
<DOCNO> 171466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sontur28.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeciler Yaptığım bütün icraatlerini hesabını vermeye hazırım" 
</HEADLINE>
<TEXT>

     Eski Devlet Bakanı Mehmet Keçeciler, bakanlık yaptığı döneme ilişkin bütün icraatlarının hesabını vermeye hazır olduğunu belirtti. 
     Keçeciler, TBMM Yolsuzlukları Araştırma Komisyonu'nun kendisiyle ilgili soruşturma komisyonu kurulması talebine ilişkin yaptığı yazılı açıklamada, hakkında, kara taşıtlarına gümrük antrepolarında indirimli yakıt verilmesi iddiası bulunduğunu anımsatarak, bu uygulamanın 27 yıldır sürdüğünü ifade etti. 
     Uygulamanın halen de devam ettiğini belirten Keçeciler, kara nakil vasıtalarına gümrük çıkışlarında indirimli akaryakıt satılmasının nakliye ve ihracat sektörüne teşvik niteliği taşıdığını, pek çok ülkede de bu uygulamanın geçerli olduğunu kaydetti. Başbakan'ın, 1 Ocak 2004 tarihinden itibaren kabotaj hattında sefer yapan gemilere indirimli akaryakıt verileceğini açıkladığını ifade eden Keçeciler, şu görüşleri dile getirdi 
     ''Bana izafe edilen herhangi bir yolsuzluk iddiası yoktur. Sadece usul eksikliği ve ihmalden bahis edilmektedir. Bakanlığım döneminde, yeni gümrük kanununun çıkarılması, gümrük mevzuatının yenilenmesi, atıl 120 gümrük idaresinin kapatılması, gümrüklerde otomasyona geçilmesi, X ray cihazlarının alınması gibi devrim niteliğinde değişiklikler yapılmıştır. Bu çabaların ve çalışmaların tamamı, verimli, dikkatli ve şeffaf çalışan bir gümrük idaresine kavuşmamız içindir. 
     Hayatım boyunca yolsuzluklarla mücadele ettim, bundan sonra da mücadelemi sürdüreceğim. Yeni kanunun çıkarılmasını sağlayan ve bunda büyük emeği olan bir bakana bu davranış reva görülmemeliydi. Bilerek, isteyerek yolsuzluğa alet olmadım. 1997 yılından beri siyasi hayattayım, attığım bütün imzaların, yaptığım bütün icraatların hesabını vermeye hazırım.'' 
     
</TEXT>
</DOC>
