<DOC>
<DOCNO> 191148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/spor/ysenay.html </URL>
<DATE> 2003/10/25/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Olay ve kolay 
</HEADLINE>
<TEXT>

   
   İlk yarıdaki Fenerbahçe'yi, mazideki Fenerbahçe'ye benzetenlere rastlarsam bir yerlerde, bu kişileri "DELİ" diye tımarhaneye göndermeyi düşünürdüm doğrusu... 
   Savunması lime lime dağınık, orta alanda kimin ne oynadığından herkeslerin habersiz kaldığı bir Fenerbahçe geziniyorsa eğer kendi sahasında, o takımın gol bölgelerinden ne beklersiniz ki .. Adana'da bedavaya forma giyen oyuncuların yanında milyon milyon dolarlık profesyonellerin aciz kalışını gördükçe insan, Aziz Yıldırım ve ekibinin paralarına da acıyor, amansız uğraşlarına da... Serhat sağ kanattan fişek gibi dalışlar yapıyordu Adana ceza sahasına... Ama son hareketlerin hepsi de attığı gole rağmen yalan ve yanlış... Tuncay da öyle... İlk sayıdaki müthiş vuruşu, son anlara sıkıştırdığı gole rağmen top alış verişleri tamamen verimsiz... Ama canla başla didinmesine de laf söylemek zor doğrusu... Tuncay'ın attığı gollere rağmen yaptığı gol hovardalığı ve acemiliği böyle devam ettikçe, bu çalışkan futbolcunun Avrupa'da oynama hayalleri tatlı bir rüya olarak kalmaya mahkumdur... 
   Orta saha için Daum ustanın da dikkatini çekmek isteriz... Aureilo'nun dünkü tembelliklerini gördükten sonra Yusuf'un 70 dakika kulübede oturmasına isyan ederim ben... Öyle ya ayaklarında mıknatıs varmışcasına futbol topuyla yakın akraba olan bir oyuncu kenarda otururken, ben bütün ikili - üçlü duvar paslarında topu sürekli rakibe kaptıran bir futbolcu kalabalığına neden bu kadar uzun süre tahammül edeyim ki .. Adana gibi bir takıma ikinci sayıyı atamadığınız sürece rakibi motive edip, onlara cesaret kapılarını açık tuttuğunuzu futbolla ilişkisi olan sağır sultanlar bile bilirler... Ama Fenerbahçeli yarışmacılar, her halde bu konuda ilgisiz veya bilgisiz... 
   Bence Adana'da Necati kadro dışı kalmayıp, dünkü tertipte forma giyseydi eğer, Fenerbahçe'nin üç puanlık kazancı büyük tehlikelerle karşılaşırdı... Ayrıca Adana'nın top gezdirmesi, atak yollarına çıkışları ve orta alandaki pres ciddiyetleri Fenerbahçe'den çok daha gösterişli ve tehlikeliydi doğrusu... Ancak Sarı - Lacivertliler'de öyle bir seyirci mantığı var ki, işte bu "destek terbiyesi" ayakta tutuyor ne kadar kötü oynasa da Fenerbahçe'yi... Evet 70. dakikada sanki bizim düşüncelerimizi okumuş gibi Daum hoca, Yusuf'u oyuna aldı da, takımın paslaşma ve gol yollarına inişlerine çeki düzen gelebildi... Anlayacağınız Fenerbahçe'nin 70 dakikası tek golde kalmış bir "OLAY"dı... Ancak sonrası da, "KOLAY" oldu. 
   
      
</TEXT>
</DOC>
