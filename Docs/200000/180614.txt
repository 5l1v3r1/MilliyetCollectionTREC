<DOC>
<DOCNO> 180614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/dunya/adun.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'dan ABD'ye uyarı 
</HEADLINE>
<TEXT>

   Irak Dışişleri Bakanı Zebari'nin, 'Türk askeri istemiyoruz' şeklindeki sözlerine tepki gösteren Dışişleri Bakanlığı, Washington'a, 'Davet beklerken, böyle çıkışları kabul edemeyiz' mesajı gönderiyor 
      ANKARA Milliyet 

   
   Hükümet, Irak Geçici Yönetim Konseyi tarafından Irak Dışişleri Bakanı olarak atanan Hoşyar Zebari'nin, "Türk askerini Irak'ta görmek istemiyoruz" sözleri nedeniyle ABD'ye, "Böyle çıkışlardan olumsuz etkileniriz. Irak geçici hükümetinden davet beklerken böyle çıkışları kabul edemeyiz" mesajı iletti. 
   Başbakan Recep Tayyip Erdoğan, önceki gün Bakanlar Kurulu'nu topladığı Sivas'ta Dışişleri Bakanı Abdullah Gül ile birlikte Zebari'nin sözlerini değerlendirdi. Erdoğan ve Gül, Zebari'nin bu çıkışının Irak'a asker gönderme tartışmaları sürerken kamuoyunda olumsuz bir hava oluşturabileceği üzerinde durdu. 
   ABD'nin bölgedeki Kürtleri ve yeni oluşturulan hükümeti uyarması için adım atılması görüşü benimsenirken, Dışişleri Bakanlığı kanalıyla Washington'a da şu mesajın iletilmesi benimsendi 
   "Böyle çıkışlar bizim karar alma sürecimizi olumsuz etkiler. Kamuoyu karşısında zor durumda bırakır. Bunu önleyin. Biz Irak geçici hükümetinden davet beklerken böyle çıkışları kabul edemeyiz. Bölgedeki Kürt gruplar mutlaka uyarılmalı. Geçici hükümetle de gerekli görüşmeleri yapın. Bu çıkış, sizin bizden asker talebinizle çelişiyor. Buna bir açıklık getirin." 
   
   Bu bir çelişki 
   Alınan kararın ardından Dışişleri Bakanlığı, ABD'nin Ankara Büyükelçiliği nezdinde resmi girişimde bulunarak, Zebari'nin sözlerinin Ankara'da yarattığı rahatsızlığı ve Irak'ta yapılacak işbirliğine yapabileceği olumsuz etkileri Washington'a aktardı. 
   ABD'ye iletilen mesajın özü Dışişleri Bakanlığı Sözcüsü Hüseyin Diriöz tarafından önceki gece geç saatlerde yapılan bir açıklamayla kamuoyuna duyuruldu. Diriöz, ABD'nin onayıyla Dışişleri Bakanı olan Zebari'nin yaptığı açıklamaların, ABD'nin Türkiye'ye yaptığı müracaatla tam bir çelişki içinde olduğunu vurguladı. Dışişleri Bakanlığı iki ülke arasında Irak'a asker gönderme konusunda yapılan görüşmelerin ise kesilmediğini bildirdi. 
   
   Gül Bunlar acemi 
   Bu arada Dışişleri Bakanı Abdullah Gül, Zebari'nin açıklamalarına, "Irak'taki bakanlar daha işin başındalar. Sözlerinin nereye gideceğini bilmiyorlar. Iraklı bakanlar artık dini ve etnik grubun temsilcisi değildir" yanıtını verdi. 
   
   Rumsfeld Sınırda Türkiye ile çalışıyoruz    ABD Savunma Bakanı Donald Rumsfeld, Amerikan karşıtı yabancı militanların Irak'a sızmasını önlemek için komşu ülkeler Türkiye, Ürdün, Kuveyt ve Suudi Arabistan ile birlikte çalıştıklarını söyledi. Önceki gün Irak'a sürpriz bir ziyaret yapan Rumsfeld, uçakta gazetecilere verdiği demeçte, Irak'ın diğer iki komşusu İran ve Suriye'nin ise, militanların sızmasını durdurmak için yeterli çaba göstermediklerini belirtti. Irak'taki ABD askerlerine karşı düzenlenen saldırıların nereden geldiği konusunda istihbarat servislerinin önünü net olarak göremediğini söyleyen Rumsfeld, ABD askerlerine yönelik saldırıların azaldığını öne sürdü. Bakan, Bağdat'ın ardından devrik lider Saddam Hüseyin'in doğum yeri olan Tikrit kentine gitti. Saddam'ın eski sarayına helikopterle götürülen Rumsfeld için, kentte olağanüstü güvenlik önlemleri alındı, asker sayısı üç katına çıkarıldı. Rumsfeld, Tikrit'ten sonra Musul'a geçti. 
   
   'Mehmetçik'in sevki dikkatli yapılmalı'    Irak'taki müttefik güçlerin Amerikalı komutanı General Ricardo Sanchez, Irak'a Türk güçleri yerleştirilmesi kararı alınırken, bunun, Kuzey'deki Kürtlerle gerginliği alevlendirmemesi için özel dikkat gösterilmesi gerektiğini söyledi. General Sanchez,yeni yabancı güçlerin gönderilmesini memnuniyetle karşılayacaklarını, "Ancak tüm güçlerin ABD komutası altında olması gerektiğini" kaydetti. 
   
   Çizmeyi aştı...    Türk askerinin K. Irak'tan geçemeyeceğini savunan Zebari, ileri teknolojisi olmayan ülkelerin ciddiye alınmayacağını iddia ederek, Türkiye'ye dil uzattı 
      Irak'a Türk askeri istemediğini söyleyerek tepki toplayan, Irak Geçici Yönetim Konseyi'nin Kürt Dışişleri Bakanı Hoşyar Zebari, dün yaptığı açıklamalarda da, Türkiye'nin ABD ve İngiliz güçlerinin sahip olduğu askeri teknolojik düzeyde olmadığını ve dolayısıyla Irak'ta barışı sağlamada başarılı olamayacağı için ciddiye alınmayacağını iddia etti. 
   Zebari, Türk askeri yerine Irak Savaşı'na karşı çıkan 3 ülke Rusya, Almanya ve Fransa'dan asker istedi. Zebari, istikrarlı bir Ortadoğu'dan yana olan Avrupa ülkelerinin Irak'ta Amerikan - İngiliz koalisyon güçlerinin uluslararası hale getirilmesine katkıda bulunmasını talep ederek, "Örneğin Fransızlar, Ruslar ve Almanlar buna katılırsa iyi olur" ifadesini kullandı. 
   Kürt Bakan, Iraklıların ileri derece askeri teknolojiye sahip olmayan ülkelerin kuvvet göndermesini ciddiye almayacağını iddia etti. 
   
   Kürt toprağından geçemezler 
   Zebari, Türk askerlerinin Irak'a gelmesi halinde sevkiyatın kesinlikle Kürtlerin yaşadığı Kuzey Irak bölgesinden yapılmamasını da söyledi. Zebari, Türk askerlerinin görev yapması düşünülen El Anbar'a Kuzey Irak'tan açılacak bir koridor üzerinden geçişinin kategorik olarak mümkün olmadığını, böyle bir güzerg hın hiçbir şekilde söz konusu olamayacağını iddia etti. AFP'ye konuşan Zebari, "Türk askerinin gelmesiyle ilgili en temel sorun koridor. El Anbar'a gelişleri sırasında Kürt bölgesinden geçecekler. Kuzeyden girip ikmal hatlarını güvence altına almak için güzerg h üzerinde üsler kurup devriye çıkaracaklar. Bu durum da, Kuzey'de Türk askeri varlığı anlamına gelir. Problem yaratacak husus budur" dedi. Zebari, Irak'a gelmesi halinde Türk askerinin Ürdün ve Kuveyt'den giriş yapmasını önerdi. 
   Bu arada, Irak Geçici Yönetim Konseyi'nin Başkanı Ahmed Çelebi, Irak'ta güvenliğin sağlanması için ABD askerinin yeterli olduğunu, yabancı askerlere de, BM denetiminde bir güce de ihtiyaçları olmadığını söyledi. 
   
   
   
</TEXT>
</DOC>
