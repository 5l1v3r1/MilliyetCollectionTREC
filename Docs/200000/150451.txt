<DOC>
<DOCNO> 150451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/soneko09.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
700 milyon dolarlık IMF kredisi yarın karara bağlanacak... 
</HEADLINE>
<TEXT>

     Uluslararası Para Fonu'nun IMF karar makamı olan İcra Direktörleri Kurulu, yarınki toplantısında Türkiye'nin 4. gözden geçirme dönemini sonuçlandırarak, 700 milyon dolarlık yeni kredi dilimini karara bağlayacak. 
     Türkiye'nin gerekli ön koşulları yerine getirmesinden dolayı, bu kredi diliminin serbest bırakılacağına kesin gözüyle bakılıyor. 
     Toplantının ardından Türk ekonomisinin son durumuna ilişkin genel bir değerlendirmenin de yayımlanması bekeniyor. 
     4. gözden geçirme döneminin normal koşullarda geçen yıl Kasım ayında sona ermesi planlanıyordu. Ancak Türkiye'de yapılan genel seçimler ve yeni hükümetin kurulması sürecin uzamasında rol oynadı. 
     Görüşmeler sonunda varılan anlaşma uyarınca, IMF programı Türkiye'nin ihtiyaçları doğrultusunda yeniden aşamalandırıldı. 
     Yarın, 4. gözden geçirme döneminin sonuçlanmasının ardından, kısa süre sonra IMF heyetinin yeniden Türkiye'ye gelmesi ve 5. dönem çalışmalarının başlatılması öngörülüyor. 
     Programın yeniden aşamalandırılması sonucunda, bu yılki gözden geçirmeler her iki ayda bir yapılacak ve çalışmalar normal seyrinde giderse, bu dönemlerin her birinin sonunda 500'er milyon dolarlık yeni kredi dilimleri serbest bırakılacak. 
     Buna göre 2004 yılı sonuna kadar, IMF'den Türkiye'ye 4 milyar dolar tutarında kredi gelmesi planlanıyor. 
     





</TEXT>
</DOC>
