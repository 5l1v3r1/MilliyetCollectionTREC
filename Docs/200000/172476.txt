<DOC>
<DOCNO> 172476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/yasam/yas03.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DOĞMAMIŞ HASTA TARTIŞMASI 
</HEADLINE>
<TEXT>

   Şimdi 3.5 yaşında olan Samuel Armas, anne karnında ameliyat olarak tıp tarihine geçti. Ama bir tartışmanın kahramanı da oldu Risklerine değer mi 
      DIŞ HABERLER SERVİSİ 
   
   BUGÜN 3.5 yaşında, sağlıklı bir çocuk olan Amerikalı Samuel Armas'ın daha doğmadan önce, anne karnında ameliyat olurken çekilen fotoğrafı, hem tıp tarihine geçti, hem de başta Amerika olmak üzere tıp dünyasında yeni bir etik tartışma yarattı. Samuel'in, minik elini anne karnından dışarı uzatıp doktorun parmağını tuttuğu fotoğraf, kürtaj karşıtlarının tezlerini destekleyici bir afiş haline geldi. 
   
   Anne için de riskli 
   ANNE karnındaki ceninin vücudundaki herhangi bir deformasyon tespit edilebiliyor. Ancak ameliyat kararının alınmasında, pek çok faktör rol oynuyor. Anne adayı, kürtaj yerine cenine cerrahi müdahaleyi tercih ederse, kendi hayatını da riske atmış oluyor. Cerrahlar da iki hastayı birden riske atan ameliyatlar konusunda ince eleyip sık dokuyor. 
   
   Erken doğum oluyor 
   AMELİYAT kararı alınınca önce ana rahminde ceninin yeri tespit ediliyor. Çünkü plasenta, rahim içinde herhangi bir yerde gelişebiliyor. En önemli risk, dokuya küçücük bir zarar gelmesi halinde bile, hem ceninin, hem annenin hayatının tehlikeye girmesi. Ayrıca ameliyat başarılı bile geçse, ana rahmine müdahale, erken doğumu kaçınılmaz kılıyor. 
   
   
   
</TEXT>
</DOC>
