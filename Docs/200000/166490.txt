<DOC>
<DOCNO> 166490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/ekonomi/eko05.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Halkbank'ı kapatmak ihanettir' 
</HEADLINE>
<TEXT>

Halkbank'a ortak olabileceklerini söyleyen TOBB Başkanı Rifat Hisarcıklıoğlu, "Halkbank'ı kapatmak ihanetle eşdeğerdir" dedi 
     EZELHAN ÜSTÜNKAYA Napoli 

     Türkiye Odalar ve Borsalar Birliği TOBB Başkanı Rifat Hisarcıklıoğlu, Halk Bankası'nın kapatılması ya da Ziraat Bankası ile birleştirilmesine karşı çıktı. Uluslararası Ticaret Fuarı açılışı için İtalya'ya giden Hisarcıklıoğlu, gazetecilere yaptığı açıklamada, "Halkbank'ı kapatmak ihanetle eşdeğerdir. Bu bankanın devam etmesi lazım" dedi. Özelleştirilmesi durumunda TOBB'un da Halkbank'a belirli oranda ortak olabileceğini dile getiren Hisarcıklıoğlu, ancak bunun yüzde 51 gibi büyük bir oran olamayacağını söyledi. 
     Kamunun yeniden yapılandırılması gerektiğini de belirten Hisarcıklıoğlu, "Sekiz aydır iktidarda olmalarına rağmen yeniden yapılandırmayla ilgili ciddi bir şey gelmedi. AKP, geçmişten ders almalı. Geçmişte değişiklik yapamayanların gittiklerini gördük" dedi. 
     

</TEXT>
</DOC>
