<DOC>
<DOCNO> 189758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/ekonomi/eko12.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya liderinden İzmir'e çelik yatırımı 
</HEADLINE>
<TEXT>

   TARIK YILMAZ 
   
   Dünyanın en büyük işlenmiş kaliteli çelik üreticisi Avusturya - İsveç ortak şirketi Böhler - Uddeholm AG'nin BUAG Yönetim Kurulu Başkanı Claus J. Raidl , Türkiye'de bugüne kadar 30 - 35 milyon dolarlık yatırım yaptıklarını ve 7 yıldır Türkiye'den kazandıkları parayı hiç yurtdışına çıkarmayarak ülkede yeni yatırımlara girdiklerini söyledi. 
   Assab - Korkmaz Çelik firmasının 50. kuruluş yıldönümüne katılan Reidl, BUAG'ın alt kolu olan Assab'ın Korkmaz Çelik'le birlikte İzmir'de sessiz sedasız yeni bir yatırıma girdiklerini belirtti. Assab'ın yüzde 70, Korkmaz Çelik'in ise yüzde 30 ortaklığıyla kurulan ve çeliğe su verme olarak bilinen işlemi gerçekleştireceklerini açıklayan Reidl, kasımda Isıl İşlem adıyla açılacak tesis için 2.5 milyon dolar sermaye koyduklarını dile getirdi. 
   
   Talebi yetiştiremiyoruz 
   Reidl, Türkiye'de özellikle otomotiv, beyaz eşya, jilet ve elektronik alanlarındaki çelik talebinin çok hareketli olduğunu ve Assab'ın gelen siparişlerini yetiştiremediğini söyledi. Assab Korkmaz Çelik Yönetim Kurulu Başkanı Levent Ganiyusufoğlu ise "Assab'ın Türkiye'den kazandığı paraları yurtdışına çıkarmasına izin vermiyoruz. Önlerine yeni projelerle gidiyoruz onlar da yeni yatırımlara onay veriyor" diye konuştu. 
   
   
</TEXT>
</DOC>
