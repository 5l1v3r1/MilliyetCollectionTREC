<DOC>
<DOCNO> 182871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun19.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de çocukların 28'i evlilik dışı doğuyor... 
</HEADLINE>
<TEXT>

     AB ülkelerinde doğan çocukların yaklaşık yüzde 28'inin evlilik dışı dünyaya geldikleri bildirildi. 
     AB istatistik kurumu Eurostat'ın verilerine göre, AB ülkelerinde gençler arasında evlenme oranı giderek düşüyor. Güney Avrupa ülkelerinde evlenmeden birlikte yaşamayı tercih eden çiftlerin oranı yüzde 8 ila 15 olarak belirlenirken, bu oran Kuzey Avrupa ülkelerinde yüzde ila 70'e kadar yükseliyor. 
     Veriler, 1970 yılında AB ülkelerinde çocukların yüzde 6'sının evlilik dışı ilişkilerden doğduğunu, bu oranın 2002'de yüzde 30'a yaklaştığını gösterdi. İsveç'te çocukların yüzde 56'sı, Danimarka, Fransa, Finlandiya ve İngiltere'de yüzde 40'ı ve Belçika'da yüzde 20'si evlilik dışı dünyaya geliyor. Son 20 yılda evlilik dışı doğan çocuk oranının Yunanistan'da yüzde 1,5'tan yüzde 4,1'e, İtalya'da yüzde 4,3'ten yüzde 9,6'ya, İspanya'da yüzde 3,9'dan yüzde 17'ye yükseldiği belirlendi. 
     AB ülkelerinin genelinde her 3 evlilikten 1'inin boşanmayla sonuçlandığı, nikah sayısında da sürekli düşüş olduğu belirtiliyor. 
     Eurostat'ın verilerine göre, AB ülkeleri genelinde evliliklerin 1960'lı yıllarda yüzde 14'ü, 1970'li yıllarda yüzde 22'si ve 1980'li yıllarda yüzde 27'si boşanmayla sonuçlanırken, 1990'lı yıllarda bu oran ortalaması yüzde 35'i buldu. 
     AB üyeleri arasında en fazla boşanma görülen ülkelerin Belçika yüzde 50'den fazla , İsveç yüzde 50 , Finlandiya yüzde 49 , İngiltere yüzde 45 ve Danimarka yüzde 41 olduğu belirtiliyor. 
     ABD'de boşanma oranının Avrupa'dan daha fazla olduğunu ortaya koyan Eurostat'ın rakamlarına göre, evlenen her 2 Amerikalı çiften 1'i boşanıyor. 
     Belçika Ulusal İstatistik Enstitüsü INS verilerine göre de, Belçika'da 2002 yılında 40 bin 400 çift evlendi, 30 bin 600 çift boşandı. Son 5 yılda evlilik oranının yüzde 20 azaldığını, boşanmaların yüzde 30 arttığını belirten INS'in verileri, Belçika'da boşanma ile sonuçlanan evlilik oranının yüzde 60'a yaklaştığı gösterdi. 
     
</TEXT>
</DOC>
