<DOC>
<DOCNO> 157496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sonspo11.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk yürüyüşü ve Gençlik Koşusu tüm yurtta coşkuyla yapıldı... 
</HEADLINE>
<TEXT>

     19 Mayıs Atatürk'ü Anma ve Gençlik Haftası etkinlikleri çerçevesinde düzenlenen ''Atatürk'ü Anma Halk Yürüyüşü ve Gençlik Koşusu'', tüm yurtta büyük bir coşkuyla yapıldı. 
     Bingöl dışındaki 80 ilde aynı anda ve saat 11.00'de başlayan halk yürüyüşü ve gençlik koşuları, tüm illerde büyük bir ilgi görürken, etkinliklere yurt genelinde yüzbinlerce insan katıldı. 
     Etkinliklerde, illerin vali, belediye başkanı, garnizon komutanı, emniyet müdürü ve gençlik ve spor il müdürleri ile diğer üst düzey yöneticileri de hazır bulundu. 
     Ankara'da eski hipodromda başlayan yürüyüşte, Devlet Bakanı ve Başbakan Yardımcısı Mehmet Ali Şahin, milletvekilleri, Gençlik ve Spor Genel Müdürü Mehmet Atalay ve genel müdür yardımcıları, Ankara Büyükşehir Belediye Başkanı Melih Gökçek, Gençlerbirliği Kulübü Başkanı İlhan Cavcav ve federasyon başkanları yer aldı. 
     Organizasyonda bir konuşma yapan Devlet Bakanı ve Başbakan Yardımcısı Mehmet Ali Şahin, bu organizasyonda Gençlik ve Spor Genel Müdürlüğü'nün büyük katkısı olduğunu belirterek, ''Bakanlığıma bağlı olan bu organizasyonda bulunmak görevim. Olmasaydı da katılırdım'' dedi. 
     Şahin, bu tür organizasyonları gelecek yıllarda daha anlamlı duruma getirmek istediklerini ifade ederek, şöyle konuştu 
     ''Her ulusa ait önemli tarihler vardır. 19 Mayıs da bizim için önemli bir tarih. Atatürk başta olmak üzere tüm büyüklerimizi anıyoruz. Bu cumhuriyeti yaşatmak asli görevimizdir. Bu yürüyüş de bunun bir kanıtıdır.'' Etkinliğe katılanlar, eski hipodromda başlattıkları yürüyüşü, Anıttepe Spor Tesisleri içindeki atletizm pistinde tamamladılar. 
     
     İSTANBUL'DAKİ ETKİNLİK 
     İstanbul Valisi Muammer Güler'in verdiği startla Mecidiyeköy'de başlayıp Taksim'de sona eren İstanbul'daki halk yürüyüşünde, İstanbul Büyükşehir Belediye Başkanı Ali Müfit Gürtuna, İstanbul Emniyet Müdürü Celalettin Cerrah, İstanbul Milli Egitim Müdürü Ömer Balıbey, Şişli Belediye Başkanı Mustafa Sarıgül, Beyoğlu Belediye Başkanı Kadir Topbaş, Gençlik ve Spor İstanbul İl Müdürü Tamer Taşpınar ve Herkes İçin Spor Federasyonu Başkanı Göksel Arsoy da yer aldı. 
     Büyük bölümünü il genelindeki ilköğretim okullarının öğrencilerinin oluşturduğu yürüyüş kortejine, çeşitli sivil toplum örgütlerinin yanısıra vatandaşlar da büyük ilgi gösterdi. 
     Yürüyüş korteji, Şişli'de Atatürk'ün Kurtuluş Savaşı'nın planlarını hazırladığı ve şu anda müze olan evin önüne geldiğinde ise bir süre bekledi. Gençlik ve Spor İstanbul İl Müdürlüğü yetkililerinin, tarihi evi öğrencilere tanıtmasından sonra kortej yürüyüşünü sürdürdü. 
     Vali Güler ve beraberindeki heyet önderliğinde Taksim'e gelen kortej, burada saygı duruşunun ardından İstiklal Marşı okudu. Vali Güler daha sonra Taksim Atatürk Anıtı'na çelenk koydu. 
     Törenin ardından ise Taksim Meydanı'nda kutlamalar için oluşturulan platformda sanatçı Bülent Sertaç konser verdi. Vali Güler ve Belediye Başkanı Gürtuna sanatçı Sertaç ve gençlerle bir süre halay çekerek yaşanan coşkuya ortak oldu. 
     
     İZMİR'DE DE BÜYÜK BİR KATILIM VARDI 
     İzmir'de Lozan Meydanı'nda İzmir'in tüm okullarıyla kalabalık bir vatandaş kitlesinin toplandığı yürüyüş için, İzmir Valisi Yusuf Ziya Göksu, İzmir Emniyet Müdürü Halil Tataş, Gençlik ve Spor İzmir İl Müdürü Kemal Erdin, İzmir Milli Eğitim Müdürü Kamil Aydoğan'ın yanısıra, ilçe kaymakamları, belediye başkanları ve çok sayıda bürokrat da hazır bulundu. 
     İzmir Büyükşehir Belediye Başkanı Ahmet Piriştina'nın yer almadığı yürüyüş öncesinde, atletler halk koşusu için start aldı. Ardından vali Göksu'nun verdiği startla engelli vatandaşlar ve gazilerin de katılmasıyla başlayan yürüyüş, Alsancak Limanı ve 1. Kordon üzerinde sürüp Cumhuriyet Meydanı'nda sona erdi. Yaklaşık 40 bin kişinin katıldığı yürüyüşe, İzmir'in ABD Başkonsolosu Scott Edelman'ın da evinin balkonundan alkışlarla destek verdiği görüldü. 
     Yaklaşık 2 kilometrelik kortej, Ege Ordu Komutanlığı Bandosu'nun marşlarıyla Cumhuriyet Alanı'na ulaştıktan sonra, 1 dakikalık saygı duruşu yapıldı ve İstiklal Marşı söylendi. 
     İzmir Valisi Yusuf Ziya Göksu, burada yaptığı konuşmada, İzmir'in Atatürk için önemini vurguladı ve ''Atatürk için son derece önemli bir şehir olan İzmir, Ulu Önderi'ne bağlılığını en büyük coşkuyla gösterdi'' dedi. 
     Kalabalık katılımın kendini son derece memnun ettiğini ve bu bağlılığın sonsuza dek süreceğini kaydeden vali Göksu, sözlerini şöyle sürdürdü 
     ''İzmirliler 19 Mayıs Atatürk'ü Anma ve Gençlik Spor Bayramı'na en büyük özeni gösteren başlıca illerimizden biri olarak hepimizi gururlandırmıştır. Aşırı sıcağa rağmen gördüğümüz bu kalabalık, Ulu Önder'e bağlılığımızı bir kez daha gözler önüne sermiştir.'' 
     
</TEXT>
</DOC>
