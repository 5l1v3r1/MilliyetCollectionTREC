<DOC>
<DOCNO> 167544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/guncel/agun.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlike kapıda ama uyaran yok 
</HEADLINE>
<TEXT>

Araştırmalara göre, olası İstanbul depreminde en ağır yarayı Altıntepsi Mahallesi alacak. Ancak mahalle sakinlerinin tümü tehlikeden habersiz... Altıntepsi'de 463 binanın ağır hasar alacağını internet sitesinde duyuran Büyükşehir Belediyesi ise mahalleye bir deprem konteyneri bile koymadı 
     ÖNAY YILMAZ İstanbul 

     İstanbul Büyükşehir Belediyesi ile Japon JICA kuruluşunun ortaklaşa yaptığı deprem araştırmasında, "olası İstanbul depreminde en fazla hasar görecek mahalleler" sıralamasında Bayrampaşa Altıntepsi Mahallesi ilk sırada yer alıyor. Sonuçlar, belediyenin internet sitesinde de yayımlandı ama Altıntepsi Mahallesi'nde muhtar dahil kimsenin kendilerini bekleyen tehlikeden haberi yok... Kentin pek çok yerine deprem konteyneri koyulmasına rağmen, büyük hasar beklenen bu mahalleye bir konteyner vermek de kimsenin aklına gelmemiş. 
     
     'BOŞ ARAZİ KALMADI' 
     Bayrampaşa Cezaevi ile Otogar'ın karşısında bulunan bir tepe üzerinde, tarihi su sarnıçlarının geçtiği yere kurulan Altıntepsi Mahallesi'nde tahminlere göre 463 bina ağır hasar görecek. Konuyu Milliyet'ten öğrenen mahallenin 15 yıllık muhtarı Selahattin Beyler, belediyenin ve diğer yetkililerin bilgi vermemesini üzüntüyle karşıladığını belirterek, "Madem böyle kritik bir durum var, neden bizim buraya bir deprem konteyneri koymadılar " diye isyan etti. Mahallede 19 dönümlük boş bir arazi olduğunu, ancak onun da belediye tarafından satıldığını belirten Beyler, deprem olursa artık mahalle sakinlerinin sığınacağı yer kalmadığını söyledi. 
     
     DERE VAR 
     Beyler, mahallede üç cami ve biri lise dört okul bulunduğunu belirterek, "17 Ağustos depreminde Şair Baki Sokak'ta ikisi ağır, 5-6 bina ile, Şair Baki ve Yahya Kemal ilköğretim okulları hasar gördü. Bu okullar 40 milyar lira ödenek aldılar. Ancak hiçbir güçlendirme yapılmadı, sadece çatlaklar sıvanarak boyandı. Bu iki okulda yaklaşık 5 bin öğrenci öğretim görüyor" diye konuştu. 
     Altıntepsi'de 7 bin 300 bina bulunduğunu kaydeden Beyler, şu bilgileri verdi "Bunların çoğu yığma 3-5 katlı binalar. Nüfus 26 bin. Yaşayanların çoğu Batı Trakyalı, biraz da Karadeniz göçmeni var. Bu mahallenin altında tarihi sarnıçlar varmış, h l su çıkıyor. Aşağıdan da Terazidere geçiyor." 
     
Define avcılarının uğrak yeri oldu...      Altıntepsi Mahallesi sakinleri, mahallelerinin kurulu olduğu bölgede altın gömülerinin olduğuna inanıyor. Muhtar Beyler, mahallenin bu ilginç öyküsünü de şöyle anlattı "Bir rivayete göre burada bulunan Ferhat Paşa Çiftliği'ne bir gün zengin bir Arap gelmiş. 70 deveyle altın getirmişler. Bu altınlar altın bir tepsideymiş. Bu rivayet yüzünden define avcıları h l burada altın arar. Bugüne kadar sadece bir kapısı olan sığınak bulundu. Ama bir şey çıkmadı. Adı da bu rivayet nedeniyle Altıntepsi olmuş." 
     

</TEXT>
</DOC>
