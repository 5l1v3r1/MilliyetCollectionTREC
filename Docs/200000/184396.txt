<DOC>
<DOCNO> 184396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sontur03.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte şeyh davasında ilginç diyalog 
</HEADLINE>
<TEXT>

     BERİL ÖZCAN İstanbul 

Tuzla'nın Akfırat beldesinde irticai faaliyetlerde bulunduğu ve şeyh olduğu öne sürülen Yaşar Yılmaz'ın yargılandığı davada, yargıç ile tanık arasında ilginç diyaloglar yaşandı. "Sevişiyorduk ama ilişkiye girmedik" diyen tanığa yargıç, "Nasıl oluyor o" diye sordu. 
     İstanbul 5 No'lu DGM'deki duruşmaya, tutuklu sanıklar Yaşar Yılmaz, Mustafa Şeyhoğlu ve Harun Ersin katılırken, davanın 25 tutuksuz sanığı ise gelmedi. Mahkeme Heyeti Başkanı, bir önceki duruşmadan sonra DGM dışında meydana gelen olaya ilişkin gazetelerde yer alan fotoğraflar ile güvenlik kameraları görüntülerinin dava dosyasına konulduğunu söyledi. 
     Duruşmada tanık olarak dinlenen müşteki Fatma Şahin'in ablası Zeynep Gücük, eşi Yavuz ile kız kardeşi arasında yakınlaşma olduğunu öğrenince babasının evine gittiğini, üç ay sonra barışınca geri döndüğünü anlattı. 
     Tanık Yavuz Gücük de, baldızı Fatma Şahin'le bir yıl boyunca cinsel ilişkiye girmeden birlikte olduğunu öne süren Gücük, Mahkeme Başkanı'nın "Nasıl oluyor o " diye sorması üzerine "Evde yanlız kalıp fırsat buldukça sevişiyorduk. Ama cinsel ilişkiye girmedik. Çiftlerin sahilde yaptığı gibi oturup sevişiyorduk. Yatağa girmedik" diye yanıt verdi. 
     Heyet Başkanı'nın, Yılmaz'ın bir ifadesinde, 'kendisiyle Fatma Şahin'i çalıların içinde birlikte gördüğünü' söylediğini hatırlattığı Gücük, "Sevişirdim ama hep kapalı mekanda yaptım. Kimse görmedi" dedi. 
     Tutuklu sanıkların tahliye istemlerini reddeden mahkeme heyeti, mütalaasını hazırlaması için dosyanın savcılığa gönderilmesini kararlaştırarak duruşmayı erteledi. 
     Yılmaz'a 15 yıla kadar, Harun Ersin ve Mustafa Şeyhoğlu'na 11'er yıla kadar ağır hapis talep edilen iddianamede, Akfırat Beldesi Belediye Başkanı Mehmet Ali Soylu'nun da aralarında bulunduğu diğer 25 sanığın da, 6 yıla kadar hapis cezalarına çarptırılması isteniyor. 
     
</TEXT>
</DOC>
