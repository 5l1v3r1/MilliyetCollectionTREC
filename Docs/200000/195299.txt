<DOC>
<DOCNO> 195299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko45.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Üreticiden tüketiciye fuarı yarın açılıyor... 
</HEADLINE>
<TEXT>

     Geçen yıl 1 milyon tükeciyi ağırlayan ''Üreticiden Tüketiciye Fuarı'', yarın İstanbul'da açılacak. 
     CNR Uluslararası Fuarcılık tarafından, CNR Expo'da bu yıl üçüncüsü gerçekleştirilecek olan fuara, 900 firma katılacak. 
     Katılımcı firmaların stoklarını eritmesi ve ticaret potansiyellerini artırması hedeflenen fuarda, gıdadan hazır giyime, ayakkabıdan ev gereçlerine, kozmetik ürünlerden ev tekstiline, banyo ve mutfak aksesuarlarından çiçek ve dekoratif ürünlere, küçük ev aletlerinden kırtasiye malzemelerine kadar onbinlerce ürün satışa sunulacak. 
     Firmaların fuar süresince kesinlikle zam yapmayacakları ve tüm ürünleri etiketli olarak satışa sunacakları fuar, 11 gün boyunca, 11.00-22.00 saatleri arasında ziyaret edilebilecek. 
     Metro ile ulaşımın sağlanabildiği fuar alanına İETT otobüs seferleri de düzenlenecek. Taksim, Mecidiyeköy, Kadıköy ve Bakırköy'den 11.00-20.00 saatleri arasında saat başı fuar alanına ulaşım sağlanacak. Fuarı, bu yıl da 1 milyon ziyaretçinin gezmesi bekleniyor. 
     
</TEXT>
</DOC>
