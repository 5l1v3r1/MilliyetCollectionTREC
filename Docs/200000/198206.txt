<DOC>
<DOCNO> 198206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sonspo24.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahaya giren taraftarlar özür diledi .. 
</HEADLINE>
<TEXT>

     Trabzonspor-Elazığspor maçında sahaya giren Akın Sadıklar ve Barış Karadeniz, Trabzonspor camiasından özür diledi. 
     Sadıklar ve Karadeniz, yaptıkları açıklamada, Trabzonspor sevgisiyle büyüdüklerini, bu sevgiyle de soğuğa, sıcağa aldırış etmeksizin sürekli takımlarının peşinde olduklarını belirtti. 
     Trabzonspor-Elazığspor maçında sahaya girmek gibi yanlış bir eylem içerisinde olduklarını vurgulayan Sadıklar ve Karadeniz, şunları kaydetti 
     ''Bizim sahaya girmemizin doğru olmadığını kabullendiğimiz gibi, herhangi bir taşkınlık veya saldırganlık düşüncesi içinde olmadığımızın ve böyle bir eylemin yapılmadığının da kamuoyu tarafından göz ardı edilmemesini istiyoruz. Trabzon'u ve Trabzonspor'u böylesine zor durumda bırakmanın üzüntüsünü yaşıyoruz. Oruçlu ve büyük bir şansı tepiyor olmamızın verdiği psikolojiyle sahaya girdiğimiz gerçeğinin yanı sıra tribünden futbolcuları uyarmamızın verdiği hırsın da buna etken olduğunun bilinmesini isteriz.'' Her ne gerekçe olursa olsun yanlış bir davranış içerisinde bulunduklarının bilincinde olduklarını da kaydeden Sadıklar ve Karadeniz, Trabzonspor camiasından özür dilediklerini ve Trabzonspor sevdası ile bundan sonrada takımlarının ve kulüplerinin yanında olacaklarını kaydetti. 
     
</TEXT>
</DOC>
