<DOC>
<DOCNO> 152624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur07.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı tablo... Dünyada 8 çocuktan 1'i çalışıyor... 
</HEADLINE>
<TEXT>

     Dünyada 5-17 yaş gurubundan yaklaşık 180 milyon çocuğun en kötü biçimlerde çalıştırıldığı tahmin ediliyor. Bu, dünyada her 8 çocuktan birinin çalıştırıldığı anlamına geliyor. 
     Birleşmiş Milletler Çocuklara Yardım Fonu UNICEF ''Dünya Çocuklarının Durumu 2003'' raporuyla, çalıştırılan, yoksulluk çeken, AIDS yüzünden öksüz kalan, sağlık hizmetlerine ulaşamayan dünya çocuklarının koşullarını ortaya koyuyor. 
     UNICEF'in raporuna göre, temel nedeni yoksulluk olmak üzere gelişmekte olan ülkelerde yaşayan 150 milyon çocuk düşük kilolu. Bu durum, ölüm riskini artırırken, zihinsel ve fiziksel gelişmeyi engelliyor. 
     Rapora göre, 1990 yılından bu yana savaşlar yüzünden 2 milyon çocuk öldü, 6 milyon çocuk ise savaşlarda yaralandı veya sakat kaldı. 
     Hukuki açıdan bağlayıcılık sağlayan 182 sayılı ILO Sözleşmesi, çocukları sömürü ve istismardan korurken, dünyada 5-17 yaş gurubundan yaklaşık 180 milyon çocuğun en kötü biçimlerde çalıştırıldığı tahmin ediliyor. Bu, tüm dünyada, her 8 çocuktan birinin çalıştırıldığı anlamına geliyor. Ayrıca her yıl 1.2 milyon çocuk kaçırılıyor, alınıp satılıyor. 
     Rapora göre, dünyada 15 yaş altında 14 milyon çocuk AIDS yüzünden anne babasından birini veya her ikisini de kaybetti. Bu rakamın 2010 yılında 42 milyonu bulacağı tahmin ediliyor. 
     İlkokul çağındaki 120 milyon çocuk okula gitmiyor ve bunların yüzde 'ünü kızlar oluşturuyor. 
     
     BEBEK ÖLÜM HIZI 
     Özellikle gelişmekte olan ülkelerde koruyucu sağlık hizmetlerinden yararlanamayan yılda hemen hemen 11 milyon çocuk, önlenebilir ve tedavi edilebilir nedenler yüzünden daha 5 yaşına gelmeden ölüyor. 
     Raporda yer alan 5 yaş altı ölümlerin en yüksekten aşağı doğru sıralanmasında 1. sırayı, bebek ölümlerinin en sık görüldüğü Sierra Leono, 2. sırayı Nijer alırken, binde 33'lük bebek ölüm hızı ile Türkiye, İran, Suriye, işgal altındaki Filistin toprakları ve Bosna Hersek'in üzerinde, 79. sırada yer alıyor. Listede, İran 81, Suriye 105, işgal altındaki Filistin toprakları 114, Bosna Hersek 136. sırada yer alıyor. Bebek ölüm hızının en az görüldüğü ülke İsveç, listenin en sonunda bulunuyor. 
     





</TEXT>
</DOC>
