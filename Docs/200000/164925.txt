<DOC>
<DOCNO> 164925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/soneko08.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı, karaparanın üzerine yeni düzenlemeyle gidecek 
</HEADLINE>
<TEXT>

     Maliye Bakanlığı, Karapara Aklamanın Önlenmesine Dair Kanun'u silbaştan değiştiriyor. Yeni düzenlemede, finans sektöründen bilgi akışını sağlayacak yeni yöntemler tekrar devreye sokulacak. 
     Maliye Bakanlığı yetkililerinden edindiği bilgiye göre, Mali Suçları Araştırma Kurulu MASAK 4208 sayılı Karapara Aklamanın Önlenmesine Dair Kanun'da yapılacak değişiklikler için çalışmalara başladı. 
     Mevcut düzenlemenin işlemeyen yönlerinin tek tek ortaya konduğu çalışmada, karaparayla daha etkin mücadele için ne tür tedbirler alınması gerektiği üzerinde duruluyor. 
     ''Finans sektöründe yapılacak her türlü işlem için kimlik tespitinde bulunulması, şüpheli işlemlerin bildirimi ve belli limitin üzerindeki finans hareketleri için devamlı bilgi verme'' zorunluluğunun yeni dönemde karaparayla mücadelenin 3 temel ilkesi olacağı belirtiliyor. 
     Bu çerçevede, özellikle bankalar ve diğer finans kuruluşlarının karaparayla mücadele için daha etkili şekilde devreye sokulacağı ve buradan bilgi akışının sağlanacağı ifade ediliyor. 
     
     MASAK'IN İŞLEYİŞİ DE DEĞİŞECEK 
     Yürütülen çalışmalara göre, Karaparayla Mücadele Kanunu'nda yapılacak değişiklikle birlikte MASAK'ın yapısında da büyük değişikliğe gidilecek. 
     Yeni düzenlemelerle MASAK, faaliyetleri bakımından ''Mali İstihbarat Birimi''ne dönüştürülecek. Her türlü mali bilgi, burada toplanacak, analiz edilecek ve değerlendirilerek sonuca ulaştırılacak. 
     Yine MASAK, düzenleyici bir kuruluş niteliğine kavuşturulacak. Yasal düzenlemeler ve uygulamalar sırasında ilgili birimlerle koordineli hareket edilecek. 
     Maliye yetkilileri, yeni dönemde dozenleyici kuruluş niteliğinde çalışacak MASAK için koordinasyonun ön planda olacağını ve faaliyetlerin yürütülmesi sırasında diğer birimlerle sıkı bir işbirliği içinde hareket edileceğini bildirdiler. 
     Yeni düzenleme çerçevesinde MASAK, araştırma ve inceleme birimi haline de gelecek. Halen kendi denetim birimine sahip olmayan ve diğer denetim birimleri kanalıyla incelemelerde bulunan MASAK, uzman araştırma ve inceleme elemanları istihdam edecek. Diğer denetim birimleri de yine karaparayla mücadelede görev yapacak. Mevcut Kanunda bu yetkileri olmayan gümrük müfettişleri ile sigorta murakıpları da karapara incelemelerinde yeralacak. 
     
     ULUSLARARASI NORMLAR DA DİKKATE ALINACAK 
     Karapara aklama suçunun finansal sistemin çok karmaşık kullanılmasıyla ortaya çıktığına dikkati çeken yetkililer, karaparayla mücadelenin de sadece MASAK'ın işi olmadığını vurguladılar. 
     Bu olayda öncelikle Emniyet ve Cumhuriyet Savcılıkların devrede olduğunu kaydeden yetkililer, ''Karapara aklama suçunun hukuki süreç açısından diğer suçlardan bir farkı yok. Mevcut sistemde olay, eğer karmaşık finansal sistem içinde aydınlatılamazsa bize intikal ettiriliyor. Sonuçta bu topyekün bir mücadeleyi gerektiriyor'' dediler. 
     Karapara Aklamanın Önlenmesine Dair Kanun'da yapılacak değişikliklere ilişkin çalışma, yıl sonuna kadar tamamlanacak ve Mali Suçlarla Mücadele Koordinasyon Kurulu'nun Aralık ayında yapacağı toplantıda ele alınacak. İlgili düzenleme ardından da Başbakanlığa gönderilecek ve Meclis'te yasalaşması sağlanacak. 
     Bu arada yeni düzenlemede, OECD bünyesinde karaparayla mücadele için kurulan Mali Eylem Görev Grubu'nun FATF üye ülkelerden istekleri ile bu alandaki uluslararası normlar da dikkate alınacak. 
     
     KARAPARAYLA MÜCADELENİN SEYRİ 
     Öte yandan ülkemizde son dönemde karapara aklamayla mücadele yaşanan gelişmeler şöyle sıralanıyor 
     -24 Eylül 1991 Türkiye, OECD bünyesinde karaparayla mücadele için kurulan Mali Eylem Görev Grubu'na FATF üye oldu. 
     -22 Kasım 1995 Türkiye, uyuşturucu ve psikotrop maddelerin kaçakçılığına karşı Birleşmiş Milletler Sözleşmesinin Onaylanmasına dair Kanunu onayladı. 
     -4 Eylül 1996 Bankalara 1 milyar lirayı aşan işlemlerde kimlik tespiti zorunluluğu getirildi. 
     -19 Kasım 1996 4208 sayılı Karaparanın Aklanmasının Önlenmesine Dair Kanun yürürlüğe girdi. 
     -30 Ocak 1997 Kimlik tespiti yapılmasını gerektirmeyen mevduat sertifikası uygulaması kaldırıldı. 
     -17 Şubat 1997 MASAK fiili olarak çalışmaya başladı. 
     -2 Temmuz 1997 Karapara Aklanmasının Önlenmesine Dair Kanuna ilişkin Uygulama Yönetmeliği ve Koordinasyon Kurulu Yönetmeliği yayımlandı. 
     -15 Eylül 1997 Kontrollü Teslimat Uygulaması Esas ve Usulleri Hakkında Yönetmelik yayımlandı. 
     -17 Aralık 1997 Uluslararası Ticari İşlemlerde Yabancı Kamu Görevlilerine Verilen Rüşvetin Önlenmesi Sözleşmesi imzalandı. 
     -31 Aralık 1997 Kimlik Tespiti ile Şüpheli İşlemlerin Bildirim Usul ve Esaslarını Düzenleyen Genel Tebliğler yayımlandı. 
     -1 Şubat 2000 4208 sayılı Kanunun Uygulama Yönetmeliği'nde değişiklik yapıldı. İlk defa hesap açılmasında 2 milyar TL sınırı kaldırıldı. 
     
</TEXT>
</DOC>
