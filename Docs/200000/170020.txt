<DOC>
<DOCNO> 170020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko46.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı Kanun taslağı hazır, Başbakanlığa gönderilecek 
</HEADLINE>
<TEXT>

     Maliye Bakanlığı, Bütçe Kanunu'nda bulunan, ancak ilgili kanunlarına taşınması gereken hükümleri içeren kanun taslağının hazırlandığı vurgulanırken, ''en kısa sürede Başbakanlığa gönderilecek'' denildi. 
     Maliye Bakanlığı'ndan yapılan yazılı açıklamada, Anayasa Mahkemesi'nin Bütçe Kanunu'nun 50'inci maddesinin tamamı ile 31'inci maddenin g ve ı bentleri, 35'inci maddenin e bendi ile 51'inci maddenin f, n, p, v, y bentleri hakkında, yürütmenin durdurulması kararı verdiği hatırlatıldı. 
     Kararın Resmi Gazete'de yayımlanması ile maddelerin hükmünü yitireceği belirtilirken, yürürlüğü durdurma gerekçelerine de bakılmak suretiyle bu hükümleri içeren düzenlemelerin, ilgili kanunlarında yeniden düzenlenmesi gerektiği vurgulandı. 
     Bütçe Kanunu'nda bulunan ancak ilgili kanunlarına taşınması gereken hükümleri içeren kanun taslağının hazırlandığı, son bir gözden geçirmeyle en kısa sürede Başbakanlığa gönderileceği ifade edildi. 
     
     YÜRÜTMEYİ DURDURMA NELERİ İÇERİYOR 
     Anayasa Mahkemesi'nin CHP'nin başvurusu üzerine yürütmeyi durdurma kararı verdiği 2003 yılı Bütçe Kanunu'nun maddeleri arasında, ''TBMM lojmanlarının satışı konusunda Maliye Bakanı'na yetki veren'' 50. madde ile ''vergi gelirlerinden belediyelere verilen payın düşürülmesine'' ilişkin madde bulunuyor. 
     Buna göre Büyükşehirlerde, toplanan vergi gelirlerinden belediyelere ayrılan payın yüzde 6'dan yüzde 5'e, diğer şehirlerde de yüzde 4.1'lik payın yüzde 3.5'e, yüzde 5'lik payın yüzde 4.5'a indirilmesine ilişkin madde konusunda, Anayasa Mahkemesi yürürlüğü durdurma kararı verdi. 
     Anayasa Mahkemesi, ''kamuda ilk defa veya yeniden göreve alınanlara'' bu nedenle harcırah ödenmesine son verilen hüküm konusunda da, yürürlüğü durdurdu. 
     Ayrıca, Üniversitelerde okutman, öğretim görevlisi, uzman, çevirici ve eğitim-öğretim planlamacısı kadrolarına 1 Nisan 2003'ten itibaren açıktan veya naklen atanabilmek için ÖSYM tarafından yapılacak merkezi sınavda başarılı olmak şartı getiren düzenlemede de yürürlük durduruldu. Böylece Üniversitelerde serbest kadro ve kadro değişiklikleri konusunda bu yıl içinde de değişiklik yapılabilmesine olanak sağlanıyor. 
     Sağlık Bakanlığı tarafından düzenlenen veya onaylanan belge, izin belgesi, ruhsatlardan, 50 milyon liradan az, 30 milyar liradan çok olmamak üzere alınması öngörülen ruhsatlandırma ücretleri konusundaki düzenleme için de yürütmeyi durdurma kararı verildi. 
     Kamu kurum ve kuruluşlarında istihdam edilme şekline bakılmaksızın, ilk defa veya yeniden göreve alınanlar ile bunların aile fertlerine bu nedenlerle harcırah ödenmeyeceğine ilişkin uygulama konusunda da, Anayasa Mahkemesi yürürlüğü durdurma kararı verdi. 
     Anayasa Mahkemesi'nin verdiği yürürlüğü durdurma kararı uyarınca, BAĞKUR, 5 yıl süreyle primini ödemeyen sigortalının sigortalılığına re'sen son veremeyecek. 
     Üniversitelerde döner sermaye gelirlerinin kullanımını düzenleyen madde konusunda da, yürürlüğü durdurma kararı verildi. 
     
</TEXT>
</DOC>
