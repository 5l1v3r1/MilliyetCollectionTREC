<DOC>
<DOCNO> 177375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/yasam/yas05.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimliği kaybetti hayatı karardı 
</HEADLINE>
<TEXT>

   Nüfus cüzdanını kaybeden çoban Ahmet, başkasının işlediği suç nedeniyle altı aydır hapis yatıyor 
      ELVAN EZBER İstanbul 
   
   Malatya'da çobanlık yapan Ahmet Kizmaz 32 , altı yıl önce gittiği İstanbul'da kimliğini kaybetti. 
   Kizmaz, yeni kimlik alsa da, başına gelmedik kalmadı. İddiaya göre, kayıp kimliği bulup kendi fotoğrafını yapıştıran Hasan Sezer, 26 kişiyi dolandırmaktan suçlu bulundu. Sahte kimliğiyle 7 ay hapis yatan Sezer, tutuksuz yargılanmak üzere bırakıldı ama bu suçtan 2 yıl hapis, 5 milyar lira para cezasına çarptırıldı. Kayıtlardaki adreste kimse bulunamayınca da Sezer yerine, beş çocuk babası Kizmaz, altı ay önce yakalanıp cezaevine gönderildi. 
   
   Şimdi çırpınıyor 
   Bu arada Sezer, üç ay önce adam yaralamaktan gözaltına alınıp cezaevine gönderildi. Sezer, Kizmaz'ın hüküm giymesine yol açan olayla ilgisi olmadığını söylerken, Kizmaz'ın yeniden yargılanma isteği de mahkeme tarafından reddedildi. Ancak bir üst mahkeme Kizmaz'ın iddiasıyla ilgili olarak polisten bütün belgeleri istedi. 
   
   Kaybeden ne yapmalı    Nüfus cüzdanı kaybetmenin cezası 15 milyon lira. Nüfus müdürlükleri eskiden kayıp nüfus cüzdanı başvurularında gazete ilanı koşulu arıyordu. Bugün yalnızca muhtarlıktan kimlik değiştirme belgesi isteniyor. Prof. Dr. Feridun Yenisey, bu konuda yasal bir düzenleme olmadığını, ancak kimliğini kaybeden vatandaşın, gazeteye vereceği ilan veya savcılığa yapacağı başvurunun daha sonra delil niteliği taşıyacağını belirtti. Yenisey, "Savcılık kaybolan kimlik üzerinden tahkikat yapacağı için, suç işleyenler zamanında tespit edilip suçun önüne geçilecek" diye konuştu. 
   
   
</TEXT>
</DOC>
