<DOC>
<DOCNO> 155214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/ekonomi/eko06.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar Telekom'da görüşme sırası Koç'ta 
</HEADLINE>
<TEXT>

Bulgar telekom şirketi BTC'nin ABD'li Advent'e satışından vazgeçildi. Koç Holding - Türk Telekom konsorsiyumu görüşmeye çağrıldı 
     EKONOMİ SERVİSİ 

     Bulgaristan'ın özelleştirme programındaki en büyük devlet kuruluşlarından biri olan Bulgaristan Telekomünikasyon Kurumu BTC ihalesinde, Bulgaristan Özelleştirme Ajansı, ikinci sıradaki Koç Holding - Türk Telekom konsorsuyumunu görüşmeye çağırdı. Özelleştirme Ajansı Denetim Kurulu, bugünkü toplantısında, BTC ihalesinde birinci sırada yer alan ve toplam 15 grubun yer aldığı Viva Ventures Advent konsorsiyumunun teklifini yetersiz buldu ve anlaşmayı bozdu. Gözlemcilere göre gelinen noktada, BTC büyük ihtimalle Koç Holding - Türk Telekom konsorsiyumuna satılacak. Koç Holding - Türk Telekom konsorsiyumu ile Özelleştirme Ajansı arasındaki görüşmelere, kısa bir süre içinde başlanması bekleniyor. 
     Öte yandan Koç Bilgi Grubu Pazarlama Direktörü Murat Tomruk, Bulgar Özelleştirme Ajansı'ndan henüz resmi görüşme çağrısı almadıklarını belirtti. Tomruk, "Ancak, bizim Bulgar Telekom ihalesine ilgimiz devam etmektedir. Resmi bildirim geldiği takdirde ortağımız Türk Telekom ile birlikte konuyla ilgili açıklama yapacağız" dedi. 
     
     Daha çok işçi korunacak 
     Türk Telekom ve Koç Bilgi Grubu, BTC'nin yüzde 65'e kadar hissesinin satışa sunulacağı ihale kapsamında ön teklifini geçen yıl verdi. İhale sürecinde, Türk konsorsiyumu ile Viva Ventures yarıştı. Türk Telekom - Koç Bilgi Grubu Konsorsiyumu şirket için 185 milyon euro, Viva Ventures ise 200 milyon euroluk teklif verdi. İhaleye katılan diğer iki şirket ise ihaleden çekildi. 
     Türk konsorsiyumun teklifinde BTC'nin 24 bin personelinden sadece 3 bin 500'ünün işten çıkartılacağına yer verirken, Viva Ventures bu rakamı 8 bin olarak açıkladı. Her iki firmanın teklifinde ayrıca ilk 5 yıl içinde şirketin teknik alt yapısının geliştirilmesi için toplam 400 milyon euro yatırım yapılacağı maddesi de yer alıyordu. 
     Yaklaşık 3 milyon sabit hat abonesi bulunan BTC'nin yüzde 18 olan sayısal hat oranıyla telefon altyapısı açısından modernizasyon yatırımına ihtiyacı bulunuyor. Bulgar Telekom analog bir mobil şebekesi de işletiyor. 
     

</TEXT>
</DOC>
