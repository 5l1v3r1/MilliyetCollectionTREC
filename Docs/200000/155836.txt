<DOC>
<DOCNO> 155836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sonspo10.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom kampa girdi, sakatlar düşündürüyor... 
</HEADLINE>
<TEXT>

     Birinci Süper Futbol Ligi'nde son 4 haftaya lider Beşiktaş'ın 3 puan gerisinde 2. sırada giren Galatasaray, yarın yapacağı Gençlerbirliği maçı için kampa girdi. 
     Sarı-kırmızılılar, sezonun flaş takımlarından Gençlerbirliği ile yapacağı zorlu karşılaşmanın hazırlıklarını, akşam yapacağı basına kapalı çalışmayla tamamlayacak. 
     Galatasaray, son haftalardaki puan kayıplarıyla şampiyonluk iddiasından oldukça uzaklaşan, ancak Avrupa Şampiyonlar Ligi'ne katılma umutlarını sürdüren başkent temsilcisini yenerek, şampiyonluk yarışından kopmamanın planlarını yapıyor. 
     
     SAKATLIKLAR CAN SIKIYOR 
     Gençlerbirliği ile yarın Ali Sami Yen Stadı'nda yapacağı önemli maç öncesi sarı-kırmızılılarda sakatlıklar teknik heyetin başını ağrıtıyor. 
     Sakatlıkları süren Hasan, Berkant, Batista ve Pinto'nun oynayamayacağı mücadelede, antrenman eksiği bulunan Xavier'in de forma giyme şansının oldukça düşük olduğu bildirildi. 
     Kulüp doktorlarından Bülent Bayraktar, dünkü idmana çıkan Ümit Karan, Ümit Davala ve Lukunku için son kararı maç saatinde teknik direktör Fatih Terim'in vereceğini, elmacık kemiğinde zedelenme bulunan Cihan için de özel bir maske hazırlandığını kaydetti. 
     
     MUHTEMEL 11 
     Galatasaray'ın Gençlerbirliği karşısına, Mondragon, Vedat, Mehmet Polat, Bülent, Hakan, Cihan, Volkan, Ergün, Baliç, Ümit Karan ve Arif muhtemel 11'iyle çıkması bekleniyor. 
     Ali Sami Yen Stadı'nda saat 19.00'da başlayacak ve hakem Bülent Uzun'un yöneteceği karşılaşma, Digitürk Lig TV'den naklen yayınlanacak. 
     Bu arada Gençlerbirliği maçı öncesi 3'er sarı kartları bulunan Volkan Arslan ve Cihan, yarınki maçta da sarı kart görmeleri durumunda haftaya yapılacak Ankaragücü karşılaşmasında cezalı duruma düşecek. 
     
</TEXT>
</DOC>
