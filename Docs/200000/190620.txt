<DOC>
<DOCNO> 190620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/yasam/yas03.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet kemersiz ölümün anatomisi 
</HEADLINE>
<TEXT>

   80 kilometre hızla giden bir otomobil duvara çarptıktan 100 milisaniye sonra sürücü ölüyor. Saniyenin beşte biri gibi bir sürede ise her şey bitmiş oluyor 
   ÖNER ŞAN Antalya DHA 
   
   Hastaneye yetişmez 
   AKDENİZ Üniversitesi Tıp Fakültesi Hastanesi Acil Tıp Anabilim Dalı'nda görevli Dr. Cem Ertan, 80 kilometre hızla giden bir otomobilin duvara çarpmasından sonra geçen 200 milisaniyede yaşananları internet ortamına taşıdı. Ertan, "Emniyet kemeri takmayan vakalar hastaneye intikal etmiyor. Çünkü kaza yapanlar zaten olay yerinde ölüyor" diyerek konunun önemine dikkat çekti. 
   
   9 tonluk kuvvetle 
   "ARAŞTIRMA, araca binildiğinde mutlaka emniyet kemeri takılması gerektiği gerçeğini ortaya koydu" diyen Ertan, 100 milisaniyede sürücü, 113 saniyede ise arka koltuktakilerin öldüğünü söyledi. Ortaya çıkan enerjinin inanılmaz olduğunu belirten Dr. Cem Ertan, "Bu enerji, saatte 80 kilometre hızı olan ve ortalama 1 ton ağırlığındaki bir otomobili, 30 metre yukarıya fırlatabilir" dedi. 
   
   Saniyenin 5'te biri 
   DR. Ertan, şöyle devam etti "Otomobil saatte 80 kilometre hızla duvara çarpınca duruyor. İçindekilerse harekete devam ediyor. Sürücü, göğüs kafesini direksiyona aynı hızla çarpıyor. Buna bağlı olarak kalp ve akciğer gibi iç organlar sıkışarak parçalanıyor. Yeni otomobillerde bulunan airbag hava yastığı sistemi tek başına işe yaramaz. Emniyet kemeri mutlaka takılmalı." 
   
   Çocuk koltukları da yanlış kullanılıyor    EMNİYET kemersiz yaşanılan bir kazanın sonrasındaki yaşanan 200 milisaniyeyi inceleyen Cem Ertan, otomobillerdeki çocuk koltuklarının da yanlış kullanıldığını söylüyor. Ertan, şöyle konuşuyor "Çocuk koltuğu arka koltuğa bağlanmalı ve ön koltukların arasındaki boşluğa gelmemeli. Çocuk koltuğunun arkası gidiş yönünde olmalı. Bu şekilde olursa, kaza anında çocuk öne değil de arkasına doğru gideceği için, çok daha yararlı olur." 
   
      
</TEXT>
</DOC>
