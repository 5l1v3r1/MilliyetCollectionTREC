<DOC>
<DOCNO> 161089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur25.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Avcılar'da inanılmaz olay.. 
</HEADLINE>
<TEXT>

     Erkek arkadaşından hamile kalarak Avcılar'daki evinde doğurduğu erkek bebeği ölmesi için 3. kattaki dairelerinin tuvalet penceresinden aydınlatma boşluğuna atan 14 yaşındaki genç kız ile annesi ve üvey babası gözaltına alındı. 
     Cihangir Mahallesi Sel Sokak'taki apartmanda oturan vatandaşlar, sabah kahvaltısı yaparken bebek ağlaması duyarak, sesin nereden geldiğini araştırmaya başladı. 
     Araştırmalar sonucunda sesin aydınlatma boşluğundan geldiğini fark eden apartman sakinleri, durumu polis ve itfaiyeye bildirdi. 
     Olay yerine gelen polis ve itfaiye görevlilerince giriş kattaki pencere kırılarak girilen aydınlatma boşluğunda, yeni doğmuş bir erkek bebek bulundu. Sapasağlam halde olan bebek, bakımının yapılması için çevredeki özel bir hastaneye kaldırıldı. 
     Polisin apartmanda yaptığı araştırmalar sırasında, 3. kattaki dairede oturan 14 yaşındaki C.A'nın yeni doğum yaptığı belirlendi. 
     Bunun üzerine C.A ile annesi Ahagül A. ve üvey babası Murat A, gözaltına alınarak, Avcılar İlçe Emniyet Müdürlüğü Asayiş Büro Amirliği'ne getirildi. 
     Burada ifadesi alınan C.A'nın, erkek arkadaşı C.E ile birlikte olduğu için hamile kaldığını, bebeği evde doğurduğunu ve ölmesi için annesiyle birlikte tuvalet penceresinden aşağı attıklarını söylediği belirtildi. 
     Polisteki sorguları tamamlanan C.A ile annesi ve üvey babası, akşam saatlerinde Küçükçekmece Cumhuriyet Başsavcılığı'na sevk edildi. 
     C.A'yı hamile bıraktığı öne sürülen C.E'nin de yakalanmasına çalışılıyor. 
     
</TEXT>
</DOC>
