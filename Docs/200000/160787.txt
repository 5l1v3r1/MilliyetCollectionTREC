<DOC>
<DOCNO> 160787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/soneko19.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ERDEMİR'in net dönem karı yüzde 388 oranında arttı... 
</HEADLINE>
<TEXT>

     Ereğli Demir ve Çelik Fabrikaları T.A.Ş. ERDEMİR Genel Müdürü ve Yönetim Kurulu Üyesi A. Kerim Dervişoğlu, ilk 3 ay için koydukları hedeflerin üstünde performans gösterdiklerini vurgulayarak, ''Net dönem karımız yüzde 388 oranında arttı. İlk çeyrek için hedeflenen 26 milyon dolarlık net kar, 57 milyon dolar olarak gerçekleşti'' dedi Dervişoğlu, İstanbul'da düzenlediği basın toplantısında Erdemir'in ilk 3 aylık sonuçlarını değerlendirdi. 
     Ocak'ta göreve başlayan yeni yönetim olarak şirketin tüm süreçlerini yeniden ele alıp, tasarruf ve verimliliği artırmayı ana hedef olarak belirlediklerini söyleyen Dervişoğlu, üretim hedeflerini ülke ihtiyaçları doğrultusunda 3 milyon 250 bin tondan 3 milyon 350 bin tona yükselttiklerini, bütçede 36.5 milyon dolarlık bir tasarruf hedeflediklerini ve bu hedefin bugüne kadarki 12 milyon dolarlık kısmını gerçekleştirdiklerini bildirdi. 
     Tasarruf ve verimlilik kapsamında yapılan iyileştirmelerin kısa sürede iş sonuçlarına yansıdığını, tüm üretim hatlarında adeta birbirleriyle yarışırcasına, Ocak ayından itibaren her ay üretim ve verimlilik rekorları elde edildiğini vurgulayan Dervişoğlu, üretim performanslarının mevcut ivmeyle devamı halinde yıl sonunda 3.5 milyon tonluk üretim gerçekleştirebileceklerini kaydetti. 
     
     3 AYLIK SONUÇLAR 

     Erdemir'in ilk 3 aylık sonuçlarını açıklayan Dervişoğlu, bu yılın ilk çeyreğinde geçen yılın aynı dönemine göre üretimin yüzde 26 artarak 860 bin ton, satış miktarının da yüzde 2.5 artarak 771 bin ton olarak gerçekleştiğini belirtti. 
     Dervişoğlu, satış miktarındaki artışın düşük kalmasında, Irak savaşının dünya ekonomisinde yarattığı genel durgunluğun etkili olduğunu ifade etti. 
     Satış gelirlerinin ise yüzde 65.1 artarak 285 milyon dolara yükseldiğini bildiren Dervişoğlu, ilk çeyrekteki faaliyet karlarının da geçen yılın bütün dönemlerinden fazla olduğunu söyledi. 
     Kar marjlarının eksi değerlerden yüzde 20'lere çıktığını anlatan Dervişoğlu, ''Faaliyet karımıza baktığımızda 2003 yılı ilk çeyrek faaliyet karımız geçen yılın bütün dönemlerinden fazla olmuştur. Faaliyet karımız 77 milyon dolar olarak gerçekleşti'' dedi. 
     Dervişoğlu, net dönem karına ilişkin omarak şunları söyledi 
     ''Satış gelirlerimizdeki artışın sonucu olarak net dönem karı geçen senenin aynı dönemine kıyasla yüzde 388 oranında artmıştır. 2003 yılı ilk çeyrek için Erdemir koyduğu hedeflerin üstünde performans gösterdi. Mayıs ayı itibariyle performansımız yüksek değerdedir. 2003 ilk çeyreği için hedeflenen 26 milyon dolarlık net karımız, 57 milyon dolar olarak gerçekleşti.'' Yılın ilk çeyreğinde yurtiçi pazarlara yöneldikleri için ihracat miktarının biraz azaldığını söyleyen Dervişoğlu, ihracat gelirlerinin ise artarak 47 milyon dolar olarak gerçekleştiğini bildirdi. 
     
     "ÜRETİM KAPASİTESİ 3 MİLYON TON" 

     ERDEMİR'in kendisine bağlı 5 şirketi bulunduğunu anımsatan Dervişoğlu, toplamda 16 bin çalışanı ile 1.5 milyar doların üzerinde ciro yaptığını belirtti. 
     ERDEMİR'in sürekli yatırım yaparak, teknolojiyi takip ederek, üretim kapasitesinin yılda 3 milyon tona geldiğini anlatan Dervişoğlu, şöyle konuştu 
     ''Türkiye'nin en büyük entegre demir çelik yassı mamul fabrikası olan şirketimiz, Türkiye'nin 6 milyon tonluk yassı çelik ihtiyacının yarısını karşılamaktadır. ERDEMİR'in yeni hedefi 2005 yılında üretimini 4.5 milyon ton kapasiteye ulaştırmaktır. Bununla ilgili fizibilite çalışmaları bitirildi, yatırım yönetim kurulunca onaylanarak yürürlüğe girdi. Bu kapsamda yapılacak yatırım miktarı 129 milyon dolar.'' Dervişoğlu Türkiye'de çelik sektöründe ilk kez müşterilerin özel talebi doğrultusunda yatırım yapılarak gemi inşaa sanayinin ihtiyacı olan geniş ve kalın levha üretimi ile askeri amaçlarla kullanılan levha üretiminin gerçekleştirileceği 400 bin ton yıl kapasiteli levha haddeleme tesisinin 2006 yılında faaliyete geçeceğini söyledi. 
     
     İSDEMİR'DE 5 YILDA 700 MİLYON DOLARLIK YATIRIM 

     ERDEMİR'e bağlı kuruluşlar hakkında da bilgi veren A. Kerim Dervişoğlu, 2002 yılında ERDEMİR'e devredilen İSDEMİR'in 5 yıl içinde yapacağı 700 milyon dolarlık yatırımla kapasitesini 3 milyon ton yassı mamul üretecek şekilde düzenleyeceğini kaydetti. 
     İSDEMİR'in hedeflerinin üzerinde performans gösterdiğini vurgulayan Dervişoğlu, ''Daha önceki yıllarda zarar eden bir kuruluş olan İSDEMİR, ERDEMİR'e devredildikten sonra 2003 yılı birinci çeyrekte ilk defa 2 milyon dolar kara geçmiştir'' dedi. 
     ERDEMİR Çelik Servis Merkezi A.Ş.'nin Gebze'de 2001 yılında kurulduğunu anımsatan Dervişoğlu, şunları kaydetti 
     ''Fakat biz bunu yeterli görmüyoruz. Çok daha geniş çapta hizmet yapacak tesisi SEKA'da inşallah kısa zamanda kuracağız. Ülke ekonomisine çok daha katkıda bulunacak bu tesis bizim yıllarca hayal ettiğimiz bir konuydu. Bu tesis sayesinde ERDEMİR'in malları daha ucuz şekilde müşterilerine ulaştırılacak.'' SEKA'da kuracakları tesis için 200-300 dönümlük arazi alımına ilişkin çalışmaların devam ettiğini bildiren Dervişoğlu, tesis kurulduktan sonra Gebze'deki çelik servis merkezini buraya taşıyacaklarını bildirdi. 
     ERDEMİR Mühendislik Yönetim ve Danışmanlık Hizmetleri A.Ş.'nin bilgi ve birikimlerini yurtiçi ve yurtdışında sektörde kullanarak şirketin yatırımlarını gerçekleştiren bir kuruluş olduğunu ifade eden Dervişoğlu, ''Bu kuruluş ile Ukrayna, Mısır, Pakistan ve Libya'da bazı çelik kuruluşlarına modernizasyon, yatırım ve mühendislik hizmetleri vereceğiz'' dedi. 
     ERDEMİR şirketler topluluğunun bu yılın ilk çeyreğinde koyduğu hedeflerin üzerinde performans sergilediğini dile getiren Dervişoğlu, ''İlk çeyrek için hedeflenen 28 milyon dolarlık net dönem karımız, 61 milyon dolar olarak gerçekleşti'' diye konuştu. 
     
</TEXT>
</DOC>
