<DOC>
<DOCNO> 173990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sonspo02.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın yeni formaları tanıtıldı... 
</HEADLINE>
<TEXT>

     Beşiktaş'ın 2003-2004 futbol sezonunda giyeceği formalar tanıtıldı. 
     Haliç'teki Rahmi Koç Müzesi'nde düzenlenen tanıtım defilesine, Beşiktaş Kulübü Başkanı Serdar Bilgili, yöneticiler, Teknik Direktör Mircea Lucescu, futbolcular ve davetliler katıldı. 
     Yeni formaların tanıtımı öncesi bir konuşma yapan kulüp başkanı Serdar Bilgili, 100. kuruluş yıldönümlerinde Beşiktaş ve forma üreticileri Puma'nın önemli başarılara imza attığını söyledi. 
     Geçen sezon, 2002'deki forma satışının 7 katına ulaştıklarını ifade eden Bilgili, ''101. ve bundan sonraki yıllarımızda bu rekorumuzu kırıp daha çok forma satışı yapacağımıza inanıyorum'' dedi. 
     Dünyadaki tüm formaların incelendiğini ve yeni sezonda giyecekleri formaların belirlendiğini anlatan Bilgili, ''Bu sezon çok güzel bir dizayn yakalandı. Taraftarlarımızın, bu yeni formaları almalarını bekliyoruz'' diye konuştu. 
     Daha sonra ünlü mankenlerin de yer aldığı defilede, Beşiktaş'ın yeni sezonda giyeceği formalar sergilendi. Forma tanıtımında, siyah-beyazlı futbolculardan Tümer, Ahmet Hassan, Gökhan, Sinan, Ramazan ve PAF takımdan as takıma geçen kaleci Mustafa da podyuma çıktı. Siyah-beyazlı futbolcular podyumda adeta mankenlere taş çıkarttı. 
     Öte yandan, Beşiktaş, Samsunspor maçı hazırlıklarını bu akşam basına kapalı yaptığı antrenmanla sürdürdü. 
     Sabahki çalışmaya katılmayan Zago'nun da yer aldığı antrenmanda, futbolcuların taktik ağırlıklı bir çalışma yaptığı, ardından PAF takımla maç oynadığı ve 3-2 yendiği bildirildi. 
     Bu arada, antrenman öncesi futbolcular, yeni formalarıyla poster çekimine katıldı. 
     Beşiktaş, Samsunspor maçına kadar çalışmalarını basına kapalı olarak sürdürecek. 

     
</TEXT>
</DOC>
