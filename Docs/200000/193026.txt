<DOC>
<DOCNO> 193026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/soneko01.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Vergi toplayabilsek 2 yılda borç stoku düşer... 
</HEADLINE>
<TEXT>

     Devlet Bakanı Ali Babacan, bu yılki kurumlar ve gelir vergisinin komik denecek kadar düşük olduğunu belirterek, ''Gerçek anlamda gelir ve kurumlar vergisi toplanabilsin, 2 yılda Türkiye'nin borç stoku düşer ve Türkiye borç stoku sorunu olmayan bir ülke haline gelir'' dedi. 
     Kanal D'de yayımlanan Teke Tek programında, soruları yanıtlayan Bakan Babacan, kayıtdışı ekonominin affedilecek bir şey olmadığını belirterek, ekonomide orta ve uzun vadede kurtuluşun kayıtdışı ekonominin önüne geçilmesiyle olacağını söyledi. 
     Türkiye'de kurumlar vergisi ve gelir vergisinin tahsil edilemediğine dikkati çeken Babacan, bu sorunun mutlaka çözülmesi gerektiğini, aksi takdirde sürekli bütçe açıkları ve borçlanmayla uğraşılmak durumunda kalınacağını anlattı. 
     Türkiye'de gelirler vergisinin yüzde 80'inin bordrolu çalışanlardan tahsil edildiğini kaydeden Babacan, doğrudan verginin yeterince toplanmaması nedeniyle, dolaylı vergilere ağırlık verildiğini söyledi. 
     Bakan Babacan, bu yılki kurumlar ve gelir vergisinin komik denecek kadar düşük olduğunu belirterek, ''Gerçek anlamda gelir ve kurumlar vergisi toplanabilsin, 2 yılda Türkiye'nin borç stoku düşer ve Türkiye borç stoku sorunu olmayan bir ülke haline gelir'' dedi. 
     Kayıtdışı ekonomiyi önleyici tedbirler alınırken akılcı olmak gerektiğini söyleyen Babacan, polisiye tedbirlerle kayıtdışı ekonominin önüne geçilemeyeceğini kaydetti. 
     Babacan, borç stokunu belli bir seviyeye indirmeden vergi oranlarını düşürmenin mümkün olmadığını dile getirdi. 
     
     ÖZELLEŞTİRME 
     Babacan, özelleştirmeye ilişkin sorular üzerine, siyasi kararlılık olmadan özelleştirme yapmanın mümkün olmadığını ifade ederek, dünyanın birçok yerinde özelleştirme sorununun günümüzde çözüldüğünü söyledi. 
     ''Uluslararası toplantılarda, artık özelleştirme konusunda 'şunu yapacağız, bunu yapacağız' demeye utanıyorum'' diyen Babacan, özelleştirilecek bazı kuruluşlar için bütün kıtalardan teklifler olduğunu bildirdi. 
     
     İMAR BANKASI 
     Babacan, İmar Bankası'na ilişkin olarak, ''Bu bir batık değil, bu bir bankanın patronu ya da yöneticileri tarafından soygunudur'' dedi. 
     İmar Bankası mudilerinin sayısının 380 bin olduğunu, bunların 250 bininin hesabının ise 15 milyar ve altında bulunduğunu bildiren Babacan, ''Mudilerin 10 milyarını hemen, 5 milyarını da 3 ay içinde vereceğiz'' dedi. 
     İmar Bankası faturasının bütçeye yük getirmeyeceğini, faiz dışı fazlayı olumsuz etkilemeyeceğini anlatan Babacan, ancak kamu borç stokunun biraz yükseleceğini dile getirdi. 
     Bakan Babacan, Türk Lirası'ndan sıfır atılmasına ilişkin sorular üzerine de, ''Yeni para birimini tekrar enflasyona uğratmamak gerekir'' dedi. 
     Babacan, 2005 yılı için enflasyonun yüzde 8 olarak planlandığını kaydetti. Enflasyonla ilgili beklentilerin kırılmış olmasının, enflasyonla mücadele açısından önemli olduğunu belirten Babacan, ''Yapılan anketlere göre, 2003 yılı beklentileri, bizim hedeflerimizin altına düşmüş durumda'' dedi. 
     
</TEXT>
</DOC>
