<DOC>
<DOCNO> 191367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sondun13.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Burrell Daha açıklanacak çok şey var Diana'ın oğulları rahatsız.. 
</HEADLINE>
<TEXT>

     İngiltere'de, Galler Prensesi Diana ile ilgili olarak uşağı Paul Burrell tarafından yazılan kitabın özetinin Mirror grubu tarafından yayımlanmaya başlamasıyla ortaya çıkan gerginlik giderek büyüyor. 
     Burrell'in Prenses Diana'nın ölümünden 10 ay önce ''öldürülmekten korktuğunu kendisine söylediği'' gibi iddialarını içeren kitabın varlığının, Diana'nın şimdi birer genç erkek olan iki oğlunu ''büyük ölçüde rahatsız ettiğini'' belirten Kraliyet Sarayı sözcüsü, ''İki prens artık bu tür yayınlara dayanamayacak durumdalar'' dedi. 
     Sözcü, iki genç prensin önceki akşam yaptıkları açıklamanın ''resmi görüş değil, iki genç adamın yüreklerinden gelen ses'' olduğunu belirtti. Sözcü, iki gencin, annelerinin Paul Burrell ile yüz yüze görüşmeyi düşündüklerini de doğruladı. 
     İngiltere kraliyet tahtının varisleri Prens William ve Harry, önceki akşam yaptıkları açıklamada, Burrell'ı, ''duygusuzluk ve sadakatsizlikle'' suçlamışlardı. 
     Suçlamaların hedefindeki Burrell ise The Sunday Times gazetesine verdiği demeçte, Prenses Diana ile ilgili olarak kaleme aldığının, ''bildiklerinin çok küçük bir bölümü'' olduğunu söyledi. Burrell, ''Şu ana kadar yayımladığım mektuplar bir buzdağının sadece suyun üstünde kalan bölümü. Eğer bazı karanlık güçler beni ve ailemi bir şekilde tehdit ederse çok daha fazlasını açıklarım'' dedi. 
     Bu arada, Burrell'in yarattığı fırtınanın Kraliyeti derinden sarstığına dikkati çeken Saray çevreleri, İngiliz monarşisini zor günlerin beklediğini belirtiyor. 
     Saray çevreleri, böyle bir dönemde monarşinin geleceğini netleştirmek açısından Prens Charles'ın ve Kraliçe Elizabeth'in gelecekle ilgili fikirlerini daha açık biçimde ortaya koymalarının gerekebileceğini savunuyor. 
     Bu çevrelere göre, Prens öncelikle Camilla ile olan ilişkisine açıklık getirmeli ve halka söz konusu kişiyle bir gün evlenmeyi düşünüp düşünmediğini açıklamalı. 
     
</TEXT>
</DOC>
