<DOC>
<DOCNO> 169894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/magazin/amag.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekrar merhaba Ferhat Tunç 
</HEADLINE>
<TEXT>

Polisin, bir konserinde sarf ettiği 'Tekrar merhaba' sözünü 'Merhaba PKK' diye anladığı Ferhat Tunç, 8 gün boş yere yattığı cezaevinden tahliye edildi 
     YAŞAR ÇAKMAK 

     DOĞUBEYAZIT konserinde 'Merhaba PKK' dediği iddiasıyla Erzurum DGM kararıyla 7 Temmuz'da Muğla'da tutuklanan Ferhat Tunç, önceki gece tahliye edildi. Milas konseri sonrası tutuklanarak Muğla Cezaevi'ne konulan Tunç'un Avukatı Ercan Demir, konserin video kasediyle Erzurum DGM'ye itiraz etti. 
     KASEDİ izleyen mahkeme, Tunç'un "Tekrardan merhaba dedim. Polis bunu Merhaba PKK diye tutanaklara geçti" itirazını haklı buldu. Tunç, iddianamesini hazırlayanlar için suç duyurusunda bulunacağını, söylemediği sözü tutanaklara yazan polisler hakkında da dava açacağını söyledi. 
     MUĞLA'DA önceki gece saat 22.00'de çıkarıldığı mahkemenin tahliye ettiği Tunç, 7 Temmuz'dan beri cezaevinde boş yere yattığını vurguladı. Şarkıcı, "20 yıldır bu ülkede söylediğim şarkılarla barış ve kardeşliği dile getirdim. Beni tanıyanlar, konserime gelen 40 bin kişiye PKK'lı demeyeceğimi bilir" dedi. 
     KENDİNİ PKK'lı Kürt şarkıcı yapıp hedef durumuna getirmek istediklerini iddia eden Tunç, bu gece saat 24.00'te İstanbul'da İnsan Hakları Derneği'ndeki basın toplantısında konserinin tutuklanmasına neden olan 10 dakikalık bölümünü barkovizyondan göstereceğini belirtti. 
     

</TEXT>
</DOC>
