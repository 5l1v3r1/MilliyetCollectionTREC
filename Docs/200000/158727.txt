<DOC>
<DOCNO> 158727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sontur03.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
5 yıldızlı Umre turları... 
</HEADLINE>
<TEXT>

     Diyanet İşleri Başkanlığı'nın 2003 yılı Umre organizasyonlarında, 4 veya 5 yıldızlı otellerde konaklama fiyatları bin 130 ile 2 bin 330 dolar arasında değişiyor. 
     Umre organizasyonlarını müstakil odalı ve 4 veya 5 yıldızlı otel tipi programlar şeklinde ikiye ayıran Diyanet İşleri Başkanlığı, il ve ilçe müftülükleri aracılığıyla kayıtlara başladı. 
     İçinde mutfak, tuvalet, banyo ile telefon bulunan isteğe bağlı olarak 2 veya 3 kişilik ve klimalı müstakil tip odalarda kalmak isteyenlerin 8 ile 22 gün arasındaki bu organizasyonda kişi başı 615 dolardan bin 220 dolara kadar değişen ücretleri ödemeleri gerekiyor. 
     Gün sayısı 7 ile 9 arasında değişen 4 veya 5 yıldızlı otel tipi umre programlarına katılmak isteyenlere ise klimalı, her odada banyo, tuvalet, buzdolabı ve telefonu bulunan 2 kişilik odalar tahsis ediliyor. Bu programda kahvaltı ve akşam yemeği de veriliyor. 
     Otel tipi umre programında 4 ayrı tarih tercihinde bulunulabiliyor. Mekke'de Regaib Kandili'ni geçirmek isteyenler 7 gün için bin 130 dolar, Kadir Gecesi'ni Mekke, Ramazan Bayramı'nı Medine'de geçirmek isteyenler ise 9 gün için kişi başı 2 bin 330 dolar ödüyor. 
     
</TEXT>
</DOC>
