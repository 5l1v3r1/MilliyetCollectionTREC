<DOC>
<DOCNO> 179603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur15.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de kaç profesör ve doçent var İşte cevaplar... 
</HEADLINE>
<TEXT>

     Üniversitelerdeki öğretim elemanı sayısı geçen akademik yılda bir önceki yıla göre yüzde 6.7, kadın öğretim elemanı sayısı da yüzde 7.8 oranında arttı. 
     ÖSYM'nin 2002-2003 akademik yılı verileri, kadın öğretim elemanı sayısının artmasına karşın, erkek öğretim elemanlarının yarısı civarında olduklarını gösteriyor. 
     Üniversitelerde 28 bin 205'i kadın, 47 bin 885'i erkek toplam 76 bin 90 öğretim elemanı görev yapıyor. 
     Kadın öğretim elemanlarının 2 bin 546'sı profesör, 1758'i doçent, 3758'i yardımcı doçent, 4 bin 427'si öğretim görevlisi, 3 bin 235'i okutman, 981'i uzman, 11 bin 481'i araştırma görevlisi, 13'ü çevirmen, 6'sı da eğitim-öğretim planlamacısı olarak çalışıyor. 
     Üniversitelerde erkek öğretim elemanlarının 7 bin 641'i profesör, 3 bin 643'ü doçent, 8 bin 863'ü yardımcı doçent, 7 bin 944'ü öğretim görevlisi, 2 bin 456'sı okutman, 1371'i uzman, 15 bin 945'i araştırma görevlisi, 8'i çevirici, 14'ü eğitim-öğretim planlamacısı unvanıyla görev yapıyor. 
     Bir önceki akademik yılda öğretim elemanı sayısı 26 bin 154'ü kadın, 45 bin 136'sı erkek toplam 71 bin 290 olarak belirlenmişti. 
     
     10 BİN PROFESÖR 

     ÖSYM verilerine göre, Türkiye'de profesör unvanına sahip olanların sayısı toplam 10 bin 187. Kadın profesörlerin sayısı erkeklerin yarısından daha az. Üniversitelerde 2 bin 546 kadın 7 bin 641 erkek profesör görev yapıyor. Geçen öğretim yılında profesör unvanlı akademisyen sayısı 2 bin 350'si kadın toplam 9 bin 529 idi. 
     Öğretim üyesi sayısının son 5 yılda yüzde 68 oranında arttığı tespit edildi. 1995-1996 eğitim-öğretim yılında üniversitelerdeki akademisyen sayısı 50 bin 259'du. 1995-1996 eğitim öğretim yılında üniversitelerde 6 bin 719 profesör, 3 bin 674 doçent, 6 bin 355 yardımcı doçent olmak üzere toplam 16 bin 748 öğretim üyesi, 20 bin 572 araştırma görevlisi, 12 bin 939 okutman, uzman, çevirmen ve eğitim-öğretim planlamacısı görev yapıyordu. 
     
</TEXT>
</DOC>
