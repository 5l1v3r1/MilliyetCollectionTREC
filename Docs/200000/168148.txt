<DOC>
<DOCNO> 168148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/ekonomi/eko07.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi üretimi yüzde 4.8 arttı 
</HEADLINE>
<TEXT>

Sanayi üretimi mayıs ayında yüzde 4.8 arttı. Üretim yılın ilk beş aylık döneminde de ortalama yüzde 5.1 oranında yükseldi 
     ANKARA Milliyet 

     Sanayi üretimi, bu yılın mayıs ayında geçen yılın aynı ayına göre yüzde 4.8 oranında arttı. Aylık bazda Mart 2002'den bu yana artı düzeyde seyreden sanayi üretimindeki artış Ocak - Mayıs 2003 arasında ise yüzde 6.1 oldu. 
     Devlet İstatistik Enstitüsü DİE verilerine göre, üretim imalat sanayiinde geçen yılın aynı ayına göre yüzde 5.1, elektrik, gaz ve su sektöründe yüzde 7.1 arttı. Madencilik sektöründe ise yüzde 9.5 düştü. Beş aylık ortalamaya bakıldığında ise, toplam sanayi yüzde 6.7, imalat sanayi yüzde 7.8, elektrik, gaz ve su üretimi de yüzde 7.4 artışla sonuçlandı. 
     Bu dönemde madencilik sektöründe ise yüzde 16.7 düşüş yaşandı. İmalat sanayinin, alt grubunda yer alan sektörler içinde taşıt araçları ve karoseri imalatı yüzde 46.7 ile bu yılın mayısta, geçen yılın aynı ayına göre en fazla üretim artışı gerçekleşen sektör oldu. 
     Büro, muhasebe bilgi işlem makinaları üretimi yüzde 35.8, tıbbi hassas ve optik aletler yüzde 31.7 ile en fazla üretim artışı gerçekleştiren diğer sektörler oldu. 
     
     Taşıt üretimi hızlı gidiyor 
     Ana metal sanayi, metalik olmayan sanayi, kağıt ve kağıt ürünleri imalatı, kok kömürü, rafine adilmiş petrol ürünleri imalatı, gıda ürünleri ve içecek imalatı gibi sektörlerde üretim yüzde 8.7 ile yüzde 0.7 aralığında gerçekleşti. 
     İlk beş ayda, taşıt araçları ve karoseri imalatında üretim yüzde 48.6, makina ve teçhizat bilgi işlem imalatında yüzde 28, basım yayım imalatında yüzde 18.9, ana metal sanayiinde yüzde 19.4 arttı. 
     

</TEXT>
</DOC>
