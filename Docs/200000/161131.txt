<DOC>
<DOCNO> 161131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/siyaset/siy06.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baykal partiyi sağa kaydırıyor' 
</HEADLINE>
<TEXT>

     ANKARA Milliyet 

     CHP'de, eski il başkanları ve eski milletvekilleri öncülüğünde başlatılan "Anadolu Hareketi", Genel Başkan Deniz Baykal'ı "partiyi sağa kaydırmakla" suçladı. Anadolu Hareketi'nin hafta sonu yaptığı toplantının ardından dün yayımladığı sonuç bildirisinde, CHP'nin "eski ilerici sol kimliğine yeniden kavuşturulması" gerektiği ifade edildi. Bildiride, CHP'nin Meclis'teki tavrı, "Bugün toplumsal muhalefeti Genç Parti yapmaktadır. Genel Başkan ile halk arasında güven sorunu vardır" diye eleştirildi. 
     Parti yönetiminin CHP'yi ilkelerinden uzaklaştırdığı savunulan bildiride, "Bugün partimizi yöneten üst kadro ülke sorunlarına çözümler üretmek konusunda ve AKP'nin Cumhuriyet'in temel niteliklerinin değiştirilmesi amacıyla yaptıklarına karşı durmakta acz içindedir" denildi. Anadolu Hareketi'ne İstanbul eski İl Başkanı Cemal Özdemir, Ankara eski İl Başkanı Mustafa Salmanpakoğlu, Eskişehir eski İl Başkanı Sevgi Akmen, Ağrı eski İl Başkanı Ahmet Kaya ve Giresun eski İl Başkanı Ömer Adıgüzel öncülük ediyor. 
     
     

</TEXT>
</DOC>
