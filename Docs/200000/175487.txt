<DOC>
<DOCNO> 175487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sonspo06.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepsporlu Kaya ve Devran trafik kazası geçirdi... 
</HEADLINE>
<TEXT>

     Kendi sahasında hafta sonu Galatasaray'ı ağırlayacak Gaziantepspor'da, zorlu karşılaşmanın hazırlıkları sürerken, hasta olan annesini ziyaret için Adana'ya giden kaleci Kaya ve Devran'ın içinde bulunduğu otomobilin kaza yapması kulüpte heyecan yarattı. 
     Alınan bilgiye göre, Adana'da oturan annesinin rahatsızlandığını belirten kaleci Kaya Tarakçı, kulüp yetkililerinden izin alarak Devran Ayhan'la birlikte kendisine ait 06 MOD 97 plakalı araçla yola çıktı. Genç kaleci, TAG Otoyolu Adana çıkışında, aniden önüne çıkan köpeğe çarpmamak için direksiyon kırınca hakimiyeti kaybetti ve araç 3 takla attı. 
     Kulüp Genel Menajeri Ali Doğan, iki futbolcunun da sağlık durumunun iyi olduğunu, Kaya ve Devran'ın öğle saatlerinde Gaziantep'te olacaklarını söyledi. Doğan, ''Her ikisinin de sağlık durumlarının iyi olduğunu öğrendik. İlk duyduğumuzda biraz heyecanlandık ancak iyi olduklarını duyunca rahatladık. Verilmiş sadakamız varmış'' diye konuştu. 
     Öte yandan Doğan, Profesyonel Futbol Disiplin Kurulu PFDK tarafından, 25 Temmuz'da Almanya'da yapılan LR Ahlen-Gaziantepspor özel maçında rakip takım futbolcusuna kasıtlı olarak tekme attığı gerekçesiyle Nuri'ye 2 maç ceza verilmesi kararına tepki gösterdiklerini, verilen cezaya itiraz için Tahkim Kurulu'na başvurduklarını söyledi. 
     Doğan, Galatasaray maçı öncesi takımda Hasan Özer'in hafif sakatlığının bulunduğunu, büyük olasılıkla da Nuri'nin bu maçta yer alamayacağını sözlerine ekledi. 
     
</TEXT>
</DOC>
