<DOC>
<DOCNO> 162844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/siyaset/siy02.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yabancılarla orduyu konuşmam' 
</HEADLINE>
<TEXT>

Dışişleri Bakanı Gül'le görüşen Avrupa Komisyonu'nun Genişlemeden Sorumlu Müdürü Landaburu, Kopenhag kriterleri konusunda Türkiye'yi övdü 
     ANKARA Milliyet 

     Avrupa Komisyonu'nun Genişlemeden Sorumlu Genel Müdürü Eneko Landaburu, Türkiye'de ordunun konumu konusunda ilerleme gerektiğini kaydetti. Dışişleri Bakanı Abdullah Gül ise Landaburu'nun askerin rolüne ilişkin görüşlerine, "Bu konuları yabancılarla konuşmuyorum" diye yanıt verdi. Ankara'da temaslarda bulunan Landaburu, Gül ile görüşmesinin ardından Kopenhag kriterlerinin karşılanması konusunda hükümetin büyük gelişme gösterdiğine işaret ederek, "Aldığım bilgiler, 6. Uyum Paketi'nin doğru yönde ilerlediğini gösteriyor" dedi. Türkiye'den siyasi kriterlerin yerine getirilmesi için çalışmalara devam etmesini beklediklerini kaydeden ve hükümetin "kararlılığını" öven Landaburu, Türkiye'nin, son 1 - 1.5 yıl öncesine göre çok daha iyi durumda olduğunu söyledi. Landaburu, Türkiye'de askerin siyaset üzerindeki etkisine ilişkin soru üzerine "ordunun durumu, ilerleme sağlanması gereken alanlardan biri" diye konuştu. 
     Dışişleri Bakanı Gül ise görüşmenin ardından yaptığı açıklamada gazetecilerin Landaburu'nun askerlerle ilgili sözlerini hatırlatması üzerine, "Bu konuları yabancılarla konuşmuyorum" dedi. 
     

</TEXT>
</DOC>
