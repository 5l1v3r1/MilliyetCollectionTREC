<DOC>
<DOCNO> 167333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sonspo20.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Foe'den Dejemba'ya Manchester United'a git... 
</HEADLINE>
<TEXT>

     Manchester United ile dün sözleşme imzalayan Kamerunlu orta alan futbolcusu Eric Djemba Djemba, bunun 6. FIFA Konfederasyon Kupası maçı sırasında ölen arkadaşı Marc-Vivien Foe'nin kendisinden son isteği olduğunu söyledi. 
     Fransa'nın Nantes takımından 3.5 milyon sterlin karşılığında 5 yıllığına Manchester United'a giden Djemba Djemba, ''Sözleşmeye imza atarken onu düşündüm ve ağlamaya başladım. Foe, sık sık bana 'eğer gerçekleşirse Manchester United'a git. O takım tam sana göre. Orada mutlu olacaksın' derdi. Onun olan 17 numaralı formayı giymek istedim ancak bu alınmıştı, bu yüzden 19 numaralı formayı giyeceğim'' dedi. 
     28 yaşındaki Foe, 26 Haziran'da 1-0 Kamerun'un üstünlüğüyle sona eren Kolombiya karşısındaki yarı final maçında geçirdiği kalp krizi sonucu ölmüştü. 
     Manchester United Teknik Direktörü Sir Alex Ferguson, Djemba Djemba'nın hızlı, hırslı ve çok iyi pas veren, atletik yapıya sahip bir futbolcu olduğunu, güçlü bir ekip olan Kamerun'da birkaç aydır değişim gösteren bir futbol sergilediğini ve takımın tam aradığı futbolcu olduğunu kaydetti. 
     
</TEXT>
</DOC>
