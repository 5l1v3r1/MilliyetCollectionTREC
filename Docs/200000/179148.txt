<DOC>
<DOCNO> 179148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sondun01.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın sarayından tablo çalan Fox News çalışanına ceza 
</HEADLINE>
<TEXT>

     Irak'taki savaş sırasında, Devlet Başkanlığı saraylarından aldığı bir düzine tabloyu ABD'ye sokmaya çalışırken yakalanan ''Fox News'' çalışanı Benjamin James Johnson, bir yıl denetim altında tutulma ve 2000 dolar cezaya mahkum edildi. 
     Beş yıla kadar hapsi ve 250 bin dolar para cezası istenen, teknik ekip elemanı olarak çalışan Johnson'u yargılayan mahkeme, avukatının, ''müvekkilim tabloları ABD'ye getirmenin suç olduğunu bilmiyordu'' şeklindeki savunması üzerine daha az ceza verdi. 
     Washington Dulles uluslararası havalimanı gümrük görevlileri Nisan ayında ABD'ye giriş yaptığı sırada Johnson'ın bagajında kimyasal silahlara karşı kullanılan iki giysi, bir gaz maskesi, Irak paraları ve bu tabloları ele geçirmişti. Johnson, bu eşyayı gümrüğe bildirmekten kaçınarak ülkeye sokmaya çalıştı. 
     Çoğunluğu, Irak'ın devrik lideri Saddam Hüseyin ve oğlu Uday'ı tasvir eden tabloların, Uday'ın kullandığı bir saraydan alındığı belirlendi. ABD yasaları, bu tabloların Irak halkına ait olduğunu kabul ediyor. Johnson, bu olay üzerine işinden de çıkarılmıştı. 
     
</TEXT>
</DOC>
