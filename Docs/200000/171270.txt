<DOC>
<DOCNO> 171270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/guncel/gun02.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tecavüze uğrayana' bir de evlilik cezası 
</HEADLINE>
<TEXT>

   TCK'nın cinsel suçlara ilişkin 434. maddesiyle ilgili bir araştırmaya göre, cinsel suç işleyen her iki sanıktan biri, mağdurla evlenerek cezadan kurtuluyor... 
      ELİF KORAP İstanbul 

   
   Cinsel suç işleyen her iki sanıktan biri, mağdurla evlenerek cezadan kurtuluyor. Cezası tecil edilenlerin yüzde 14.6'sını ise 15 yaşından küçüklerin ırzına geçenler oluşturuyor. Tecavüz ve kız kaçırma davalarının yalnızca yüzde 24'ü mahk miyetle sonuçlanıyor. 
   Adli Tıp Enstitüsü'nden Prof. Dr. Fatih Yavuz'un bir kadın yargıç ve Adli Tıp Enstitüsü psikiyatrlarından Belma Gölge'yle gerçekleştirdiği bilimsel çalışma, son günlerde sıkça tartışılan TCK'nın 434. maddesine ilişkin çarpıcı verileri ortaya koydu. 
   
   DAVA VE CEZA DÜŞÜYOR 
   TCK'nın 434. maddesine göre, ırza geçilme, ırza ve namusa göz koymak, 15 - 18 yaş arası mağdur ile rızası ile ilişkide bulunmak, kaçırma ve alıkoyma ile ilgili suçlarda, hakkında dava açılan kişi ile mağdur evlenirse, suçu işleyen ve iştirak edenlerle ilgili dava ve ceza düşüyor. 
   "Cinsel özgürlüğe karşı işlenen suçlar ve bu suçlarda TCK 434. maddenin uygulanması" başlıklı çalışma kapsamında incelenen 219 dava sonucunda elde edilen bulgular şöyle 
   
   YÜZDE 44 EVLENİP KURTULDU 
   Cinsel suçlara yönelik davaların yüzde 44'ünde mağdurla evlenen sanığın cezası tecil edildi. Bu uygulamanın yapıldığı davaların yüzde 14.6'sını ise 15 yaşından küçüklere yönelik ırza geçme suçları oluşturdu. Mağdurların yüzde 74'ü 18 yaşından küçük. Erkek mağdurları 7 - 14 yaş arası çocuklar oluşturuyor. Sanıkların yaş ortalaması 27 olarak belirlendi. Mağdurların en küçüğünün 7, en yaşlısının ise 75 yaşında olduğu belirlendi. Sanıkların yarıya yakınının evli olması da yapılan birçok araştırma ile benzerlik gösteriyor. Saldırganların çoğunun, bu cinsel saldırı sırasında cinsel ilişkiyi rızası ile gerçekleştirecek eşe veya bu tür olanağa sahip oldukları saptandı. 
   
   
   Adalet duygusu zedeleniyor    Araştırmanın sonuç bölümünde, TCK'nın 434. maddesiyle ilgili şu görüşlere yer verildi "Veriler bize bu maddenin önemli oranlarda uygulandığını göstermektedir. Irza geçmenin öfke, hükmetme, aşağılama gibi unsurları da içerdiğini gözardı eden, bu saldırıyı mağdurun namusunun kirlenmesi olarak gören uygulama, sanık ve mağdurun evlenmesini teşvik ederek neredeyse mağduru cezalandırmaktadır. Ayrıca mağdurun birden fazla kişinin tecavüzüne uğraması durumunda, bunlardan birisinin mağdur ile evlenmesi halinde bütün sanıkların cezadan kurtulması, adalet duygusunu zedelemektedir. Kanaatimiz, TCK'nın bireyin hak ve özgürlüklerini ön planda tutan görüş doğrultusunda düzenlenerek bu maddenin yasa gündeminden çıkarılmasının gerektiğidir." 
   
   
</TEXT>
</DOC>
