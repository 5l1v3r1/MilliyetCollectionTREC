<DOC>
<DOCNO> 170831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/siyaset/siy01.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den ABD'ye uyarı... 
</HEADLINE>
<TEXT>

   
   Dışişleri Bakanı Abdullah Gül, Irak Savaşı kapsamındaki askeri işbirliğinin aksaması nedeniyle zor bir dönemden geçen Türk - Amerikan ilişkilerinin yeniden rayına oturduğunu karşılıklı teyit amaçlı bir ziyaret için bugün Washington'a geliyor. Gül'ün gelişi, Dışişleri Bakanlığı Müsteşarı Büyükelçi Uğur Ziyal'in hazirandaki Washington ziyareti sırasında kararlaştırılmıştı. Aradan geçen sürede, Süleymaniye baskını nedeniyle, ikili ilişkilerde yeni bir kriz yaşanmış olmasına karşın, Türk ve Amerikan kaynakları, Gül'ün ziyaretine "Ziyal'in bıraktığı yerden devam edecek bir tamirat girişimi" olarak bakıyorlar. 
   
   'ELİTİST DAVRANMAYIN' 
   Bu kapsamda özellikle, Irak'ta oluşturulmakta olan Uluslararası İstikrar Gücü'ne Türkiye'nin de asker vermesi konusunun, Gül'ün ziyaretinde ön plana çıkabileceği belirtiliyor. İki başkent arasında geçen hafta içinde askeri kanallardan konuşulan meselenin, 24 Temmuz günü ABD Dışişleri Bakanı Colin Powell ile Gül arasında yapılacak görüşmede de ele alınması ve bu alandaki işbirliği niyetinin siyasi düzeyde açıklanması bekleniyor. 
   Gül'ün Washington temaslarının gündeminde Irak, terörle mücadele ve Ortadoğu konuları ağırlıklı. Bu kapsamda Gül'ün ABD'ye vereceği mesajlardan biri, özellikle Ortadoğu'da "elitist" davranılmaması ve "çeşitli nedenlerle tercih edilen, ancak tabanı olmayan siyasi liderler" ile konuşulurken, "tabanı güçlü lider ve oluşumlarla diyaloğun aksatılmaması" olacak. 
   
   'İRAN'DA DİKKATLİ OLUN' 
   Dışişleri Bakanı bu mesajıyla, bir yandan Washington'ın, Filistin'de Yaser Arafat'ı saf dışı tutarak, ilişkiyi Başbakan Mahmud Abbas'la götürme politikasının yanlışlığına dikkat çekerken, bir yandan da ABD yetkililerinin, 2002 seçimleri öncesinde AKP ile üst düzeyde muhatap olmamasının "hata" olduğunu ima edecek. 
   Gül'ün İran konusunda da, bu ülkenin kendi iç dinamiklerinin gücü üzerinde durarak, bu dinamiklerin değişim yönünde etki yapmasını zorlaştıracak dış müdahalelere karşı uyarıda bulunacağı kaydediliyor. ABD tarafının özellikle gündeme getirmesi beklenen Kıbrıs meselesinde ise, Washington "çözüme yönelik adımlar" için bastırırken, Gül'ün de "AB üyeliği konusunda olumlu mesajlar alırsak, Kıbrıs'ta açılım yapmamız kolaylaşır" demesi bekleniyor. 
   
      'Barışı korumak için TSK en doğru tercih'    ABD'nin Ankara Büyükelçisi Robert Pearson, "Irak'a askeri kuvvet" göndermeyi, Türkiye'nin kendisinin istediğini iddia etti. Büyükelçi, Türk Silahlı Kuvvetleri'nin NATO ve BM uluslararası barış gücü görevlerini başarıyla üstlendiğini belirterek, "Washington bunu göz önünde bulunduracaktır. Türk kuvvetleri barışı korumada en nitelikli kuvvetlerdir" dedi. 
   
   'DOĞRU ZAMAN' 
   Abdullah Gül'ün ABD gezisinde konunun netleşeceğini ifade eden Pearson, bu ziyaretin zamanlamasını da "çok doğru" olarak niteledi. Pearson, Uğur Ziyal'in Irak'ın yeniden yapılanmasına yönelik önerilerinin de ciddiyetle değerlendirileceğini söyledi. Pearson, "İki ülke arasında görüş ayrılığına düşmek için hiçbir stratejik, hatta yerel neden yok" diye konuştu. 
   
   
   
</TEXT>
</DOC>
