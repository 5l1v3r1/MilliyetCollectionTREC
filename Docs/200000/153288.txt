<DOC>
<DOCNO> 153288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo16.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'da Lawal, Ferdi ve Ünal süresiz kadro dışı... 
</HEADLINE>
<TEXT>

     Elazığspor'da, Muhammed Lawal, Ferdi Tatlı ile Ünal Sarı süresiz kadro dışı bırakıldı. 
     Basın sözcüsü Faruk Çikoğlu, takımda süresiz kadro dışı bırakılan 3 oyuncudan kendilerine kulüp bulmalarını istediklerini belirterek, kimsenin Elazığspor'dan üstün olmadığını ve bundan sonraki karşılaşmaları düşündüklerini söyledi. 
     Çikoğlu, ligde kalmanın hesaplarını yaptıklarını ifade ederek, dün yönetim kurulunun yaptığı toplantı sonrasında, takıma faydalı olamayan Muhammed Lawal, Ferdi Tatlı ile Ünal Sarı'nın süresiz kadro dışı bırakılma kararının aldığını ve kararın futbolculara iletildiğini kaydetti. 
     Ligin tamamlanmasına 5 hafta kala, oynayacakları bütün karşılaşmaların Elazığspor için final niteliği taşıdığını ifade eden Çikoğlu, şöyle dedi 
     ''Kadro dışı bıraktığımız 3 oyuncudan, kendilerine kulüp bulmalarını istedik. Kimse Elazığspor'dan üstünde değildir. Bundan sonraki karşılaşmalarımızı düşünüyoruz ve ligde kalmanın hesaplarını yapıyoruz. Sezon başında kiralık olarak alınan Muhammed Lawal, 3 yıllık sözleşme imzaladığımız Ünal Sarı ile Ferdi Tatlı'yı süresiz kadro dışı bıraktık. Bu oyuncularımızın kulüp bulmaları durumunda onlara her türlü yardımı yapacağız. Bundan sonra puan kaybetmeye tahammülümüz yok. Deplasman ve iç saha ayrımı yapmadan tüm karşılaşmalarımıza üç puan almak için çıkıp ligde kalmak istiyoruz.'' Çikoğlu, hafta sonunda deplasmanda karşılaşacakları Samsunspor maçının hazırlıklarını günde çift antrenmanla sürdürdüklerini vurgulayarak, bu sabah yapılan antrenmanda, hafif sakatlığı bulunan Erhan Namlı'nın hafif koşu yaptığını, cezalı ve sakat oyuncunun bulunmadığını sözlerine ekledi. 
     




</TEXT>
</DOC>
