<DOC>
<DOCNO> 168994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur23.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Viyana'da pazarı gezdi... 
</HEADLINE>
<TEXT>

     Başbakan Recep Tayyip Erdoğan, Türklerin yoğun olarak yaşadığı ve işyerlerinin bulunduğu Brünnenmark'ta pazarı gezdi ve bir lokantada yemek yedi. 
     Erdoğan, Milenyum Alışveriş Merkezi'nde Avusturya'da yaşayan Türk vatandaşlarına hitap ettikten sonra Brünnenmark'a geldi. Buradaki pazarı gezen Erdoğan, Türklerle sohbet etti, sorunlarını dinledi. Erdoğan, alileriyle birlikte dolaşan çocukları da sevdi. 
     Burada bulunan Hürpaş Market'i de gezen Erdoğan, Trabzon Ekmek Fırını'na girdi. Başbakan Erdoğan, ekmeği kesmek için bıçak arayan fırın sahibine, ''O iş elle yapılır'' dedi. Bunun üzerine Devlet Bakanı Kürşat Tüzmen, ekmeği eliyle bölmeye çalıştı. Tüzmen'in zorlandığını gören Erdoğan, ''Sen de göründüğün gibi değilsin. Bir ekmeği bile bölemedin. Mayan belli oldu...'' diye espri yaptı. 
     Başbakan Erdoğan, daha sonra Trabzonspor Yönetim Kurulu üyesi işadamı Hüseyin Tütüncü'ye ait lokantada öğle yemeği yedi. Erdoğan, mutfakta çalışanlarla bir süre sohbet etti. Personel, ''nerelisiniz'' diye soran Erdoğan'a, ''Trabzon - Akçaabat'' yanıtını verdi. Bu sırada genç bir aşçı da ''Sayın Başbakanım ben de Urfalıyım. Yemeklerimizi bayan aşçılarımız yapıyor ben de Adana ve Urfa kebapları yapıyorum'' dedi. 
     Erdoğan'a yemekte, ''Mercimek çorba, yoğurt soslu sebze kızartması, peynirli börek, çoban salata ve tavuk döner'' den oluşan mönü ikram edildi. Başbakan Erdoğan'a diğer misafirlere olduğu gibi balık ikram edilecekti ancak Erdoğan tavuk döneri tercih etti. 
     Yemekte, Avusturya ziyaretinde Erdoğan'a eşlik eden İçişleri Bakanı Abdülkadir Aksu, Enerji ve Tabii Kaynaklar Bakanı Hilmi Güler, milletvekilleri ve işadamları da yer aldı. 
     
</TEXT>
</DOC>
