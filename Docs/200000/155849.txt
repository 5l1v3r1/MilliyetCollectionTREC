<DOC>
<DOCNO> 155849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sontur05.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Binbaşıyı dövüp gasp ettiler.. 
</HEADLINE>
<TEXT>

     Kadıköy'de 2 kişi, döverek darp ettikleri Piyade Binbaşı Ali Karakulak'ın tabancası ile parasını alarak kaçtı. 
     Saat 05.00 sıralarında Fenerbahçe Orduevi'ne gitmek üzere bir minibüse binen sivil giyimli Piyade Binbaşı Ali Karakulak, Söğütlüçeşme Caddesi'nde araçtan indi. 
     Ardından bir taksiye binmek isteyen Karakulak'ın yolda yürüdüğü sırada yanına yaklaşan 20-22 yaşlarındaki 2 kişi, yanlarındaki falçatayı çekerek, binbaşının elindeki bond tipi çanta ile parasını almak istediler. 
     Bu kişilerle bir süre boğuşan Binbaşı Karakulak, gözünün altına aldığı yumruk darbesiyle dengesini kaybetti. 
     Bunun üzerine, Karakulak'ın arka cebindeki yaklaşık 60 milyon lira ve yere düşen çantasındaki eşyalarının arasında bulunan tabancasını alan 2 saldırgan, olay yerinden yaya olarak kaçtı. 
     Olay sonrası İskele Polis Merkezi'ne giderek durumu bildiren Binbaşı Karakulak, polislerce götürüldüğü Haydarpaşa Numune Hastanesi'ne sağlık kontrolünden geçirildi. 
     Darp sonucu gözünün altının şiştiği görülen Binbaşı Karakulak'ın polise verdiği ifadede, ''Tabancasını alan saldırganlara 'Tabancamı almayın, başınız belaya girer' demesine rağmen bu kişilerden birinin silahı alarak beline koyduktan sonra arkadaşı ile kaçtığını'' söylediği öğrenildi. 
     Bu kişilerin kaçarken Karakulak'ı, kendilerini takip etmemesi için tehdit ettikleri de belirtildi. 
     Polis, olayın ardından ''tinerci'' tabir edilen kişilerden ya da ''alkollü'' olabileceklerinden şüphelenilen saldırganların yakalanması için çalışma başlattı. 
     
</TEXT>
</DOC>
