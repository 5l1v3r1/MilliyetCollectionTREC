<DOC>
<DOCNO> 168955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/soneko04.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Değirmencilik tarih mi oluyor 
</HEADLINE>
<TEXT>

     Teknolojinin hızla gelişmesi bir mesleği daha ortadan kalkma tehlikesiyle yüz yüze getirdi. Türkiye'nin Konya'dan sonra hububat ambarı konumunda bulunan Şanlıurfa'da, 3 değirmenci mesleğini sürdürebiliyor. 
     Bir zamanlar suya hasret çatlamış topraklarıyla ünlenen Şanlıurfa'da, 1995 yılında devreye giren GAP'la birlikte toprakların suya hasreti sona erdi. 
     Su ile kavuşan topraklardan bir yerine 3 ürün almaya başlayan bölge çiftçisi, yavaş yavaş eski alışkanlıklarını da unutarak, teknolojinin nimetlerinden yararlanmaya başladı. 
     Bir zamanlar elde ettiği ürününü değirmenlere götüren bölge çiftçisi, tarıma dayalı sanayinin gelişmesiyle, artık değirmen yerine un fabrikalarını terci ediyor. 
     Değirmenci Halil Şap, ata mesleği değirmenciliği yıllardır yaptığını, ilk yıllarda işlerinin çok iyi gittiğini, ancak son birkaç yıldan bu yana iflas etme noktasına geldiğini söyledi. 
     Gelişen teknolojiyle birlikte, gerek Şanlıurfa merkezde gerekse ilçelerde un fabrikaların sayısının hızla arttığına dikkat çeken Şap, şöyle konuştu 
     ''Birkaç yıl öncesine kadar özellikle kırsal alanda yaşayan vatandaşlarımız, buğdaylarını değirmenlere getirerek una çevirirdi. Ekmeklerini kendileri yapardı. Teknoloji ilk önce yel, sonra su ve son olarak da elektrikli değirmenlerin kapanmasına neden oldu. Artık herkes hazır un alarak ekmek yapmayı tercih ediyor. Bunun sonucunda da birkaç yıl öncesine kadar yüzlerle ifade edilen değirmenci sayısı 3'e düştü. Bu gidişle bizler de kapımıza kilit vuracağız.'' Bu arada Şanlıurfa'da bu sezon 742 bin hektar alanda hububat hasadı yapıldığı ve yaklaşık 1 milyon 237 bin ton buğday elde edildiği kaydedildi. 
     
</TEXT>
</DOC>
