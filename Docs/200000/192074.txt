<DOC>
<DOCNO> 192074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sontur14.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi tren servis minibüsüne çarptı 3 kişi öldü, 10 kişi yaralandı 
</HEADLINE>
<TEXT>

     Ankara-İzmir seferini yapan ''Mavi Tren'', Balıkesir'de servis minibüsüne çarptı. Kazada 3 kişi öldü, 10 kişi yaralandı. 
     Doğan Uğurlu ve Yaşar Tan idaresindeki ''Mavi Tren'', Gündoğan Mahallesi Trenlik Bağları mevkiindeki hemzemin geçitte, bir fabrikada çalışan işçileri taşıyan Mustafa Uras'ın kullandığı 10 DT 520 plakalı minibüse çarptı. 
     Kazada, işçilerden Erkan Çelik, Davut Bodur ve Davut Özer öldü, Mustafa Uras, Mustafa Kargın, Yücel Karabulut, Ali Osman Bostan, Hüseyin Kef, Recep Akyüz, İdris Kuru, Hasbi Uçar, Hüseyin Yadırgı ve Erol İlsoy yaralandı. Yaralılar, Balıkesir Devlet ve SSK hastanelerinde tedavi altına alındı. 
     Yücel Karabulut, verdiği ifadede, vardiya çıkışında servis minibüsüne bindiklerini belirterek, ''Hemzemin geçide geldiğimizde ne olduğunu anlayamadım. Bazı arkadaşların şoföre Mustafa ağabey tren geliyor diye bağırdıklarını duydum. Ardından trenin bize çarptığını hatırlıyorum'' dedi. 
     Bu arada, ifadeleri alındıktan sonra serbest bırakılan ''Mavi Tren''in makinistleri Doğan Uğurlu ile Yaşar Tan'ın ise ''minibüsün aniden önlerine çıktığını ve duramadıklarını'' söyledikleri bildirildi. 
     
</TEXT>
</DOC>
