<DOC>
<DOCNO> 198637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/soneko11.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasım'da yatırım araçlarının performansı ne oldu 
</HEADLINE>
<TEXT>

     Borsa, Kasım ayını ortalama yüzde 7.22 oranında kayıpla kapadı. 
     Borsanın yanında dolar ve İngiliz Sterlini de Kasım ayını düşüşlerle kapattı. Altın türlerinde yüzde 2'ye yaklaşan artışlar olurken, tahvil-bono faizlerinin ortalamalarında düşüşler devam etti. Banka faizleri ise yerinde saydı. 
     Enflasyon oranları, özelleştirme çalışmaları, dokuz aylık bilançoların yanında Tekel özelleştirmesi, Avrupa Birliği AB İlerleme Raporu ve İstanbul'daki bombalı saldırılar, geçen ay piyasaların yakından izlediği gelişmeler oldu. 
     
     ÖZETLE YATIRIM ARAÇLARI 
     Kasım ayı altın ve Euro'da artış, dolar ve sterlinde ise düşüş getirdi. Banka faizleri yerinde sayarken, tahvil bono faizlerinde düşüşler devam etti. İMKB İkinci el tahvil ve bono piyasasında Ekim ayı sonunda oluşan ortalama oranlardan yola çıkılarak yapılan hesaplamalara göre tahvil ve bononun vadelerine göre Kasım ayındaki getirisi yüzde 1.87 ile yüzde 2.65 arasında değişti. 1 aylık mevduat faizi net yüzde 1.93 kazandırdı. Yatırım fonlarına katılma belgeleri aylık ortalama yüzde 1.65 oranında artış kaydederken, reponun net verimi de yüzde 1.69 dolayında gerçekleşti. 
     
     BORSA 
     İMKB Ulusal-100 Endeksi, Kasım ayında 1,136.81 puan düşerek 15,754.34 puandan 14,617. puana indi. İMKB'de işlem gören hisse senetlerinin aylık ortalama değer kaybı yüzde 7.22 oldu. 
     Kasım ayında, İMKB Ulusal Mali Endeks 1,684.67 puanlık düşüşle 19,480.98 puana, İMKB Ulusal Sanayi Endeksi 950.17 puanlık düşüşle 13,238.18 puana ve İMKB Ulusal Hizmetler Endeksi 258.76 puanlık düşüşle 8,259.68 puana geriledi. 
     Mali grup hisselerin aylık ortalama değer kaybı yüzde 7.96, sanayi grubundaki hisselerin aylık ortalama değer kaybı yüzde 6.70 ve hizmetler grubundaki hisselerin aylık ortalama kaybı da yüzde 3.04 oldu. 
     
     KAZANANLAR VE KAYBEDENLER 
     Kasım ayında, yüzde 48.57 oranında artış kaydeden Serve Kırtasiye hisseleri en yüksek oranlı getiriyi sağladı. 
     Konfrut Gıda hisseleri yüzde 47.58'lik artışla ikinci ve Altınyunus Çeşme hisseleri de yüzde 32.19'luk artışla üçüncü oldu. 
     Boyasan Tekstil hisseleri Kasım ayında yüzde 47.09 oranında gerileyerek en çok değer yitiren hisse senedi oldu. Esem Spor Giyim hisseleri yüzde 37.29'luk düşüşle ikinci, Tümteks hisseleri de yüzde 21.28'lik düşüşle üçüncü sırada yer aldı. 
     Kasım ayında İMKB'deki değişik pazarlarda işlem gören toplam 292 hisse senedinden 201 tanesi değer yitirirken, 81 hisse senedi değer kazandı, 10 hissenin fiyatı da aynı kaldı. 
     
     DÖVİZ 
     Dolar ve İngiliz Sterlini Kasım ayında Türk Lirası karşısında değer yitirdi. 
     İstanbul Serbest piyasada alınıp satılan dövizlerden ABD Doları Kasım ayında Türk Lirası karşısında yüzde 1.55 oranında düşüş göstererek 1 milyon 465 bin liraya geriledi. 
     AB'nin ortak para birimi Euro'nun geçen ayki artışı yüzde 1.45, İsviçre Frangı'nın yüzde 1.88 olarak gerçekleşti. İngiliz Sterlini'nin kaybı ise sedece yüzde 0.08 oldu. 
     Euro, Kasım ayını 1 milyon 755 bin liradan, İngiliz Sterlini 2 milyon 525 bin liradan ve İsviçre Frangı 1 milyon 140 bin liradan tamamladı. 
     
     ALTIN 
     Kasım ayında 24 ayar külçe altının gram satış fiyatı yüzde 1.89, Cumhuriyet altının satış fiyatı da yüzde 1.20 oranında arttı. 
     Cumhuriyet altınının satış fiyatı ay boyunca 1 milyon 500 bin lira yükselerek 127 milyon liraya, 24 ayar külçe altının gram satış fiyatı da 350 bin lira yükselerek 18 milyon 850 bin liraya çıktı. 
     İstanbul Altın Borsası'nda İAB işlem gören külçe altının gram fiyatı da Kasım ayı boyunca yüzde 2.28'lik artışla 18 milyon 775 bin lira oldu. 
     
     YATIRIM FONLARI 
     Menkul kıymet yatırım fonlarına katılma belgelerinin Kasım ayındaki ortalama değer artışı yüzde 1.65 olarak gerçekleşti. 
     Katılma belgeleri arasındaki aylık bazda en yüksek oranlı artışlar, yüzde 6.98 ile Evgin A Tipi Değişken Fon, yüzde 5.68 ile Ata A Tipi Değişken Fon ve yüzde 5.60 ile TEB Yatırım A Tipi Hisse Fon belgelerinde kaydedildi. 
     Aylık bazda en çok değer yitiren katılma belgeleri ise yüzde 7.91'lik düşüşle Dış Yatırım A Tipi İMKB-30 Endeks Fon, yüzde 6.77'lik düşüşle Global A Tipi İMKB-100 Endeks Fon ve yüzde 6.16'lık düşüşle de Vakıf A Tipi İMKB-30 Endeks Fon oldu. 
     Yatırım fonlarının fiyat seyrini izleyen A.A Bileşik Fon Endeksi Kasım ayında 7 bin 302 puan artarak 450,308 puana yükseldi. 
     
     TAHVİL, BONO, FAİZ, REPO 
     İMKB Tahvil Bono Piyasası'ndaki ortalama oranlardan parasını bir ay boyunca tahvil ve bonoda değerlendirenlerin Kasım ayında vadelerine göre kazançları yüzde 1.87 ile yüzde 2.65 arasında oldu. 
     Banka faizlerinde ay içinde önemli bir değişim olmadı. Önde gelen ve değerlendirmeye alınan 10 kamu ve özel bankanın Ekim sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin aylık net getirisi yüzde 1.93 olarak gerçekleşti. 
     Ekim sonunda ortalama yüzde 26'nın hemen üstünde seyreden oranlardan parasını repoda değerlendiren yatırımcılar Kasım ayında yüzde 1.69 dolayında kazanç elde ettiler. 
     
</TEXT>
</DOC>
