<DOC>
<DOCNO> 192563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/dunya/adun.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
KOORDİNATÖR 
</HEADLINE>
<TEXT>

   The New York Times, 'Canını kurtarmaya çalışıyor' denilen Saddam Hüseyin'in Tikrit'teki üssünden Irak'taki direnişi koordine etmeye başladığını yazdı 
      SEMA EMİROĞLU New York 

   
   ABD Başkanı George W. Bush'un aylar önce, "Devrildi artık, işi bitti, kendi canını kurtarmaya çalışıyor, Irak'ta hiç önemi kalmadı" diye ilan ettiği Saddam Hüseyin, yeniden ABD'nin bir numaralı hedefi haline geliyor. 
   Üst düzey Amerikalı yetkililer, Amerikan askerlerine karşı düzenlenen saldırıların koordineli bir hale gelmesi ve sıklaşması üzerine bu koordinasyondan Saddam Hüseyin'in rolü olabileceğini ifade etmeye başladı. 
   Irak'ta toplanan istihbarat bilgilerine dayanan yetkililer, New York Times'a yaptıkları değerlendirmelerde, devrik Irak liderinin, yalnızca ABD'ye silahlı direniş gösteren grupları bir araya getirmekle kalmayıp ayrıca saldırıların planlanmasında liderlik düzeyinde etkin olduğunu gösteren kanıtların çoğaldığını söylediler. 
   İstihbarat raporlarına göre, Saddam saldırıları memleketi Tikrit'te oluşturduğu bir üsten yönlendiriyor. Saddam ve yandaşları, saldırılar öncesinde ABD tarafından tespit edilmemek için hareket halindeki araçlar içinde buluşuyor. Devrik yönetimin ikinci adamı olan ve halen ABD tarafından arananlar listesinde 6. sırada yer alan İzzet İbrahim de, El Kaide ile bağlantılı şeriatçı Kürt terör örgütü Ensar el İslam ile irtibat kuruyor. 
   Bu konudaki değerlendirmelerin üst düzey 3 ayrı Amerikalı yetkiliden geldiğini belirten gazete, Amerikalı komutanların devrilmesinin üzerinden 6 ay geçtikten sonra Irak'ta hesaba katılması gereken bir güç olarak ortaya çıkan Saddam'ın yakalanması için insan avı başlatmayı planladıklarını bildirdi. 
   Saddam yanlısı gruplar, ABD askerlerine karşı her gün 20'den fazla saldırı düzenliyor. Bu saldırılarda, savaştakinden daha fazla Amerikan askeri öldü. 
   
   Köyünü dikenli telle çevirdiler    Irak'taki Amerikan askerleri, devrik lider Saddam Hüseyin'in doğduğu Tikrit'in 15 kilometre güneydoğusundaki Oca köyüne operasyon düzenleyerek girişlerini kapattı. Askerler, köyü dikenli tellerle çevirerek, yerleşim yerinin çıkışında kontrol noktaları oluşturdu. Köy sakinlerine Oca'da yaşadıklarını belgeleyen ve giriş çıkışlarda kullanabilecekleri birer kimlik kartı verildi. 
   Devrik Baas Partisi'nin birçok üyesinin de Ocalı olduğunu söyleyen operasyonu yürüten birlikten Yarbay Steve Russell, ABD askerlerine yönelik saldırıların bu köyde planlanıp finanse edildiğine ilişkin bazı ipuçları olduğunu belirtti. 
   
   
   
</TEXT>
</DOC>
