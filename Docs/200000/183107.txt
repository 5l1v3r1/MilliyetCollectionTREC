<DOC>
<DOCNO> 183107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sondun09.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sun" firmasından Windows'a alternatif... 
</HEADLINE>
<TEXT>

     Sun yazılım şirketi, Microsoft tarafından geliştirilen ve dünyadaki bilgisayarların yüzde 90'ında kullanılan Windows işletim sistemine seçenek olarak, ucuz bir işletim programı geliştirdiğini bildirdi. 
     Windows programını vuran virüslerden etkilenmediği belirtilen yeni sistemin, özellikle çok sayıda bilgisayara sahip büyük şirketlerin tasarruf yapmalarına yardımcı olacağı bildiriliyor. 
     ''Sun Java Desktop Sistemi'' adlı programın, Linux işletim sistemi bazında geliştirildiği kaydedildi. Programa, Microsoft'un geliştirdiği internet tarayıcısı, verimlilik kiti gibi çeşitli unsurların da eklendiği belirtildi. 
     Sun yetkilileri, geliştirdikleri işletim sisteminin her bilgisayara yüklenebileceğine ve 50 dolara malolacağına işaret ettiler. Windows'un geliştirilmiş paketi ise 150-180 dolar arasında satılıyor. Yeni işletim sistemi, Microsoft ürünü olan Exchange ve Microsoft Ofis programlarıyla da uyumlu çalışıyor. 
     Sun firması, bir süre önce kendi geliştirdiği Java programının kullanılmasını engellediği gerekçesiyle Microsoft aleyhine 1 milyar dolarlık antitekel davası açmıştı. 
     
</TEXT>
</DOC>
