<DOC>
<DOCNO> 159790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sontur08.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumartesi sabahı Türkiye'de parçalı güneş tutulması var... 
</HEADLINE>
<TEXT>

     Türkiye'nin büyük bölümünde 31 Mayıs Cumartesi sabahı gündoğumu alışılmıştan farklı olacak ve parçalı Güneş tutulması gerçekleşecek. 
     Orta Doğu Teknik Üniversitesi ODTÜ Amatör Astronomi Topluluğu üyesi Tunç Tezel'den alınan bilgiye göre, Mayıs ayının son sabahı, Türkiye'nin büyük bölümünde gündoğumu alışılmıştan farklı olacak. Türkiye'nin her yerinden izlenebilecek parçalı Güneş tutulması, İspanya, Portekiz ve Güney Fransa dışında tüm Avrupa'da ve Ortadoğu'da gündoğumunda izlenebilecek. Rusya, İran, Afganistan, Pakistan ve Türk cumhuriyetlerinde ise bu gökyüzü olayı gündüz gerçekleşecek. 
     Güneş tutulması, Kuzey İskoçya, Faroe Adaları, İzlanda ve Grönland'da halkalı Güneş tutulması şeklinde olacak. 
     Bundan sonra Türkiye'den görülebilecek ilk parçalı Güneş tutulması 3 Ekim 2005 Pazartesi, ilk tam Güneş tutulması ise 29 Mart 2006 Çarşamba günü gerçekleşecek. 
     Güneş tutulmasının, Güneş'in zararlı ışınlarını geçirmeyen bir Güneş filtresi ve bir teleskop kullanılarak gözlenmesi gerektiğine işaret edilerek, Güneş'e uzun süre bakmanın, acı hissi uyandırmaksızın kalıcı göz hasarı, hatta körlüğe neden olabileceği belirtiliyor. 
     17 Ağustos depreminden kısa bir süre önce Türkiye'den de izlenen güneş tutulması ile deprem arasında bağlantı kurmaya kalkanlar olmuştu. Bilim adamları bu tür bağlantıların temelsiz olduğunu hatırlatıp, "korkacak birşey yok. Güneş tutulması ile deprem arasında ilişkinin varlığını gösterir herhangi bir kanıt yok" diyorlar. 

     
</TEXT>
</DOC>
