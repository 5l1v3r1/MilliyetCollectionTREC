<DOC>
<DOCNO> 166958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/ekonomi/eko05.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Trilyonluk otlak' olan havaalanlarına isyan 
</HEADLINE>
<TEXT>

KİT Komisyonu, otlağa dönen havaalanları ve yüzde 679'a varan keşif artışlarına isyan etti ve 1998 - 2001 yılları arasındaki kurum hesaplarını ibra etmedi 
     SALİHA ÇOLAK Ankara 

     TBMM KİT Komisyonu, Devlet Hava Meydanları İşletmesi hesaplarını incelerken karşılaştığı "hayvan otlağı" haline gelen plansız havaalanları karşısında isyan etti. Komisyon 1998'den 2001'e kadar olan kurum hesaplarını ibra etmedi. 
     Komisyonda söz alan AKP Amasya Milletvekili Hamza Albayrak, inşaatlarda 679'a varan keşif artışları olduğunu, illerin havaalanı mezarlığına dönüştürüldüğünü anlattı. CHP Milletvekili Mevlüt Aslanoğlu "Bunları toptan savcılara gönderelim" dedi. 
     CHP Zonguldak Milletvekili Harun Akın da "O günün parasıyla Çaycuma Havaalanı'na 2 trilyon gitti, şimdi havyanlar otluyor. Açılmadan kapandı. Bir müteahhit zengin edildi. Hayvan otlağı haline getirilen havaalanları var. Sorumluları savcılıklara gönderelim. Ben bu komisyondan her seferinde zayıflayarak çıkıyorum, yüreğim yaralı" dedi. 
     
DPT'den 'siyasi yatırım' itirafı      DYP Iğdır Milletvekili Dursun Akdemir, Iğdır Havaalanı inşaatının tamamlanmasını isterken DPT uzmanı Hülya Tokgöz Iğdır'ın yakınında Kars'ta havaalanı bulunduğunu anımsattı. Akdemir ısrar edince CHP Iğdır Milletvekili Yücel Artantaş, Iğdır Havaalanı inşaatından siyasilerin sorumlu olduğunu, ortada kaynak yokken seçim malzemesi yapılarak 14 Kasım'da açılıyor gibi vaatlerde bulunulduğunu anlattı. 
     

</TEXT>
</DOC>
