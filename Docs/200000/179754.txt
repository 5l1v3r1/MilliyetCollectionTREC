<DOC>
<DOCNO> 179754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun26.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Gül, Anadolu Denktaş'la birlikte mesajı veriyor" 
</HEADLINE>
<TEXT>

     KKTC Cumhurbaşkanı Rauf Denktaş, Dışişleri Bakanı ve Başbakan Yardımcısı Abdullah Gül'ün dün yaptığı açıklamada, ''Anadolu Denktaş'la ve milli Kıbrıs davasıyla birliktedir'' mesajını verdiğini vurguladı. 
     Bir günlük gazetede sözlerinin bir kısmının manşet yapıldığını kaydeden Denktaş, ''Beyanatım, 'halkımla mücadeleye devam' mesajını vermekte ve bu mücadelede Anadolu halkına ve Anadolu basınına olan güveni belirtmekteydi'' dedi. 
     Denktaş, Türk Ajansı-Kıbrıs'a TAK yaptığı açıklamada, halkın büyük çoğunluğunun milli davadan yana olduğunu bildiğini ifade ederek, ''Sayın Gül'e verdiği bu gerçeği vurgulayan açıklaması için teşekkür ederim. Kıbrıs Türklerinin gelecekteki kararından kuşku duymasına bir neden yoktur. Biz de bunun garantisini veriyoruz'' diye konuştu. 
     ''Bu halkı yanıltarak, Yunanistan'la, AKEL'in, Papadopulos'un peşinden halkımızı Türkiye'nin üye olmadığı bir Avrupa Birliği'ne götürmek isteyenler, Sayın Gül'ün son beyanatını da fırsat bilmişlerdir'' diyen Denktaş, ''Sayın Gül'ün beyanatı 'Anadolu Denktaş'la ve milli Kıbrıs davasıyla birliktedir' mesajını vermektedir'' ifadesini kullandı. Bir gazetenin, sözlerinin bir kısmını manşet yaptığını belirten Denktaş, şunları söyledi 
     ''Beyanatım, 'halkımla mücadeleye devam' mesajını vermekte ve bu mücadelede Anadolu halkına ve Anadolu basınına olan güveni belirtmekteydi. Milli dava konusunda bugünkü Türk hükümetinin izlediği yolun, gerçeklerin yolu olduğunu da vurgulamıştım. Bu gerçekler, Kıbrıs'ta iki halkın, iki demokrasinin, iki devletin varlığı, etkin ve fiili Türk garantisinin devam edeceği gerçeğidir. 
     Sayın Gül'ün 'Denktaş Kıbrıs halkına baksın' mesajı herhalde, Simitis'in, Hristofyas'ın, Papadopulos'un yolunda gidenlerin verdikleri mesajlardan kaynaklanan bir kuşkuyu yansıtmaktadır. Bilindiği gibi bu Simitis-AKEL-Papadopulos yolcuları De Soto'yu da, Amerikalıları da, İngilizleri de 'Halk Denktaş'tan kopmuştur, halkın büyük çoğunluğu bizimledir' diye kandırmışlardı. Türkiye'de de bazı çevrelerde aynı kuşku yaratılmıştır. Biz halkın büyük bir çoğunluğunun milli davadan yana olduğunu biliyoruz. Seçimler bunu teyit edecektir. Zaten AKEL-Papadopulos-Simitis yolunda gidenlerin endişeleri de bundandır.'' 
     
     ''GÜÇ ALDIK'' 
     Dışişleri Bakanı Abdullah Gül'ün söz konusu mesajından güç aldıklarını vurgulayan Denktaş, şöyle devam etti 
     ''Anadolu halkı müşterek milli davamızın yolunda bizimle beraberdir. Milli davamız, anavatanda partiler üstü bir davadır, partiler üstü milli bir heyecan ve kararlılık kaynağıdır. Anavatanın her köşesinden ve her partiden aldığım davetler bunun kanıtıdır. Sayın Gül'e bu gerçeği vurgulayan açıklaması için teşekkür ederim. Kıbrıs Türklerinin gelecekteki kararından kuşku duymasına bir neden yoktur. Biz de bunun garantisini veriyoruz. Simitis'in, Hristofyas'ın, Papadopulos'un yolu, milli davaya baş koymuş insanlarımızın yolu değildir ve olmayacaktır.'' 
     
</TEXT>
</DOC>
