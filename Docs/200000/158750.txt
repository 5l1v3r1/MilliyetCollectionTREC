<DOC>
<DOCNO> 158750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sontur26.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi ve Ticaret Bakanı "Gazeteler çoğu zaman doğru yazmıyor" 
</HEADLINE>
<TEXT>

     Sanayi ve Ticaret Bakanı Ali Coşkun, ordudaki genç subayların AK Parti icraatlarından rahatsız olduğu yönündeki haberlere ilişkin ''Gazeteler çoğu zaman doğru yazmıyor'' dedi. 
     Erzincan 1. Ekonomi Zirvesi'ne katılan Ali Coşkun, gazetecilerin ordudaki genç subayların AK Parti'nin icraatlarından rahatsız oldukları ve bu rahatsızlığın Genelkurmay Başkanı Hilmi Özkök aracılığıyla Başbakan Recep Tayyip Erdoğan'a iletildiği yolundaki haberlerin hatırlatıldığı soru üzerine, ''Bu Erzincan'ın konusu değil. Böyle bir resmi haber almadık. Gazetelerden okuyoruz. Gazeteler de çoğu zaman doğru yazmıyor'' karşılığını verdi. 
     Geri kalmış illere verilecek teşvikler konusundaki bir soruya da Coşkun, Devlet İstatistik Enstitüsü'nün DİE 2000 yılına ait rakamlarının yeni açıklandığını belirterek, yakında 2002 yılına ait verilerin de açıklanacağını söyledi. Coşkun, geri kalmış illere ilişkin 2002 yılı rakamları açıklandıktan sonra söz edilen teşviklerin ele alınacağını bildirdi. Bakan Coşkun, ''Sanıyorum Enstitü'nün verilerinden 30-32 il çıkacak. İller belli olduktan sonra sonuçlar illerin yabancı sermayeye açılması bakımından da önemli olacak'' dedi. 
     Çoşkun, açıklanacak 30-32 ilin ne zaman belli olacağı yolundaki bir başka soruya da ''Sanıyorum bu ayın sonuna kadar çıkmış olacak'' yanıtını verdi. 
     
</TEXT>
</DOC>
