<DOC>
<DOCNO> 188228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/siyaset/siy02.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP, Bahçeli ile 'devam' dedi 
</HEADLINE>
<TEXT>

   3 Kasım yenilgisi sonrasında aday olmayacağını söyleyen Bahçeli, kongrede 688 oyla yeniden genel başkan seçildi 
      ÖNDER YILMAZ, AYDIN HASAN Ankara 

   
   MHP'nin 7. Olağan Kongresi'nde, 3 Kasım seçimlerinin ardından siyaseti bırakabileceği mesajları veren Devlet Bahçeli, yeniden genel başkan seçildi. Ankara Atatürk Spor Salonu'nda dün yapılan kongrede, iki adayın başvurusu tüzük gereği kabul edilmeyince, seçim yarışı Bahçeli, Ramiz Ongun, Koray Aydın ve Aytekin Yıldırım arasında geçti. Bin 142 delegenin oy kullandığı seçimde, geçerli sayılan bin 127 oyun 688'ni alan Bahçeli, ilk turda genel başkan seçildi. Ongun 300, Aydın 137, Yıldırım ise 2 oy da kaldı. 
   Divan Başkanlığı'na Meclis eski Başkanı Ömer İzgi'nin 710 delegenin oyuyla seçildiği kongrede, Bahçeli, yaptığı konuşmada AKP iktidarını eleştirerek, "AB'yi Türkiye için bir amaç olmaktan çok, kendi geleceği bakımından bir araç olarak gören AKP ile AB, kendi özel gündemleri ve amaçları için birbirlerini kullanmaktadırlar. AKP, iktidarda tutunabilmesinin yolunun milletin iradesinden değil, başta AB olmak üzere dış desteklerden geçtiğini hesaplamaktadır" dedi. 
   
   Uyuşturmayacak 
   Aydın da, Bahçeli'yi, "Genel başkan dediğin güven verecek, inatçı değil, inançlı olacak. Arkadaşlarını kıskanmayacak. Uyuşturmayacak, tahrip etmeyecek ve etrafına pozitif enerji verecek" diye eleştirdi. 
   Ongun kürsüye çıktığında ise, Bahçeli taraftarları tarafından sloganlarla susturulmak istendi. Ongun taraftarlarının da, bu durumu ıslıklarla protesto etmesi üzerine kısa süreli bir gerginlik yaşandı. Ongun da konuşmasında, Bahçeli'yi eleştirerek, "Bu iktidar kimin eseri İktidarı neden terk ettin. Şimdi AKP'yi eleştirmen utanç verici. Türkiye'yi yönetemeyeceksin, şimdi ne biçim yapışıyorsun koltuklara" dedi. 
   
   Adaylar el ele    Bahçeli, rakipleri Ramiz Ongun ve Koray Aydın'la el ele tutuşarak delegeleri selamladı. 1180 delegenin bulunduğu kongreye 3 Kasım yenilgisinden sorumlu tutulan Genel Başkan Yardımcısı Şefkat Çetin'in katılmaması dikkati çekti. Salonda Türkiye'nin bölünmez bütünlüğü hükmünü düzenleyen Anayasa'nın 3. maddesiyle "Eller istiyor diye vaz mı geçelim" yazılı pankartlar asıldı. Tribünde dev Türk bayrağı gezdirildi. Bahçeli'ye karşı sert muhalefet yapan Ozan Arif, "Bozkurt Arif" sloganıyla kürsüye çağrıldı. Salonda sigara içilmemesi için sık sık anons yapıldı. Havasızlık nedeniyle baygınlık geçirenler oldu. Kongrede yaklaşık 2000 Çevik Kuvvet polisi görev aldı. 
   
   ANALİZ    Demokratik liste    Bahçeli, Merkez Yönetim Kurulu MYK listesini geçmiş dönemlerin aksine delegenin idaresini serbest bırakarak çarşaf liste şeklinde hazırladı. Delegeler 125 ismin bulunduğu MYK listesinden 70 ismi seçecek. TBMM eski Başkanı Ömer İzgi'yi birinci sıraya yerleştiren Bahçeli, Ramiz Ongun'u destekleyen Hüsnü Yusuf Gökalp dışındaki bütün eski bakanları MYK'ya aldı. 57. hükümet döneminde MHP'ye geçen Meral Akşener, Cihan Paçacı, Bekir Aksoy Ertuğrul Kumcuoğlu ve Yener Yıldırım'a listesinde yer veren Bahçeli, Namık Kemal Zeybek'in yanı sıra BBP'den Mehmet Ekici ve Hanefi Çelik ile ATP'den Mustafa Mit'e de MYK'da yer verdi. Bahçeli listede 4 kadın adaya şans tanırken, Meclis eski Başkan Vekili Murat Sökmenoğlu ve Başkanlık Divanı üyelerinden Esat Öz, Şefkat Çetin, Ziya Yılmaz Bilen, Adnan Uçaş ve Şevket Bülent Yahnici'ye MYK'da yer vermedi. 
   
   
</TEXT>
</DOC>
