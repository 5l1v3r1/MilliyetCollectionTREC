<DOC>
<DOCNO> 174661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sondun08.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Unutmayalım... Bugün Nagasaki'ye atom bombası atılmıştı.. 
</HEADLINE>
<TEXT>

     ABD'nin Hiroşima'dan sonra 9 Ağustos 1945'te Nagasaki'ye attığı atom bombasıyla ölen 70 bin kişi için, anma törenleri düzenlendi. 
     B-29 bombardıman uçağıyla atılan ''şişman adam'' adlı atom bombasının kente düştüğü 11.02'de ölenler için çan çalarken, anma törenine katılanlar da 1 dakikalık saygı duruşunda bulundular. 
     Aralarında bombardıman kurbanlarının da bulunduğu binlerce kişinin katıldığı anma töreninde konuşan Nagasaki Belediye Başkanı Itcho Ito, kenti cehenneme çeviren atom bombardımanının unutulmamasını istedi. 
     Itcho Ito, her türlü nükleer denemenin yasaklanmasını, nükleer yayılımın önlenmesini istedi ve nükleer silahsızlanmayı öngören uluslararası anlaşmaların bugün çökme noktasına geldiği uyarısında bulundu. 
     Yeraltındaki hedefleri imha için yeni bir nükleer bomba geliştirme önerisini de içeren ABD'nin nükleer politikasını eleştiren belediye başkanı, Hindistan ve Pakistan ile Kuzey Kore'yi de suçladı. 
     Itcho Ito, Nagasaki'ye atom bombası atıldığı an, ısı, patlamalar ve radyasyonun kenti kapladığını, Nagasaki'yi yeryüzündeki cehenneme çevirdiğini hatırlattı. 
     Öte yandan, Japonya Başbakanı Juniçiro Koizumi de, böyle bir trajedinin tekrarlanmaması konusundaki kararlılıklarını yineledi. 
     Ülkesinin nükleer silah üretmeme, topraklarında nükleer silah bulundurmama politikasını sürdüreceği sözünü veren Koizumi, ''Dünyanın nükleer saldırı tecrübesine sahip tek ülkesi olarak, Hiroşima ve Nagasaki'deki trajedilerin bir daha asla tekrarlanmaması konusunda kararlıyız'' dedi. 
     ABD'nin 6 Ağustos 1945'te attığı atom bombası nedeniyle Hiroşima'da 140 bin kadar kişi ölmüş, 9 Ağustos 1945'te Nagasaki'ye atılan ikinci atom bombası ise 70 bin kişiyi öldürmüştü. 
     Nagasaki'de, atom bombasının neden olduğu hastalıkların etkisiyle ölenlere bu yıl 2692 kişi daha eklenerek, yıllar içinde radyasyonun etkisiyle ölenlerin toplam sayısı 131 bin 885'e ulaştı. 
     İkinci Dünya Savaşı, Nagasaki'ye atılan atom bombasından 6 gün sonra, 15 Ağustos 1945'te Japonya'nın teslim olmasıyla sona ermişti. 
     
</TEXT>
</DOC>
