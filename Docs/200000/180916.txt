<DOC>
<DOCNO> 180916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/dunya/adun.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'la savaşa bir adım daha 
</HEADLINE>
<TEXT>

   Bush yönetimi nükleer silah peşindeki İran'ın durdurulması için BM'ye 'acil eylem' çağrısı yapacak. ABD'nin BM desteğini aldıktan sonra İran'a karşı 'önleyici vuruş' yapması bekleniyor 
      DIŞ HABERLER SERVİSİ 

   
   ABD, İran'ın nükleer programının durdurulması için Birleşmiş Milletler'den acil eyleme geçmesini istiyor. Tahran'ın önümüzdeki iki yıl içinde nükleer silah ve atom bombası yapmasından korkan Bush yönetiminin, Irak'ın ardından İran'a karşı da askeri eyleme geçebileceği konuşuluyor. 
   İngiltere'de yayımlanan The Daily Telegraph gazetesinin haberine göre, ABD, İran'a karşı acil eylem talebini BM'ye bağlı Uluslararası Atom Enerjisi Ajansı'nın UAEA bugün Viyana'da düzenleyeceği toplantıda dile getirecek. Toplantıda Ajans'ın Başkanı Muhammed El Baradey tarafından hazırlanan ve İran'ın nükleer programının değerlendirildiği 10 sayfalık rapor tartışılacak. Telegraph'ın ele geçirdiği raporda, Natanz'daki nükleer tesiste, uranyumu zenginleştirecek gelişmiş teknolojinin kullanıldığı belirtiliyor. 
   
   Şüpheleri pekiştiren bulgu 
   Geçen temmuzda, Natanz'dan alınan toprak örneklerinde zenginleştirilmiş uranyum bulunması ve beş yıl önce kurulan tesisin varlığının, Tahran hükümeti tarafından bu yılın başlarında açıklanmış olması da, şüpheleri pekiştiren diğer noktalar. Rapora göre UAEA denetçileri, Arak'ta kurulan bir ağır su tesisinde de, nükleer silahlarda kullanılabilecek uranyum üretileceği konusunda endişeli. Raporun sonuç kısmında, "İran'ın uranyum zenginleştirme programında endişe verici noktalar var. Bu konuların acilen çözüme ulaştırılması gerekiyor" ifadesi yer alıyor. 
   ABD'li yetkililer ise, Irak'ta denetçilerin daha uzun süre görev yapmasından yana tavır koyan UAEA Başkanı Muhammed El Baradey'e güvenmiyor. Baradey'in, İran'la ilgili son bulguları yeterince önemsemeyeceğinden korkan ABD'li bir yetkili gazeteye, "Irak ile İran arasındaki büyük fark, İranlıların iki yıl içinde atom bombası geliştirecek olması" dedi. 
   Nükleer programının barışçı olduğunu savunan İran Dışişleri Bakanlığı Sözcüsü Hamit Rıza Asefi ise, "Toplantıda Tahran'ın nükleer faaliyetlerine ilişkin siyasi karar alınmamasını umuyoruz" dedi. 
   
   18 ay sonra çok geç olacak    İran'ın nükleer faaliyetini yakından izleyen İsrailli diplomatik kaynaklar, İran'ın nükleer programının önümüzdeki 18 ay içinde durdurulmaması halinde, geri dönüşü olmayan bir noktaya gelineceğini öne sürüyorlar. ABD'li yetkililerin "atom bombası iki yılda üretilir" açıklamalarını dahi "iyimser" bulan İsrailli yetkililere göre İran, Natanz'da zenginleştirilmiş uranyum üretme konusunda son aşamaya yakın. İsrailli yetkililer, İran'ın durdurulmaması halinde, nükleer programının "kendine yeter" hale geleceğini öne sürüyor. Uluslararası Stratejik Araştırmalar Enstitüsü'nden Dr. Gary Samore'e göre, İran Nükleer Silahların Yayılmasını Önleme Anlaşması'ndan çekilirse, Natanz'ı BM'nin gözünden kaçırarak nükleer silah üretebilecek seviyeye getirebilir. ABD gibi AB de, İran'ın nükleer programının kontrol edilmesi için Tahran yönetiminden, Uluslararası Atom Enerjisi Ajansı denetçilerinin ülkede sınırsız inceleme yapmasına izin verecek bir ek protokol imzalamasını istiyor. 
   
   
</TEXT>
</DOC>
