<DOC>
<DOCNO> 189945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sonspo17.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor kaçan galibiyete yanıyor 
</HEADLINE>
<TEXT>

     Bursaspor Kulübü Basın Sözcüsü Sedat Kaya, 2-2 biten Fenerbahçe maçında galibiyeti kaçırdıklarını belirterek, ''Fenerbahçe karşısında 1 puan kazanmadık, iki puan kaybettik'' dedi. 
     Kaya, rakiblerine oranla çok üstün oynadıklarını belirterek, ''Girdiğimiz gollük pozisyonlardan ikisini değerlendirebildik. Sahada 3 puanı hakeden taraf bizdik fakat son dakikada yediğimiz şanssız golle 1 puana razı olduk'' diye konuştu. 
     Fenerbahçe karşısına Junior, Ömer ve Sertan gibi tecrübeli oyunculardan yoksun çıktıklarına dikkati çeken Kaya, şunları kaydetti 
     ''Buna rağmen Hagi'nin deyimiyle 'çocuklarla' rakibe oranla üstün oynadık. Artık tam olarak takım olduk. Dünkü maç çıkışa geçmek için bir kırılma noktasıydı. Hakettiğimiz galibiyeti alsak, daha fazla moral bulacaktık. Fenerbahçe karışında 1 puan kazanmadık, iki puan kaybettik. Sergilediğimiz iyi futbol, hırslı mücadele ve takım oyunundan memnunuz.'' Fikstür gereği ligin ilk 9 haftasında güçlü takımlarla karşılaştıklarını anımsatan Kaya, bundan sonra kendilerini nispeten daha kolay bir serinin beklediğini, üst üste alacakları iki galibiyetle puan cetvelinde üst sıralara doğru yükseleceklerini ifade etti. 
     Kaya, maçın hakemi İsmet Arzuman'ın iyi bir maç yönettiğini, çaldığı düdüklerde adil davrandığını belirterek, maçın hakemine yönelik eleştirilere anlam veremediklerini sözlerine ekledi. 
     
</TEXT>
</DOC>
