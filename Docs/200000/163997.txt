<DOC>
<DOCNO> 163997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/dunya/adun.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush-Blair gizli paktı 
</HEADLINE>
<TEXT>

İngiltere eski Devlet Bakanı Short, İngiltere Başbakanı Blair ve ABD Başkanı Bush'un Irak'ı işgal etmek için bir yıl önce gizlice anlaştıklarını öne sürdü 
     NEVSAL ELEVLİ Londra 

     Irak Savaşı'na giden süreçte İngiltere Başbakanı Tony Blair'e muhalefet ederek görevinden ayrılan uluslararası kalkınmadan sorumlu İngiltere eski Devlet Bakanı Clare Short, Blair ile ABD Başkanı George W. Bush'un bir yıl önce Irak'ı işgal etmek için gizlice anlaştığını öne sürdü. 
     İngiliz medyasında yer alan haberlere göre, önceki gün Avam Kamarası'nda tüm partilerin temsilcilerinin yer aldığı Dış İlişkiler Komitesi'nce başlatılan soruşturma kapsamında konuşan Short, çarpıcı iddialar ortaya attı. Short, Blair'i İngiliz kamuoyunu Irak'ın kitle imha silahlarıyla ilgili olarak aldatmakla suçladı. 
     
     Kimyasal tehdit yoktu 
     Clare Short, dış istihbarat servisi MI6'in hazırladığı raporda Saddam Hüseyin'in İngiltere'yi tehdit edecek kitle imha silahlarına sahip olmadığı bilgisine yer verildiğini ancak bunun kamuoyundan gizlendiğini öne sürdü. Bush ile Blair'in Irak'ı işgal etmek için geçen yaz gizli bir anlaşma yaptığını iddia eden Short, işgal tarihi olarak da bu yılın şubat veya mart başınının belirlendiğini söyledi. 
     Short, İngiliz gizli servisinden çok önemli üç ismin kendisine Başbakan Blair'in "bakanlarla konuyu görüşmediğini, gerçek niyetini gizleyerek hem kabineyi, hem de İngiliz vatandaşlarını aldattığını" söylediklerini aktardı. Eski bakan, Blair'in ABD'yi kızdırmamak için hiçbir şart öne sürmeden, "sizinle beraberiz" diye söz verdiğini, BM'den karar çıkarma girişiminin de göstermelik olduğunu sözlerine ekledi. 
     Short'a göre, Blair önce ABD'yi destekleme kararı aldı, ardından da kendisini ve Irak'ın işgalini haklı çıkarmak için gerçekleri çarpıtarak gerekçeler üretti. Short, gerçekte Irak'ın kitle imha silahlarına sahip olmadığını, Saddam'ın elinde yalnızca bu tür çalışmalar yapabilecek bilim adamları bulunduğunu ve bu durumun da istihbarat birimleri tarafından belirlendiğini anlattı. 
     
     Cook Gerçekler açıklanmadı 
     Aynı komitede konuşan eski Dışişleri Bakanı Robin Cook da Short'un iddialarının bir bölümünü destekledi. Blair'i hilek rlıkla suçlamaktan kaçınan Cook, hükümetin istihbarat bilgilerinin işine gelen kısımlarını kullandığını ifade etti. Cook, Blair'in Irak Savaşı'nı haklı çıkarmak için kamuoyuna yönelik olarak yaptığı açıklamalarda, "gerçekleri kısmen ortaya koyduğunu, bazı durumları alabildiğine abarttığını ve gerçek manzarayı gizlediğini" söyledi. Irak konusunda hazırlanan tüm istihbarat dosyalarını incelediğini belirten Cook, hatta İngiliz istihbaratının bir ara Saddam'ın nükleer silahları ve uzun menzilli füzeleriyle ilgili dosyayı kapatmayı düşündüğünü açıkladı. 
     
     

</TEXT>
</DOC>
