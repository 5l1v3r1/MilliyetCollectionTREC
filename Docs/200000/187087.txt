<DOC>
<DOCNO> 187087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur05.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS puanlarının hesaplamasında kullanılan katsayılar değişiyor 
</HEADLINE>
<TEXT>

     Milli Eğitim Bakanı Hüseyin Çelik, Öğrenci Seçme Sınavı ÖSS puanlarının hesaplanmasında kullanılan katsayılarda değişiklik öngören kanun tasarısının, bugün TBMM'ye sevk edileceğini bildirdi. 
     Tasarıda, meslek lisesi öğrencilerinin şikayetlerine konu olan katsayı sorunu başta olmak üzere üniversiteye giriş ile ilgili esaslar yeniden düzenleniyor. 
     Tasarıya göre, üniversiteye girişte adayların, Öğrenci Seçme ve Yerleştirme Merkezi'nin ÖSYM yapacağı sınavdan alacakları puanın yüzde 2'si ile diploma notlarının çarpımından bireysel başarı puanları elde edilecek. Bireysel başarı puanları adayların ÖSYM'nin yaptığı sınavdan aldıkları puana eklenecek ve üniversitelere yerleştirme bu puanla yapılacak. 
     2547 sayılı Yükseköğretim Kanunu'nda Değişiklik Yapılmasına Dair Kanun Tasarısı, mevcut kanunda YÖK'ün görevlerini düzenleyen bazı maddelerde değişiklik öngörüyor. 
     Söz konusu kanunun ''Yükseköğretim Kurulu'nun Görevleri'' başlıklı 7. maddesinin h bendinde yapılan değişiklikle, YÖK'ün, üniversitelere kabul edilecek öğrencileri seçme ve kabul etme ile ilgili esasları belirleme'' yetkisi kaldırılıyor. 
     Mevcut kanundaki, YÖK'ün ''Üniversitelerin her eğitim-öğretim programına kabul edeceği öğrenci sayısı önerilerini inceleyerek kapasitelerini tespit etmek insan gücü planlaması, kurumların kapasiteleri ve öğrencilerin ilgi ve yetenekleri doğrultusunda ortaöğretimdeki yönlendirme esasları da dikkate alarak öğrencilerin seçilmesi ve kabul edilmesi ile ilgili esasları tespit etmek'' şeklindeki görevi kanun tasarısında, ''Üniversitelerin her eğitim-öğretim programına kabul edeceği öğrenci sayısı önerilerini inceleyerek kapasitelerini tespit etmek ve insan gücü planlaması yapmak'' olarak değiştirildi. 
     
     BİREYSEL BAŞARI PUANI 

     Yürürlükteki kanunda ''yükseköğretime giriş''i düzenleyen 45. maddenin a fırkasında yapılan değişiklikle, yükseköğretim kurumlarına girişte esas alınacak puan türleri ve bu puan türlerinin sınavdaki ağırlıkları, bireysel başarı puanının tanımlanması ve bu puanın yerleştirme puanına ilave edilmesine ilişkin usul ve esaslar belirlendi. 
     Kanun tasarısındaki düzenleme şöyle 
     ''Yükseköğretim kurumlarına ÖSYM'nin yapacağı sınavla girilir. Sınav sonuçları, bütün adayların ortaöğretimdeki başarıları dikkate alınarak değerlendirilir. Adayların yükseköğretim programlarına yerleştirilmelerinde puanlamalar sözel, sayısal, eşit ağırlık ve yabancı dil olmak üzere dört puan türü esas alınarak yapılır. 
     Sözel puanın yüzde 45'ini Türkçe, yüzde 40'ını Sosyal Bilimler ve yüzde 15'ini Matematik sayısal puanın yüzde 20'sini Türkçe, yüzde 40'ını Matematik ve yüzde 40'ını Fen Bilimleri eşit ağırlıklı puanın yüzde 40'ını Türkçe, yüzde 35'ini Matematik ve yüzde 25'ini Sosyal Bilimler yabancı dil puanının yüzde 30'unu Türkçe, yüzde 10'unu Sosyal Bilimler ve yüzde 60'ını yabancı dil puanları oluşturur. 
     Bireysel başarı puanı, adayın 5'li sisteme dayalı ortaöğretim diploma notu ile ÖSYM'nin yapmış olduğu sınavdan aldığı puanın yüzde 2'sine karşılık gelen sayının çarpımıyla elde edilir. Bütün adaylar için yükseköğretim programlarına yerleştirme, her bir adayın ÖSYM'nin yaptığı sınavdan aldıkları puana, bireysel başarı puanı eklenerek ÖSYM tarafından gerçekleştirilir.'' 
     
     SAYI VE TARİHİ BAKANLIK BELİRLEYECEK 

     Tasarıda, ''yükseköğretime giriş sınavı sayısının, tarihinin, diploma notunun 5'lik sistemin dışında bir puanlama yöntemiyle hesaplandığı ortaöğretim kurumlarında diploma notunun beşlik sisteme uyarlanmasının, ortaöğretimde bir mesleğe veya belli sanat dallarına yönelik programların yükseköğretimdeki devamı niteliğindeki programlar ile yükseköğretim programlarının puan türlerine göre belirlenmesinin ve diğer hususlara ilişkin usul ve esasların Milli Eğitim Bakanlığı'nca çıkarılacak yönetmelikle belirleneceği'' kaydedildi. 
     ''Yükseköğretim programlarına yerleştirmede, bu maddede yer verilenler dışında herhangi bir ölçüt dikkate alınmaz'' hükmü de tasarıda yer aldı. 
     
     ÖSYM'NİN GÖREVİ 

     YÖK Kanunu'ndaki, ''ÖSYM'nin görev ve işleyişi ile ilgili'' düzenlemelerin yer aldığı 10. maddenin ikinci fıkrasındaki ''ÖSYM, yükseköğretim kurumlarının isteği üzerine yükseköğretim kurumlarına anket, doçentlik sınavları dahil her düzeyde sınav ve değerlendirme ile öğrenci kayıt işlemlerini ve Yükseköğretim Kurulu'nca verilecek diğer işleri yapar'' hükmü de şöyle değiştirildi 
     ''ÖSYM, yükseköğretim kurumlarına öğrenci alınması amacıyla öğrenci seçme ve yerleştirmeye ilişkin sınavları hazırlayan ve yapan, kamu veya özel sektör kuruluşlarının talepleri doğrultusunda personel veya öğrenci seçilmesi ve yerleştirilmesine ilişkin sınavlar düzenleyen bir kuruluştur. Bu sınavlar ve yerleştirme işlemleri, ilgili kurum ve kuruluşlarla doğrudan işbirliğini sağlayan protokoller çerçevesinde yürütülür.'' 
     
     GEREKÇE 

     Kanun tasarısının gerekçesinde, yükseköğretime girişin başta yükseköğretim kurumlarına girmek isteyen gençler ve aileleri olmak üzere toplumu yakından ilgilendirdiği belirtildi. Yükseköğretime girişte uygulanan hesaplama yöntemleri nedeniyle bu konunun toplumda huzursuzluklara yol açtığı ve mağduriyetlere neden olduğu kaydedilen gerekçede, şöyle denildi 
     ''Yükseköğretime giriş sistemindeki huzursuzlukları ortadan kaldırmak için, eşitlik esasına göre, adil, objektif ölçütlere dayalı bir giriş sisteminin getirilmesi, toplum barışı açısından zorunlu hale gelmiştir. 
     Bu kapsamda, Anayasa'nın ilgili hükmü çerçevesinde yükseköğretime girişe ilişkin puanlama sistemi ile ortaöğretim başarısının yükseköğretime girişe yansıtılması hususunda objektif düzenlemeler yapılması gereği ortaya çıkmıştır. Bu tasarıyla yükseköğretime girişte eşitsizliği ortadan kaldırmak için ortaöğretimlerini bitiren gençlerimizin mezun oldukları alan bölüm ve kol farkı gözetilmeksizin değerlendirmeye alınmaları ve öğrencilerin ortaöğretimdeki başarılarını da gözeten bir uygulama ile bu sorunların giderilmesi amaçlanmaktadır.'' 
     
</TEXT>
</DOC>
