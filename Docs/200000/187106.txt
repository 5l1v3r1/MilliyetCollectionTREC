<DOC>
<DOCNO> 187106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur24.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
SP'den Irak'a asker gönderme kararına sert muhalefet 
</HEADLINE>
<TEXT>

     SP Genel Başkan Yardımcısı Temel Karamollaoğlu, ''Eğer Türkiye Irak'a asker gönderirse, bataklığın içine asker göndermiş olacak. ABD askerlerinin yerine Türk askerleri öldürülecek'' dedi. 
     Partisinin İstanbul İl Başkanlığı'nda basın toplantısı düzenleyen Karamollaoğlu, ''2 gündür Türkiye'nin çevresinde meydana gelen olayların endişe verici olduğunu ve Türkiye'nin bir felakete doğru sürüklendiğini'' ileri sürdü. 
     İsrail'in 2 gün önce Suriye'ye haksız bir saldırıda bulunduğunu hatırlatan Karamollaoğlu, ''Görünen o ki, İsrail, bu saldırıyla çevresinde bulunan ülkelere bir tehdit mesajı göndermiş oldu. Hedefte İran'ın, arkasından da Türkiye'nin olduğunu gizlemek mümkün değil'' diye konuştu. 
     Karamollaoğlu, ''Hükümetin bu soruna Amerikan ağzıyla yaklaştığını, haklının yanında değil saldırganın yanında yer almayı tercih ettiğini'' öne sürdü. 
     Irak'a asker gönderilmesine ilişkin TBMM'ye sunulan Başbakanlık Tezkeresi'ne de değinen Karamollaoğlu, şu görüşleri savundu 
     ''TBMM üyeleri, 1 Mart'ta olduğu gibi hükümetin bu tezkeresine de 'evet' demeyecek ve onurlu bir tavır sergileyecektir. Bu tezkerenin ifade ettiği mana, Türkiye'nin yalnız bırakılmasını içeriyor. Eğer Türkiye Irak'a asker gönderirse, bataklığın içine asker göndermiş olacak. ABD askerlerinin yerine Türk askerleri öldürülecek. İster istemez kendisini koruma mecburiyetinde kalan Türk askeri buna cevap vereceği için de, ortada hiç neden bulunmazken, Türkiye ile Irak, Türkiye ile diğer İslam ülkeleri arasına husumet, kan girecek. Böylece Türkiye yalnızlaştırılacak.'' 
     
</TEXT>
</DOC>
