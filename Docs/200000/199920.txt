<DOC>
<DOCNO> 199920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/spor/spo01.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal tek yürek 
</HEADLINE>
<TEXT>

   Siyah-Beyazlılar, gövde gösterisi yaptılar, Chelsea maçı için gurbetçileri desteğe çağırdılar. Menajer Sinan Engin, "Beşiktaşlıyız, her yerde oynarız. Türk'ün gücünü göstereceğiz" dedi 
      
   'Bizim için farketmez' 
   SPOR Tahkim Mahkemesi'nden olumsuz karar çıkmasıyla birlikte Chelsea maçının Almanya'da oynanmasının kesinlik kazanması, Beşiktaş'ın daha da kenetlenmesine yol açtı. Ümraniye'deki basın toplantısında Menajer Sinan Engin, kaptanlar Tayfur ve Sergen'in yanı sıra Tümer, İlhan, Okan, İbrahim ve Emre gurbetçilerden destek istedi. Engin, "UEFA'nın kararı yanlış. Ancak bizim için farketmez. Beşiktaşlıyız, Türküz, her yerde oynarız" dedi. 
   
   'İnönü'ye çevirin' 
   GRUPTAKİ kaderlerini belirleyecek Chelsea maçını Schalke 04'ün Arena Stadı'nda yapacaklarını hatırlatan Engin şöyle devam etti "Bu sadece Beşiktaş'ın değil, Türkiye'nin de meselesidir. Türk'ün gücünü göstermek istiyoruz. Türkiye'ye gelmeyen, burayı ikinci sınıf ülke gibi görenlere bunu göstermek istiyoruz. Arena Stadı'nı, BJK İnönü Stadı'na çevirmelerini bekliyoruz. Yapılanlara karşılık arkadaşlarımız en iyi cevabı sahada verecek." 
   
   Biletler tükeniyor 
   TAYFUR, "Fenerbahçelisi, Galatasaraylısı ve tüm Türkleri bizi desteklemek üzere maça bekliyoruz" derken, Tümer de, "Biz de Galatasaray gibi tüm Avrupa'ya aynı cevabı vermek istiyoruz. Bu onur meselesi oldu" diye konuştu. 62 bin kişilik Arena Stadı'nda dün satışa sunulan ve fiyatları 20 - 70 Euro arasında değişen biletlerin adeta kapışıldığı bildirildi. Ayrıca Beşiktaş'ın lisanslı taraftar ürünleri de Almanya'da satılmaya başlandı. 
   
   Tamamen duygusal    Beşiktaş yönetimi, İbrahim, Tümer ve Ahmet Yıldırım ile sözleşme yenilemek istiyor. Ancak peşinat konusunda uzlaşma sağlanamıyor 
   Arkası gelmedi 
   TEKNİK Direktör Mircea Lucescu'nun isteğiyle iç transfer görüşmelerine erken start veren Beşiktaş, Guiaro Ronaldo'nun ardından hiçbir oyuncusuna imza attıramamanın sıkıntısını yaşıyor. Zago ve Giunti ile prensipte anlaşma sağlanmış, İbrahim, Tümer ve Ahmet Yıldırım ile de ön görüşmeler yapılmıştı. Ancak üç oyuncu da imzaya yanaşmadı. 
   
   Ahmet iddiası 
   SİYAH Beyazlı yönetimin, İbrahim, Tümer ve Ahmet Yıldırım'ın "İmzayı atarız, ama peşinatı da hemen alırız" şartı üzerine geri adım attığı ortaya çıktı. Yöneticilerin, "Şimdi imzayı atın, peşinatı sezon sonunda veririz" teklifi sıcak karşılanmazken, Ahmet'in kendisine talip olan Fransız takımı Lens ile anlaşma sağladığı ileri sürüldü. 
   
   Kavgalılar yandı    Savunmaları alındı 
   SİYAH - Beyazlı ekipte gerginliğe yol açan Ahmet Dursun ile Giunti'nin kavgasının yankıları devam ediyor. Golcü oyuncunun, Giunti'ye krampon temizleme bıçağını fırlatmasına kadar varan kavganın ardından Menajer Sinan Engin iki oyuncu ile görüşerek, savunmalarını aldı. Ahmet Dursun'un, İtalyan oyuncudan özür dilediği ifade edildi. 
   
   Dursun yolcu 
   SİNAN Engin'in raporunu bekleyen yönetim, Lucescu'nun da fikrini alarak, bu konudaki kararını verecek. İki oyuncuya da ağır para cezası verileceği bildirilirken, Ahmet Dursun'un ara transferde biletinin kesilmesi bekleniyor. Menajer Engin, "Ahmet özür diledi, Giunti de bunu kabul etti. İkisini barıştırdık. Ancak gereken yapılacak" diye konuştu. 
   
   Ronaldo'nun gururu    BREZİLYALI futbolcu, Adana maçında çifte mutluluk yaşamaya hazırlanıyor. Ronaldo Guiaro, bugün ligde 78. kez görev yaparak, yabancı oyuncular arasında en fazla Siyah-Beyazlı formayı taşıyan Nijeryalı Amokachi'ye ait rekoru kıracak. İstikrarlı futboluyla dikkat çeken 29 yaşındaki Ronaldo, aynı zamanda bugün Beşiktaş'ta 100. resmi maçına çıkacak. 
   
   
</TEXT>
</DOC>
