<DOC>
<DOCNO> 195004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun28.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram tatili KKTC'de de 9 gün 
</HEADLINE>
<TEXT>

     KKTC Bakanlar Kurulu, Ramazan Bayramı tatilini idari tatille uzatarak 9 gün olmasını kararlaştırdı. 
     Başbakan Derviş Eroğlu başkanlığında yaklaşık 2 saat süren Bakanlar Kurulu toplantısında, Ramazan Bayramı tatilinin idari izinle uzatılması kararlaştırıldı. 
     Buna göre, 25 Kasım Salı, 26 Kasım Çarşamba ve 27 Kasım Perşembe günü olan Ramazan Bayramı tatiline, 24 Kasım Pazartesi ve 28 Kasım Cuma günleri de idari tatil olarak eklendi ve bayram tatili hafta sonlarıyla birlikte 9 güne çıktı. 
     KKTC Bayındırlık ve Ulaştırma Bakanı Salih Miroğlu, toplantının ardından yaptığı açıklamada, toplantıda, KKTC'nin 20. kuruluş yıldönümü kutlamalarına yönelik hazırlıkların da değerlendirildiğini söyledi. 
     Bakanlıkların rutin konularının da ele alındığını belirten Miroğlu, toplantıda ayrıca, Teşvik Yasası'nda değişiklik öngören yasal düzenlemeler yapıldığını kaydetti. 
     Bakanlar Kurulu'nun Teşvik Yasası'nda değişiklik yapılmasını öngören tasarısı, yatırımcılara yeni kolaylıklar sağlanmasını içeriyor. 
     
</TEXT>
</DOC>
