<DOC>
<DOCNO> 198065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/ekonomi/aeko.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'ya atama bilmecesi 
</HEADLINE>
<TEXT>

   Cumhurbaşkanı'nın, BDDK Başkanlığı'na aday gösterilen Tevfik Bilgin'i veto edebileceği konuşuluyor. Hükümet muhtemel vetoya karşı yeni isimler üzerinde çalışıyor 
      Ahmet Erhan Çelik 
   
   Cumhurbaşkanı Ahmet Necdet Sezer'in Bankacılık Düzenleme ve Denetleme Kurulu BDDK başkanlığına aday gösterilen Halk Bankası Genel Müdürü Tevfik Bilgin'i veto etmeye hazırlandığı bildirildi. Hükümette de muhtemel vetoya karşı sessiz biçimde yeni isimler üzerinde çalışılmaya başlandığı öğrenildi. 
   Teamüllere göre Sezer'in BDDK'ya başkan atamasıyla ilgili kararını 15 gün içinde hükümete bildirmesi gerekiyor. 15 günlük süre bu hafta içinde dolacak. Sezer'in kararını geciktirmesinin özellikle Devlet Bakanı Abdüllatif Şener'i ciddi biçimde sıkıntıya soktuğu belirtiliyor. 
   Muhtemel veto gerekçesiyle ilgili spekülasyonların BDDK kadrosunu da rahatsız ettiği öğrenildi. BDDK başkanlığını vekaleten yürüten ikinci başkan Ahmet Şirin'in yakın çevresine ve hükümete "Başkansız devam etmek sorun oluşturacak" uyarısında bulunduğu bildirildi. 
   
   VYK geliyor 
   Tasarruf Mevduatı Sigorta Fonu'nun yerini alacak Mali Sektör Varlık Yönetimi Kurulu'na VYK yapılacak atamalar da şimdiden spekülasyona konu olmaya başladı. 
   Hükümet tarafından henüz gizlenen yeni kurulla ilgili ilk işaret banka batıklarının tahsilatının hızlandırılmasına ilişkin yasa tasarısına yansıdı. Tasarının değitirilmesine ilişkin olarak hükümet tarafından hazırlanan önergelerde VYK'dan sözedilmeden yeni bir fon oluşturulacağı açıklık kazandı. Ancak tasarının Meclis Genel Kurulu'nda görüşülmesi sırasında VYK'nın gündeme getirilerek yasalaştırılması planlanıyor. 
   
   TMSF'nin içi boşalacak    Hükümet yetkililerinden edinilen bilgilere göre Mali Sektör Varlık Yönetim Kurulu VYK , BDDK'dan ayrı bir üst kurul olarak teşkilatlanacak. İkinci bir Özelleştirme İdaresi Başkanlığı'na benzetilen kurul, Tasarruf Mevduatı Sigorta Fonu TMSF bünyesindeki hukuk, varlık yönetimi, tasfiye ve tahsilat daire başkanlıklarını personeliyle birlikte devralacak. Kurul, BDDK tarafından el konulması kararı alınan bankaların birleştirilmesi, satışı ve tasfiyesiyle görevli olacak. 
   
   
   
</TEXT>
</DOC>
