<DOC>
<DOCNO> 187300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sonspo06.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen, rekor oyla Eylül'ün ''Altın Adam''ı... 
</HEADLINE>
<TEXT>

     Işık Sigorta tarafından düzenlenen ''11 Altın Adam'' yarışmasında sezonun ikinci jüri toplantısı İstanbul'da yapılırken, Beşiktaşlı Sergen Yalçın, organizasyon tarihinin en yüksek puanıyla Eylül ayının futbolcusu seçildi. 
     Kalyon Otel'de gerçekleştirilen toplantıya konuk olarak FIFA İcra Kurulu Üyesi ve UEFA Asbaşkanı Şenes Erzik ile İstanbulspor Kulübü Başkanı Adnan Sezgin katıldı. 
     Jüri üyelerinin Eylül ayı performans değerlendirmesine göre gerçekleştirilen puanlamada Beşiktaşlı yıldız futbolcu Sergen Yalçın, 182 puanla ayın futbolcusu seçilirken, bunun organizasyon tarihinin de en yüksek puanı olduğu açıklandı. 
     Ayrıca, ayın antrenörü kategorisinde Beşiktaş çalıştırıcısı Mircea Lucescu, ayın yöneticisi ile hakemi kategorilerinde de geçen ay olduğu gibi yine Adnan Sezgin ile Ali Aydın ilk sırayı alan isimler oldu. 
     
     ERZİK ''UEFA MÜDAHALE ETMEK ZORUNDA KALDI'' 

     FIFA İcra Kurulu Üyesi ve UEFA Asbaşkanı Şenes Erzik, Türkiye-İngiltere maçı öncesi taraflar arasında medya yoluyla yaşanan gerginliğe UEFA'nın müdahale etmek zorunda kaldığını söyledi. 
     Toplantının panel bölümünde katılımcıların sorularını yanıtlayan Erzik, İngiliz basınının herkesçe malum olunan çok küçük bir bölümünün kışkırtıcı yayın yaptığını kaydederek, şöyle konuştu 
     ''Önemli olan UEFA'nın bakış açısı. Bu karşılaşma kura çekiminin hemen ardından riskli maçlar kategorisine sokuldu. UEFA'nın gerilimi azaltmak için maksimum çaba harcadığı bir dönemde İngiltere Teknik Direktörü Sven Goran Eriksson'un bir beyanı ortalığı karıştırdı ve ardından Haluk Ulusoy'un cevabı geldi. Bu nedenle UEFA müdahale etmek zorunda kalarak, tarafları toplantıya çağırdı. Daha sonra ortam yumuşatılabildi.'' İngiltere Futbol Federasyonu'nun Türkiye'ye taraftar getirmeme kararının İngiliz Hükümeti tarafından da onaylandığına değinen Erzik, ''Bu sorumluluğu almak istemediler. Olası sorunlarda Avrupa Şampiyonası'na katılamama riskleri var. Tabii ki gönül iki takım seyircisinin de buradaki maçı izleyebilmesini isterdi'' diye konuştu. 
     Ayrıca, Türkiye-İngiltere maçının sonucuyla ilgili tahmin istenmesi üzerine de Erzik, ''Türkiye-İngiltere maçında sonucun ne olacağını herkes biliyor. Tarihimizde İngilizlerle 9 kez karşılaşmışız ama ilk kez bu kadar kararlı, vasıflı ve tam takım olarak mücadele edeceğiz. Tabii ki galip geleceğiz'' dedi. 
     
     SEZGİN ''ÇINARI AYAKTA TUTMAYA ÇALIŞIYORUZ'' 

     Büyük maddi sıkıntı içindeki İstanbulspor'un kulüp başkanı Adnan Sezgin ise, çok zor durumda olduklarını ifade etti. 
     İçinde bulundukları durumun ekonomik, sportif ve hukuksal boyutları olduğuna değinen Sezgin, ''İstanbulspor, 1926 yılında kurulmuş olan bir kulüp. Biz bu çınarı ayakta tutmak için ekip olarak mücadele ediyoruz'' şeklinde konuştu. 
     Toplantı sonunda, geçtiğimiz ayın teknik direktörü Aykut Kocaman, hakemi Ali Aydın ve futbolcusu olan Deniz Uygar'ın yerine İstanbulspor Menajeri Sinan Dinler plaketlerini aldılar. 
     Ağustos ayının yöneticisi seçilen Futbol Federasyonu Başkanı Haluk Ulusoy ise rahatsızlığını gerekçe göstererek törene katılmadı. 

     
</TEXT>
</DOC>
