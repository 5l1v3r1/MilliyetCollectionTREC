<DOC>
<DOCNO> 194731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/yazar/guclu.html </URL>
<DATE> 2003/11/11/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK başkanı kim olacak 
</HEADLINE>
<TEXT>

   
   YÖK Başkanı Gürüz'ün görev süresi 5 Aralık'ta sona eriyor. Yerine kimin oturacağı, tüm çevrelerde merak konusu. Üniversiteler kadar hükümet de ileriye yönelik atacağı adımlar için yeni YÖK başkanını bekliyor. Makul bir başkan, YÖK ve ÖSS'ye yönelik yasal değişiklikleri, erteletebilir görüşü giderek ağırlık kazanıyor... 
   Çankaya'ya yakın kaynaklar, Cumhurbaşkanı Sezer'in mevcut rektörlerden birisini, YÖK başkanlığına atamak için arayış içinde olduğunu belirtiyorlar. Ama bu rektör hukukçu olsun istiyormuş. Ancak mevcut rektörlere baktığımızda sadece iki hukukçu rektör var. Birisi Galatasaray Üniversitesi Rektörü Erdoğan Teziç, diğeri ise Gazi Üniversitesi Rektörü Rıza Ayhan. 
   Cumhurbaşkanı Sezer'in göreve geldiği ilk aylarda Erdoğan Teziç'e YÖK başkanlığını teklif ettiğini, ama Teziç'in bunu kabul etmediğini bilenler, Sezer'in şimdi Teziç'e böyle bir teklif götürmeyeceği görüşündeler. Gazi Rektörü Ayhan'ın ise MHP'ye yakınlığı nedeni ile pek şansının bulunmadığını belirtiliyor. 
   Cumhurbaşkanı Sezer'in hukukçu eski bir rektör yerine mevcut rektörlerden birisini de bu koltuğa atama ihtimalinin yüksek olduğuna dikkat çekiliyor. Böyle bir durumda Ankara Üniversitesi Rektörü Nusret Aras ile Üniversitelerarası Kurul Başkanı Ayhan Alkış'ın çok öne çıktığı görüşü hakim. 
   Öyle ya da böyle, geri sayım başladı. Hükümet ve rektörler kadar tüm kamuoyu yeni YÖK başkanına odaklandı. Cumhurbaşkanı Sezer'in bugüne kadar yaptığı atamalar içerisinde belki de en kritik olanı bu olacak. Yeni başkan ertelenen yasal süreci rafa da kaldırabilir, iyice de hızlandırabilir. Bekleyip göreceğiz... 
   
   ÖSS ne olacak 
   Üniversitelerarası Kurul'un ÖSS'ye yönelik çalışmaları devam ediyor. Kurulun önerileri arasında uzun vadeli sınavsız üniversite modeli de bulunuyor. Kurulun hükümete, sınav sistemini değiştirmek için acele etmeyelim önerisi götüreceği belirtiliyor. 
   Üniversitelerarası Kurul'un hükümeti rahatlatacak bazı önerilere de sıcak baktığı öğrenildi. Örneğin, meslek lisesi öğrencilerinin girebileceği yükseköğretim programlarının artırılabileceği ve iki yıllık yüksekokullardan dört yıllık fakültelere geçişte yüzde 10'luk kontenjanın yüzde 20'lere çıkartılabileceği kaydediliyor. 
   Üniversitelerarası Kurul, YÖK'e yönelik çerçeve yasa ile birlikte ortaöğretimden, yükseköğretime geçişe yönelik alternatif sistemleri de önümüzdeki günlerde kamuoyuna açıklayacak. 
   Özetin özeti Aralık ayı, milyonlarca öğrenci, hükümet, üniversiteler ve kamuoyu için çok önemli gelişmelere gebe olacak. Bu süreçten bir uzlaşma da çıkabilir, büyük tartışmalar da. Umarız tüm bu gelişmeler, her şeyden önce gençlerimizi mutlu eder. 
   
      
   
   
</TEXT>
</DOC>
