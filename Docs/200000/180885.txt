<DOC>
<DOCNO> 180885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sonspo03.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da Ogün sevinci... 
</HEADLINE>
<TEXT>

     Konyaspor, hafta sonu kendi sahasında yapacağı Galatasaray maçının hazırlıklarını sürdürüyor. 
     Teknik Direktör Hüsnü Özkara, lige verilen aradan en iyi şekilde yararlandıklarını ve eksiklikleri büyük ölçüde giderdiklerini bildirdi. 
     Takımda morallerin yerinde olduğunu ve hazırlıkların oldukça iyi geçtiğini belirten Özkara, şunları söyledi 
     ''Galatarasay, Türkiye'nin ve Avrupa'nın en büyük kulüpleri arasında yer alıyor. Biz de bunun bilincindeyiz ve çalışmalarımız bu ciddiyetle devam ediyor. Geçen hafta boyunca günde çift antrenmanla hazırlıklarımızı sürdürdük. Dün Akşehirspor ile bir hazırlık maçı yaptık. Eksiklerimizi daha net görüp, Galatasaray maçına kadar sorunları gidermek istiyoruz.'' Özkara, takım oyununu olumlu yönde etkileyen Ogün'ün cezasının bitmesinin kendileri için büyük avantaj olduğunu ifade ederek, ''Bunu Akşehirspor maçında bir kez daha gördük. Ogün, oyundayken futbolcuların saha içindeki uyumu tamamen değişiyor'' diye konuştu. 
     Özkara, hazırlıkların önümüzdeki hafta da günde çift antrenmanla devam edeceğini vurgulayarak, Galatasaray'ı Konya'dan puansız göndermeyi hedeflediklerini sözlerine ekledi. 
     
</TEXT>
</DOC>
