<DOC>
<DOCNO> 169538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/soneko05.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
FED Başkanı Greenspan Faiz hadlerini daha da düşürmeye hazırız 
</HEADLINE>
<TEXT>

     ABD Merkez Bankası Başkanı Alan Greenspan, ABD'de halen son 45 yılın en düşük düzeyinde olan faiz hadlerini ''gerektiği takdirde'' daha da düşürmeye hazır olduklarını söyledi. 
     Greenspan, Irak savaşı sonrasında ekonominin ikna edici bir canlanma işareti göstermediği takdirde, bu indirim kararının banka yetkili kurulunun 12 Ağustos'ta yapacağı ilk toplantıda alınabileceğini belirtti. 
     ABD Temsilciler Meclisi'nin Mali Hizmetler Komisyonu'na her altı ayda yaptığı gibi bilgi veren Greenspan, ekonominin toparlanmasına yardımcı olmak ve fiyatlarda tehlikeli bir düşüşü önlemek için faiz hadlerini ''hatırı sayılır bir süre boyunca'' düşük tutmaya hazır olduklarını da ifade etti. 
     Greenspan, ''Banka yönetimi olarak tatmin edici bir ekonomik performansı güvence altına alıncaya kadar uygun politikaları sürdürmeye hazırız'' dedi. 
     Greenspan, Merkez Bankası olarak uzak bir ihtimal olmakla birlikte hala bir deflasyon tehlikesini göz önünde bulundurduklarını vurgulayarak, böyle birşeyin ekonomiye büyük hasar verebileceği uyarısında bulundu. 
     ABD Merkez Bankası Başkanı, enflasyon oranının çok düşük olmasının istenir bir durum olmadığını belirterek, çok düşük enflasyonun ters bir gelişmede etkili önlemleri almayı zorlaştıracağını bildirdi. 
     ABD Merkez Bankası 25 Haziran'daki son toplantısında, fon faizlerini çeyrek puan azaltarak yüzde 1'e, temel faiz oranını da yine çeyrek puan azaltarak yüzde 4'e indirmişti. Bu temel faiz oranı ABD'de 1958 yılından bu yana gerçekleşen en düşük oran oluyor. 
     
</TEXT>
</DOC>
