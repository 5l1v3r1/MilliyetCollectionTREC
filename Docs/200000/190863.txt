<DOC>
<DOCNO> 190863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/ekonomi/eko00.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce Uzan, sonra BDDK mat oldu 
</HEADLINE>
<TEXT>

   Uzanlar'ın BDDK'yı ve hükümeti çifte kayıtla tuzağa düşürmek isterken kendi tuzağına düştüğünü belirten BDDK Başkanı, Kurum'un da mevduatın tümüne güvence vererek mat olduğunu söyledi 
      EKONOMİ SERVİSİ 
   
   Bankacılık Düzenleme ve Denetleme Kurulu BDDK Başkanı Engin Akçakoca, İmar Bankası olayında Fon'a devir yerine tasfiye yoluna giderek sistemi büyük bir rizikodan kurtardıklarını söyledi. 
   BDDK Başkan Yardımcıları Ercan Türkan ve Nebil İlseven'in de katılımıyla İstanbul'da gazete ve televizyonların ekonomi şefleri ve bazı köşe yazarlarıyla bir araya gelen Akçakoca, İmar Bankası olayındaki gelişmelere ilişkin soruları yanıtladı. İmar Bankası olayını bir "tuzak" olarak nitelendiren Akçakoca, "Uzan Grubu, İmar'daki çifte kayıttan BDDK'nın haberinin olmadığını bildiği için, doğal olarak BDDK'nın bundan önceki 20 bankaya yaptığı gibi İmar'ı da Fon'a alacağını zannetti" dedi. 
   Uzanlar'ın bankanın Fon'a alınmasının ertesi günü çifte kayıtla karşılaşacak olan Fon'un ve dolayısıyla hükümetin kendileri ile anlaşma zemini arayacağını tahmin ettiğini belirten Akçakoca, "Ancak BDDK bankanın tasfiyesine karar verince bu olasılık devre dışı kaldı. BDDK'yı ve hükümeti çifte kayıt nedeniyle tuzağa düşürmek isterken kazdıkları kuyuya düştüler" dedi. 
   Akçakoca şöyle dedi "İmar'ın hisselerini Fon'a alsaydık, ertesi gün de kapıda 8 katrilyon lira para veren mudileri görseydik, o günkü nakit ihtiyacını karşılamada zorlanacaktı sistem. Beklediklerini yapmamakla sistemi tesadüfen de olsa bir rizikodan kurtardık. Biz 16'ya 1, yani doğrudan tasfiyesini istemek suretiyle buradan sıyrılmış olduk. Ama neticede duble kayıt nedeniyle biz de açığa düştük." 
   
   'Kalpten giderdik' 
   Akçakoca, "BDDK, bilançoya bakarak kabul ettiği mevduat ile aniden ortaya çıkan mevduata bakarak farkı ödemem diyebilir miydi " şeklindeki soru üzerine ise şunları söyledi "Diyebilirdi belki ama büyük bir kaos olurdu. Ertesi gün 171 şubenin kapısında 378 bin mudi senin hiç görmediğin, bilmediğin mevduat cüzdanlarıyla gelip senden 8 katrilyon lira istiyor 750 trilyon lira yerine. Hepimiz kalpten giderdik herhalde." 
   
   Uzanlar'ın 800 BDDK'nın 782 avukatı var    BDDK Başkanı Engin Akçakoca, İmar olayı için, "Bundan sonrası artık yargının işi" dedi. Akçakoca, ödemeleri yaptıktan sonra iflas masasına öncelikli alacaklı olarak yazılacaklarını, tedbir koydurdukları malların mülkiyetinin kendilerine geçmesi için girişimlerde bulunacaklarını bildirdi. Akçakoca, Kıbrıs off - shore kayıtlarının, vergi anlaşmasından yararlanarak maliye ile birlikte getirme yolunun düşünülebileceğini arktardı. BDDK Başkan Yardımcıları Nebil İlseven ve Ercan Türkan da basın toplantısında "Türk Bankacılık Sektörünün Güçlendirilmesine Yönelik Çabalar ve İmar Bankası Olayı" başlıklı raporu açıkladı. 
   Türkan ve İlseven'in verdiği bilgiye göre BDDK'da 606'sı sözleşmeli, toplam 782 avukat görev yaparken Uzanlar'ın 800 avukatı bulunuyor. İmar Bankası hariç olmak üzere TMSF'nin hukuk mücadelesinin de sergilendiği rapora göre, 30 Ağustos 2003 itibariyle, İmar Bankası hariç olmak üzere, 1926'sı hakim ortaklara, 505'i yöneticilere karşı olmak üzere toplam 5 bin 685 adet dava açıldı. 
   
   Merkezdeki kayıtlar şaşırttı    BDDK'nın 'İmar Bankası olayı' raporunda bankadaki çifte kayıtların neden daha önce tespit edilemediği sorusuna şu yanıt verildi "Bankanın şubelerinde gerçekleştirilen usulsüz işlemlere genel müdürlük binasının giriş katında bulunan Gayrettepe Şubesi'nde Merkez Şube yer verilmedi. Banka genel müdürlüğünde incelemede bulunan denetim elemanlarının örnek şube incelemesi gerçekleştirmesi durumunda bankalarda genellikle en büyük ve en fazla işlem çeşidi barındıran şubeler olan merkez şubesi seçmesi ihtimalinin yüksekliği düşünülerek, bankanın Merkez Şubesi olan ve fiziki konum olarak da banka genel müdürlüğüne en yakın şube konumundaki Gayrettepe Şubesi'nde kayıt usülsüzlükleri diğer şubelere oranla minimum düzeyde tutuldu. 
   
   Finansal dedektiflik lazım 
   BDDK Başkanı Akçakoca da İmar Bankası'nda iki BDDK üyesi bulunmasına rağmen çifte kayıdın daha önce neden tespit edilmediğini sorusunu yanıtlarken, "Bütün kurumların hepsinin bu olayı görememiş olması bu olaya daha değişik bir boyut kazandırıyor. Bunun ortaya çıkması ancak finansal dedektiflikle mümkün olacak bir olay diye değerlendiriyoruz" dedi. 
   
   İmar'ın bilançosu henüz ortada yok    İmar Bankası'nda bilançoyu henüz oluşturamadıklarını, ellerinde devlet iç borçlanma senetleri DİBS ve mevduat dökümünün olduğunu kaydeden Akçakoca, gün gün geriye giderek bu bilançoyu oluşturmaya çalışacaklarını bildirdi. Akçakoca, "Yaptığımız çalışmada bir tarih itibariyle mevduat ve DİBS dökümünü yakalayabiliyoruz. Bizim için önemli olan da o zaten. Bankanın kendi sisteminde de zaten 170 günden fazla geriye gitmek mümkün değil. Ama geriye gidilmesine ilişkin kayıtlara da zaten şu anda ulaşamadık. Şu anda bankanın bilançosu da yok. Yok edilmiş ve karartılmış. Dolayısıyla bir mevduat ve bunun dışında başka pasif varsa bunun karşılığı, hangi kaynaklarda kullanıldığı, nerelere plase edildiği de şu anda görülebilir durumda değil" dedi. 
   Bu arada BDDK raporunda Uzanlar'ın topladıkları ve resmi makamlardan gizledikleri paralarla ilgili olarak zimmet suçu işledikleri belirtildi. Rapora göre, zimmet tutarı 31 Mayıs 2003'te 6 katrilyon 983 trilyon oldu. Zimmet ile ilgili olarak 495 gerçek ve tüzel kişi hakkında ihtiyati tedbir kararı aldırıldı. 
   
   Uzanlar'ın Ürdün pasaportları inceleniyor    SEMRA PELEK İstanbul 
   İmar bankası soruşturması kapsamında yapılan operasyonlarda ele geçirilen Hakan Uzan ve Cem Uzan'a ait Ürdün pasaportları, Adalet Bakanlığı tarafından incelemeye alındı. Bakanlığın, Uzanlar'ın hangi ülke vatandaşı olduğunu araştırdığı öğrenildi. Şişli Cumhuriyet Başsavcılığı tarafından yürütülen soruşturmada savcılar polislerle birlikte Uzanlar'a ait ev ve iş yerlerinde aramalar yapmıştı. Bu aramalarda Uzanlar'ın İstanbul Şenlikköy'deki işyerinde, Hakan ve Cem Uzan'a ait Ürdün pasaportlarının ele geçirildiği öğrenildi. Tutanakla el konulan pasaportlar savcılık tarafından Adalet Bakanlığı'na gönderildi. 
   
   
</TEXT>
</DOC>
