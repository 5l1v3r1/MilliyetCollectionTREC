<DOC>
<DOCNO> 184531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun18.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşcinsel öğretmenler meslektaşlarının alay konusu... 
</HEADLINE>
<TEXT>

     Hollanda'da ilk ve orta dereceli okullarda görev yapan eşcinsel erkek ve kadın öğretmenlerin, çoğunlukla meslektaşlarının özel yaşamlarına ilişkin merakları yüzünden alay konusu oldukları ve görevlerini rahat bir şekilde yapamadıkları bildirildi. 
     Eşcinsel öğretmenlerin konumlarıyla ilgili olarak Eğitim Bakanlığı, Eğitim Genel Sendikası ve eşcinsel örgütleri tarafından ortaklaşa yapılan araştırmanın sonuçlarına göre, eşcinsel öğretmenler, meslektaşlarının yanı sıra öğrenciler tarafından da dikkat çekici ölçüde rahatsız ediliyor ve özellikle meslek eğitimi verilen orta dereceli okullarda, zaman zaman görev yapmaları bile engellenebiliyor. 
     Eşcinsel öğretmenlerden erkeklerin yüzde 15'inin, kadın öğretmenlerin ise tamamının, okulda cinsel tercihleri ve özel yaşamlarıyla ilgili konuları konuşmaya dahi cesaret edemedikleri belirtilen araştırma raporunda, bu öğretmenlerin, kendilerine gösterilen yaklaşım yüzünden ders sırasında sınıflarda otorite sağlayamadıkları ifade edildi. 
     Raporda, karşılaştıkları tavırlar yüzünden, erkek öğretmenlerin yüzde 12, kadın öğretmenlerin de yüzde 4'ünün işe başladıktan bir süre sonra işi bırakmak zorunda kaldığı belirtildi. 
     Raporda, eşcinsel öğretmenlere gösterilen kabul edilemez davranışların önlenebilmesi için çok net kurallar konulması gerektiği, bunun öğretmenler kadar, öğrencilerin de yararına olacağı kaydedildi. 
     Araştırma sonuçları, Lahey'de düzenlenen bir törenle Eğitim Bakanı Maria Van der Hoevene'a sunuldu. 
     
</TEXT>
</DOC>
