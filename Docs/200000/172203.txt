<DOC>
<DOCNO> 172203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur27.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
7.AB Uyum Paketi, Adalet Komisyonu'nda kabul edildi... 
</HEADLINE>
<TEXT>

     Kamuoyunda ''7. AB Uyum Paketi'' olarak nitelendirilen ve bazı yasalarda değişiklik öngören yasa tasarısı, TBMM Adalet Komisyonu'nda kabul edildi. 
     Tasarı, düşünce ve ifade özgürlüğünün kapsamının genişletilmesi amacıyla Türk Ceza Kanunu'nda TCK değişiklik öngörüyor. Buna göre, TCK'nın 159. maddesinin birinci fıkrasında, devletin ve devlet görevlilerin manevi şahsiyetlerine ''tahrir ve tezyif'' suçlarına verilecek cezanın alt sınırı bir yıldan 6 aya indiriliyor. 
     Aynı maddeye eklenen fıkra ile ''Tahkir, tezyif ve sövme kastı bulunmaksızın, sadece eleştirmek maksadıyla yapılan düşünce açıklamalarının cezayı gerektirmeyeceği'' hükme bağlanıyor. 
     TCK'nın ''terör örgütüne yardım ve yataklık'' yapanlara verilecek cezayı düzenleyen 169. maddesinde de değişiklik yapılıyor. Maddedeki ''...eder veya her ne suretle olursa olsun hareketlerini teshil kolaylaştırma '' ibaresi madde metninden çıkarılıyor. 
     
     YAYIN İMHASINA SON 

     TCK'nın ''genel ahlaka aykırı yayınlarla'' ilgili hükmü olan 426. maddesine de ''Bilim ve sanat eserleri ile edebi değere sahip olan eserler bu madde kapsamı dışındadır'' fıkrası ekleniyor. 
     Tasarıyla halkın ar ve haya duygularını inciten veya cinsi arzuları tahrik ve istismar eder nitelikte genel ahlaka aykırı yayınların imhası konusunda düzenleme yapılıyor. TCK'nın 427. maddesinin ikinci fıkrasında yer alan söz konusu yayınlara ilişkin ''ve imha'' ibaresi madde metninden çıkarıldı. Buna göre, söz konusu yayınlar imha edilmeyecek ve suça konu eşyanın sadece müsaderesine karar verilebilecek. 
     
     İŞKENCE DAVALARI ADLİ TATİLDE DE GÖRÜLECEK 

     Ceza Muhakemeleri Usulü Kanunu'na CMUK eklenen maddeyle ''işkence'' suçunun soruşturulması öncelikli işlerden sayılıyor. 
     Buna göre, Türk Ceza Kanunu'nun ''işkence'' suçunu düzenleyen 243. ve 245. maddelerinde yazılı suçları işleyenler hakkında soruşturma ve kovuşturmalar acele işlerden sayılacak, öncelik ve ivedilikle ele alınacak. Bu suçlarla ilgili davalarda duruşmalara zorunluluk olmadıkça otuz günden fazla ara verilmeyecek, adli tatilde de bakılacak. 
     
     BARIŞ ZAMANINDAKİ SUÇLAR 

     Tasarıyla Askeri Mahkemeler Kuruluşu ve Yargılama Usulü Kanunu'nun 11. maddesine, ''Askeri Ceza Kanunu'nun 58. maddesinde yazılı suçların, barış zamanında asker olmayan kişiler tarafından işlenmesi halinde, bu suçlara ilişkin davalar askeri mahkemelerde görülmez'' hükmü ekleniyor. 
     Buna göre, asker olmayan kişiler barış zamanında, ''askerleri kanunlara karşı itaatsizliğe teşvik etme'' ve ''halkı askerlikten soğutma'' suçlarını işlemesi durumunda sivil mahkemelerde yargılanacak. 
     
     TBMM'NİN BÜTÇE DENETİMİ GÜÇLENİYOR 

     Sayıştay Kanunu'na eklenen maddeyle TBMM'nin bütçeyi denetleme yetkisi güçlendiriliyor. TBMM araştırma, soruşturma ve ihtisas komisyonlarının kararına istinaden TBMM Başkanlığı'nın talebi üzerine Sayıştay talep edilen konuyla sınırlı olmak kaydıyla denetimine tabi olup olmadığına bakmaksızın özelleştirme, teşvik, borç ve kredi uygulamaları dahil olmak üzere tüm kamu kurum ve kuruluşlarının hesap ve işlemleri ile aynı usule bağlı olarak, kamu kaynak ve imkanlarından yararlanan her türlü kurum, kuruluş, fon, işletme, şirket, kooperatif, birlik, vakıf ve dernekler ile benzeri teşekküllerin hesap ve işlemlerini denetleyebilecek. Denetim sonuçları, ilgili komisyonlarda değerlendirilmek üzere TBMM Başkanlığı'na sunulacak. 
     Silahlı Kuvvetler'in elindeki devlet mallarının denetlenmesi, milli savunma hizmetlerinin gerektirdiği gizlilik esaslarına uygun olarak yapılacak. Bu denetimin yapılmasına ilişkin esas ve usuller, Genelkurmay Başkanlığı'nın ve Sayıştay'ın görüşü alınmak suretiyle Milli Savunma Bakanlığı'nca hazırlanarak Bakanlar Kurulu'nca kabul edilen ''Gizli'' gizlilik dereceli bir yönetmelikle düzenlenecek. 
     Sayıştay Birinci Başkanı, Sayıştay Kanunu gereğince yapılacak denetimler sırasında gerekli görmesi alinde, meslek mensupları ile birlikte Sayıştay dışında uzman çalıştırmaya yetkili olacak. 
     TBMM'den gelen denetim taleplerine Sayıştay öncelik verecek. Bu taleplerin, Sayıştayca ne şekilde karşılanacağına ilişkin esas ve usuller ile Sayıştay dışında Birinci Başkanca uzman görevlendirme esas ve usulleri Sayıştayca düzenlenecek yönetmeliklerle tespit edilecek. 
     Cumhurbaşkanlığı bu madde kapsamı dışında tutuluyor. 
     
     ÇOCUK MAHKEMELERİNDE YAŞ SINIRI 

     Tasarıyla Çocuk Mahkemelerinin Kuruluşu, Görev ve Yargılama Usulleri Hakkında Kanun'un 6. maddesinin birinci fıkrasında değişiklik yapıldı. 
     Buna göre, ''15 yaşını bitirmeyen küçükler tarafından işlenen ve genel mahkemelerin görevine giren suçlarla ilgili davalara çocuk mahkemelerinde bakılır'' fıkrasında yer alan ''15'' ibaresi ''18'' şeklinde değiştiriliyor. 
     
</TEXT>
</DOC>
