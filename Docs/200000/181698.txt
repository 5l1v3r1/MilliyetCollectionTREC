<DOC>
<DOCNO> 181698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/soneko22.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Frankfurt Otomobil Fuarı'ndan izlenimler... 
</HEADLINE>
<TEXT>

     Otomotiv sektöründe dünyanın en önemli organizasyonlarından biri olan ve resmi açılışı bugün yapılan ''60. Uluslararası Otomobil Fuarı'', dünya prömiyeri yapılan otomobillerin yanı sıra standtlarda düzenlenen çeşitli şovlarla da tam bir görsel zenginlik yaşatıyor. 
     ''Paris Otomobil Fuarı'' ile birlikte iki yılda bir dönüşümlü olarak yapılan ve 9-10 Eylül tarihleri arasında kapılarını basın mensuplarına açan ''Frankfurt Otomobil Fuarı'', birbirinden şık ve mimari tasarımlarıyla dikkat çeken standtlarla göz kamaştırdı. 
     ''Yeni Golf'', ''Opel Astra'', ''Megane II Sedan'', 6 serisi BMW, ''Smart Forfour'', ''Ford C-Max'', gibi modellerin ilk kez sergilendiği fuarda, firmalar, ürünlerini çeşitli şovlar eşliğinde tanıttılar. 
     
     SCHUMACHER VE ASIMO ŞOV 

     Formula 1 şampiyonu Alman pilot Michael Schumacher'in Fiat standını ziyaret etmesiyle daha da renklenen fuar, Honda'nın geliştirdiği akıllı robot ''Asimo''nun gösterisine de sahne oldu. 
     Michael Schumacher, Fiat standında mini bir söyleşi gerçekleştirirken, kırmızı renkli bir ''Yeni Fiat Panda''nın motor kaputunu da imzaladı. Bu modelin satışından elde edilecek gelirin, UNICEF'e bağışlanacağı bildirildi. 
     Japonların gurur kaynağı ve gözbebeği ''Asimo'' da Honda standındaki merdivenlerden inerek gösterisine başlarken, kendisine verilen komutları da aynen yerine getirdi. İzleyicileri selamlayan ve ellerini birbirine vurarak onları alkışlamaya teşvik eden ''Asimo'', gösterisinin sonunda dans da etti. 
     
     HOSTESLER DE DİKKAT ÇEKTİ 

     Fuarda sergilenen birbirinden güzel otomobiller kadar, standlarda görevli hostesler de şık kıyafetleri ile göz doldurdu. Hostesler arasında, özellikle Lancia standında görev yapan Elodie Boiron basın mensuplarının ilgi odağı oldu. İsviçreli Boiron, etrafını saran kameraman ve foto muhabirlerine bol bol poz verdi. 
     
     TÜRKİYE DE ORADAYDI 

     42 ülkeden bin firmanın katıldığı ve 10 gün boyunca otomotiv dünyasının kalbinin atacağı yer olan fuarda, Türkiye'de üretilen modeller de boy gösterdi. 
     Dünyada sadece Bursa'da üretilen ve 5 kıtadan 84 ülkeye ihraç edilecek olan ''Megane II Sedan'', Renault standındaki yerini alırken, yine Bursa'nın gözbebekleri arasında bulunan ''Fiat Doblo Malibu'' da izlenime sunulan araçlar arasındaydı. Toyota'nın Adapazarı'ndaki fabrikasında üretilen ''Corolla Sedan'' ile Gölcük'te üretilen ''Ford Transit Connect'' de Frankfurt'ta vitrine çıktı. 
     Bu arada Daimler-Chrysler, gerek sergilediği modeller, gerekse muhteşem standıyla tam bir gövde gösterisi yaptı. 
     Fuara komple bir salonu kiralayarak katılan firma, Mercedes-Benz için ayrılan bölümde yıldız modeli ''SLR''yi sergiliyor. Mercedes'in Formula 1'deki ortağı McLaren ve resmi modifiye firması ''AMG'' işbirliğiyle geliştirilen ''SLR'', basın mensuplarının en çok ilgi gösterdiği modeller arasında yer aldı. 
     ''SLR''de 626 beygir güç üreten 5.5 litre hacimli V12 motor bulunurken, bu motor, otomobili 3.8 saniyede 100 kilometre hıza ulaştırabiliyor. Fiyatı henüz kesinlik kazanmayan ''SLR'nin, 450-470 bin euro civarında satılacağı tahmin ediliyor. 

     
</TEXT>
</DOC>
