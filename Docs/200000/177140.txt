<DOC>
<DOCNO> 177140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/yazar/dundar.html </URL>
<DATE> 2003/08/21/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Yeni ihraç ürünümüz Damat 
</HEADLINE>
<TEXT>

   
   Hürriyet'te Yalçın Bayer'in köşesinde bir mektup dikkatimi çekti. 
   Dublin'den gönderilen mektupta İrlanda'da yaşayan Türklerin ehliyet almakta zorluk çektiğinden söz ediyordu. 
   Ama sorundan çok, başlıktı ilginç olan... 
   Yazıya "İrlanda'da Türk damatlar zorda" başlığı atılmıştı ve mektup aynen şöyle başlıyordu 
   "İrlanda'da yaşayan 2000 kadar Türk'üz. Çoğumuz buraya Kuşadası'ndan geldik ve İrlandalı hanımlarla evliyiz. İçimizde İrlanda vatandaşlığı almayı başarmış olanlar da var." 
   
   Kuşadası'dan Dublin'e damat gitmiş 2000 Türk 
   Şaşırtıcı değil mi 
   Türkiye Araştırmalar Vakfı'nın TAM son raporuna bakılırsa hiç değil. 
   Vakıf, Federal Alman Sosyal Düzen Bakanlığı adına "evlilik yoluyla göç"ü araştırmış. 
   "Evlilik yoluyla göç", yıllardır bildiğimiz dağınık ailelerin birleştirilmesinden farklı bir şey... 
   Burada yeni bir göç olgusu söz konusu... 
   TAM Direktörü Prof. Dr. Faruk Şen, şu anda Türkiye'den Almanya'ya en büyük göçün evlilikler yoluyla gerçekleştiğini söylüyor. 
   Şimdi vereceğim rakama inanamayacaksınız 
   Geçen yıl sadece Almanya'ya yaklaşık 20 bin gelin ve damat ihraç etmişiz. 
   
   Anlaşılan o ki, Almanya'daki 3. kuşak Türkler de, Alman vatandaşlığına geçmiş olsalar bile, evlilik çağına gelince, eşini Türkiye'den aramaya başlıyor. 
   Son 3 yılın verileri Türklerin yaklaşık yüzde 70'inin yine Türklerle evlendiğini gösteriyor. Yıllar içinde Türk gelin ve damatların oranında nispi bir azalma gözleniyor, ancak Alman eşler hala yüzde 30'lar civarında... 
   Evlenerek Almanya'ya göçmeye hazırlanan 1500 kişi arasında yapılan ankette "Eşinizi nasıl seçtiniz" sorusu da sorulmuş. Buna göre en yüksek oran yüzde 28'le "tanıdıklar arasında tesadüfen karşılaşarak evlenenler"... 
   Hemen arkasından, yüzde 23'le, görücü usulüyle evlenenler geliyor. "Akrabayız" diyenlerin oranı yüzde 20... 
   Yüzde 20'ye yakın bir kesim ise "Tatilde tanıştık" diyor... 
   
   Aynı anket İrlanda'daki Türk damatlar arasında yapılsa, muhtemelen son madde en yüksek oranda çıkacaktı. 
   Belki de turizmin hiç hesapta olmayan bir "bonus"u bu... 
   İşçi kafilelerinden yarım asır sonra tatil aşklarının peşinden sılaya göçen damat kafileleri... 
   Onlar aracılığıyla Türkiye, "gümrük kapısı"nı açamadığı Avrupa'ya "gerdek kapısı"ndan girmeye çalışıyor. 
   
      
   
</TEXT>
</DOC>
