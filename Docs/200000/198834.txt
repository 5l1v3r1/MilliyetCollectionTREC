<DOC>
<DOCNO> 198834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/soneko07.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB, Ekim'de dünya birincisi... 
</HEADLINE>
<TEXT>

     İstanbul Menkul Kıymetler Borsası, endekste ve işlem hacminde rekorlara imza attığı Ekim ayında, dünyada en fazla kazandıran borsa oldu. 
     İMKB'de işlem gören hisse senetleri Ekim ayında ortalama yüzde 20.67 oranında değer kazandı. İMKB Ulusal 100 Endeksi, Ekim ayı boyunca 2,698.44 puanlık artışla 15,754.34 puana yükseldi. 
     Ağustos ayında yüzde 9.84 prim ile yükselen borsalar arasında 7. olan İMKB, Eylül ayında yüzde 12.44 getiri ile 3 basamak daha çıkarak getiride 4. olmuştu. 
     DEHAP davası ile ilgili YSK kararının yarattığı tedirginlikle Ekim'in ilk iki günü gerileyen Borsa, sonraki günlerde Yüksek Seçim Kurulu kararı ve ABD ile ilişkilerde yaşanan gelişmelerin etkisiyle yeni rekorlar kırdı. 
     Hükümete Irak'a asker göndermeye yetki veren tezkerenin kabulünün ardından da rekorlarını sürdüren Borsa, gelen kar satışlarını da karşılamaya çalıştı. Standard Poor's'dan gelen not artışı ve Merkez Bankası'nın kotasyon indiriminin yaşandığı Ekim ayında, Irak'a asker gönderilmesi, 8.5 milyar dolarlık kredi, Tüpraş ve Tekel özelleştirmelerine ilişkin gelişmeler yakından izlendi. 
     
     54 BORSADAN SADECE ŞANGHAY KAYBETTİRDİ 
     Ekim ayında, dünyadaki borsalardan 'ü yükselirken, sadece Şanghay Borsası yatırımcılarına ortalama yüzde 1.38 kaybettirdi. 
     Getiri sıralamasında İMKB'nin arkasından Oslo yüzde 12.81 ile ikinci, Sao Paulo yüzde 12.32 üçüncü sırayı aldı. İlk 20 borsa arasına giren diğer borsalar ve artış oranları şöyle 
     ''Kore yüzde 12,16, Almanya yüzde 11,70, Kuala Lumpur yüzde 11,41, Tayland yüzde 10,44, Mumbai yüzde 10,19, Helsinki yüzde 10,07, Colombo yüzde 9,59, Johannesburg yüzde 9,41, Stokholm yüzde 8,94, Buenos Aires yüzde 8,87, Nasdaq yüzde 8,13, Tel Aviv yüzde 7,86, Filipinler yüzde 7,83, Tayvan yüzde 7,73, Kopenhag yüzde 7,59, Euronext Paris yüzde 7,49, Amex yüzde 7,32.'' 
     
</TEXT>
</DOC>
