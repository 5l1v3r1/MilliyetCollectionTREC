<DOC>
<DOCNO> 163590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/guncel/gun05.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinden üniversiteye 
</HEADLINE>
<TEXT>

İkinci Manisa Davası sanıklarından Bülent Gedik cezaevinde üniversiteye devam eden 248 kişiden biri. Tutukluyken ÖSS'ye giren Gedik, şimdi İletişim Fakültesi üçüncü sınıfta okuyor 
     SEMRA PELEK İstanbul 

     Adalet Bakanlığı Ceza ve Tevkifevleri Genel Müdürlüğü'nün verilerine göre cezaevlerinde 211 hükümlü, 248 tutuklu halen üniversiteye devam ediyor. Cezaevinde doktora yapanların sayısı ise 29'u buldu. Bu yılki Öğrenci Seçme Sınavı'na ÖSS cezaevinde bulunan toplam 626 hükümlü ve tutuklu girdi. Cezaevindeyken üniversite öğrenimi görenlerden biri de, 2. Manisa olayı olarak nitelendirilen davanın tek tutuklu sanığı Bülent Gedik. 
     
     Cezaevinde evlendi 
     Gedik, tutukluyken sınava girdi, Marmara İletişim Fakültesi'ni kazandı, şimdi üçüncü sınıfta. Yasadışı örgüt üyesi olduğu ve Barbaros Lisesi öğrencisi Ertuğrul Kaya'nın öldürülme olayına karıştığı öne sürülen Gedik, "sınavlarına girebilmek için tahliyesini" istemiş, ancak kabul görmemişti. Gedik yedi yıldır cezaevinde. Örgüt üyesi olmak suçundan yargılanan Devrim Öktem ile cezaevinde evlendi, üç yıl önce Öktem'i özgürlüğüne uğurladı. Bir yıl önce de boşandılar. 
     
     İşkence iddiaları 
     Gedik ve Öktem 1996 yılında gözaltına alındı. İstanbul Terörle Mücadele Şubesi'ne götürülen çoğu öğrenci 31 kişi burada 15 gün kaldı. İşkence yapmakla suçlanan beş polisin yargılandığı davada Öktem işkenceyi şöyle anlatmıştı "Gözlerimizi bağladılar. Dövdüler. Ters ve düz askıya aldılar, tacizde bulundular. Bir ara Bülent'i getirdiler gözü morarmış ve titriyordu." Polisler hakkındaki dava, bahaneler nedeniyle uzayınca, dört polis yönünden zaman aşımına uğradı. Sadece başkomiser Mustafa Sara iki yıl ağır hapse mahk m oldu. 
     

</TEXT>
</DOC>
