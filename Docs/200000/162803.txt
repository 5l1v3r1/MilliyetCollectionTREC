<DOC>
<DOCNO> 162803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur24.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin yeni Başkonsolosluk binası açıldı... 
</HEADLINE>
<TEXT>

     ABD'nin İstinye'de yaptırılan yeni İstanbul Başkonsolosluğu binası, İstanbul Valisi Muammer Güler ve ABD'nin Ankara Büyükelçisi Robert Pearson'ın katıldığı törenle açıldı. 
     1. Ordu Komutanlığı Bandosu tarafından Türk ve ABD milli marşlarının çalınmasıyla başlayan törende, ABD Deniz Piyadeleri bu ülkenin bayrağını göndere çekti, ayrıca Atatürk'ün sesinden bu ülke için söylediği sözler davetlilere dinlettirildi. 
     İstanbul Valisi Muammer Güler, törende yaptığı konuşmada, ABD'nin 173 yıldan bu yana Türkiye'de temsil edildiğini belirterek, bu süre zarfında görev yapan temsilcilerin İstanbul'un sosyal ve kültürel hayatına olumlu katkılarda bulunduğunu söyledi. 
     Güler, yeni binanın da bu güzel hizmetlerin devam ettirilmesine vesile olacağını dile getirerek, ''Dünyadaki köklü değişikliklere rağmen, Türk-ABD ilişkileri temel değerlerini kaybetmemiştir. Bu temel değerler demokrasiye, insan haklarına ve özgürlüğe saygı, hangi yönden gelirse gelsin uluslararası terörizme karşıtlıktır'' diye konuştu. 
     
     İSTANBUL'UN ABD İÇİN ÖNEMİ 
     Büyükelçi Robert Pearson da, törene katılmaktan dolayı çok gururlu olduğunu ifade ederek, İstanbul'un uygarlığın, ticaretin, anlayışın ve değişimin beşiği bir dünya merkezi olduğunu belirtti. 
     Ülkesinin İstanbul'da önemli bir varlık arz ettiğini dile getiren Pearson, şunları söyledi 
     ''Gerek çalışanların sayısı, gerekse bu binanın büyüklüğü, ABD açısından İstanbul'un önemini işaret etmektedir. ABD'liler geleceğe bakmaktadır. Bu yeni binaya taşınmakla, biz de bir taahhütte bulunuyoruz. İstanbul'un geleceğine taahhütte bulunuyoruz. İstanbul bir dünya kentidir. Sürekli gelişmekte, genişlemekte ve değişmektedir. Avrupa'nın en güzel şehirlerinden olan İstanbul, bizim de ilgimizi çekiyor.'' Pearson, Beyoğlu'ndaki eski başkonsolosluk binasında yıllarca kendilerini koruduğu için Türkiye'ye teşekkür ederek, ''Yeni binanın, hem Türk, hem de ABD halkları arasındaki dostluğun daha da gelişmesine katkıda bulunmasını temenni ediyorum'' diye konuştu. 
     - 
     'İLİŞKİLERİ YIPRATMAK KOLAY DEĞİL'' 
     İstanbul Büyükşehir Belediye Başkanı Ali Müfit Gürtuna da, Türk-Amerikan ilişkilerinin dostluk ve işbirliği üzerine kurulduğunu ifade ederek, ''Bu dostluk öylesine sağlam ki, bunu yıpratmak öyle kolay değildir'' dedi. 
     Gürtuna, iki ülke arasındaki ekonomik ve ticari ilişkilerin yeterince gelişmediğini, bunun gelişmesinde İstanbul'un köprü görevi üstlenebileceğini anlatarak, basit çıkar hesaplarının ötesinde, ABD ile mevcut ilişkilerin geliştirilmesinin her iki ülkenin yararına olduğunu bildirdi. 
     
     83 MİLYON DOLARA MALOLDU 
     ABD'nin Yurtdışı İnşaat Operasyonları Direktörü Carles Willams da, yeni konsolosluk binasının ABD halkının dayanıklılığını, gücünü ve Türkiye'deki varlığını gösterdiğini söyledi. 
     Bina hakkında da bilgi veren Williams, 9.3 hektarlık bir alana kurulu olan binanın yapımına Kasım 2000'de başlandığını belirtti. 
     Binanın tasarımının Amerikan Zimmer Gunsul Frasca Mimarlık ile Türk Turgut Alaton Mimarlık tarafından yapıldığını anlatan Williams, konsolosluk binasının maliyetinin ise 83 milyon dolar olduğunu bildirdi. 
     Bu paranın 30 milyon dolarının kullanılan malzemelerle Türk ekonomisine gittiğini vurgulayan Williams, çevre düzenlemesi için ise bir milyon dolar harcandığını sözlerine ekledi. 
     Konuşmaların ardından, Sarıyer İlköğretim Okulu öğrencileri halk dansları gösterisi sundu. 
     Daha sonra Vali Muammer Güler, Pearson, Ali Müfit Gürtuna ve Williams, kurdeleyi keserek binanın resmi açılışını gerçekleştirdi. 
     Resmi açılışı yapılan binaya taşınma işlemlerinin temmuz ayı ortalarına kadar süreceği bildirildi. 
     
     ESKİ BİNA 
     Beyoğlu'nda daha önce başkonsolosluk binası olarak kullanılan tarihi Palazzo Corpi Binası'nın ise kültür merkezi yapılmasının düşünüldüğü ancak buna da henüz karar verilemediği öğrenildi. 
     Açılışa, Dışişleri Bakanlığı İstanbul Temsilcisi Fazlı Keşmir, İstanbul Emniyet Müdürü Celalettin Cerrah, Sarıyer Belediye Başkanı Sedat Özsoy, Şişli Belediye Başkanı Mustafa Sarıgül, işadamı Cüneyt Zapsu'nun da aralarında bulunduğu çok sayıda davetli katıldı. 
     Her iki ülke bayraklarının asıldığı bina çevresinde yoğun güvenlik önlemleri alındı. 
     
</TEXT>
</DOC>
