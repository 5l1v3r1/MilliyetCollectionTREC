<DOC>
<DOCNO> 175714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/soneko29.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Holding Genel Koordinatörü En temiz kurumlardan biriyiz 
</HEADLINE>
<TEXT>

     Sermaye Piyasası Kurulu'nun SPK Doğan Holding'i incelediği yönündeki iddialara yönelik açıklama yapan Doğan Holding Genel Koordinatörü Tufan Darbaz, konuyu ''spekülasyon'' ve ''yanlış bilgilendirme'' olarak değerlendirdi. 
     SPK'nın Doğan Şirketler Grubu Holding A.Ş'de inceleme yaptığı şeklindeki iddialar üzerine medya mensupları, holdingin Üsküdar Nakkaştepe'deki merkezinin önünde sabah saatlerinden itibaren beklemeye başladılar. 
     Bunun üzerine, saat 14.30 sıralarında holding önünde bekleyen basın kuruluşlarından birer temsilci holding merkezine alındı. Holding binasının lobisinde gazetecilere açıklama yapan Genel Koordinatör Tufan Darbaz, SPK incelemesi iddiasını ''spekülasyon'' ve ''yanlış bilgilendirme'' olarak niteledi. 
     Darbaz, medya mensuplarına, ''Biri sizi çok kötü atlatmış. Bizim herşeyimiz kamuoyuna açık ve şeffaf'' dedi. 
     Darbaz, SPK incelemesiyle ilgili iddiaların hatırlatılması üzerine ''İnanılmaz şeyler. Tam bir medya terörü esmeye başlamış'' diye konuştu. 
     Konunun yanlış bilgilendirmeden kaynaklandığını söyleyen Tufan Darbaz, ''Bu yanlış bilgilendirme. Böyle bir şey söz konusu değil. Bugüne kadar olmadı, bundan sonra da olmaz. Biz en temiz ve şeffaf kurumlardan biriyiz'' dedi. 
     Darbaz, bir gazetecinin, medya mensuplarının 2 gün önce de bir başka medya grubu önünde beklediğini söylemesi üzerine ise, ''Grupları karıştırmayacaksınız. Önünde beklenecek grup var, beklenmeyecek grup var. Burası beklenmeyecek bir grup'' diye konuştu. 
     Öte yandan, medya mensuplarının holding merkezine alınışı sırasında kamera, fotoğraf makinesi ve ses kaydedici cihazlar içeri sokulmadı. 
     
</TEXT>
</DOC>
