<DOC>
<DOCNO> 199415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/siyaset/siy06.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahşan Hanım'dan devam 
</HEADLINE>
<TEXT>

   Yerel seçimden sonra genel başkanlığı bırakma kararı alan Bülent Ecevit, örgütlenmeden sorumlu eşi Rahşan Ecevit'in görevine devam edeceğini söyledi 
      ANKARA Milliyet 

   
   DSP Genel Başkanı Bülent Ecevit, görevlerinden bugüne kadar zorlanarak ve mecbur bırakılarak değil, her zaman kendi iradesiyle ayrıldığını söyledi. Oran'daki çalışma ofisinde basın toplantısı düzenleyen Ecevit, DSP Genel Başkanlığı'ndan da "kendi iradesiyle" ayrılacağını belirtti. Ayrılma kararını eşi ve Genel Başkan Yardımcısı Rahşan Ecevit'le birlikte aldıklarını söyleyen Ecevit, "Rahşan Ecevit, partideki örgütlenmeye yönelik önemli görevini bir süre daha sürdürecek. Kısa sürede o da görevini tamamlayacaktır" dedi. 
   Kurultayda bir adayı işaret etmeyeceğini dile getiren Ecevit, partinin sağlıklı bir ortamda yeni genel başkanı seçeceğine inandığını söyledi. 
   Siyasete hemen veda etmemesini yerel seçimlerin yaklaşmasına bağlayan Ecevit, şöyle konuştu "AKP, bazı tasarıları bir süre rafa kaldırıyor ama önümüzdeki yerel seçimlerde oylarını artırırsa o tasarıları Meclis'e indirecektir. Bu tehlikeyi önleyebilecek tek bir parti vardır, o da DSP'dir. CHP, ana muhalefet partisi görevini belli ki yerine getiremiyor. Bugünkü sanal CHP, çelişkilerle dolu." 
   
   İşte muhtemel adaylar    Ecevit'in ayrılmasından sonra muhtemel adaylar arasında Prof. Dr. Şükrü Sina Gürel ile Prof. Dr. Yılmaz Büyükerşen'in isimleri ön plana çıkıyor. Bazı genel merkez yöneticilerinin de kurultayda aday olabileceği parti içinde konuşuluyor. Ecevit, yerel seçim adaylarını belirlemeye başlayıp başlamadıkları sorusuna ise "Evet başladık, Ankara'da Tayfun İçli, İstanbul'da Masum Türker isimleri öne çıkıyor" karşılığını verdi. 
   
   
   
</TEXT>
</DOC>
