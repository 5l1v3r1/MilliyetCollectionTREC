<DOC>
<DOCNO> 197870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/guncel/agun.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkçe'leri yarım, sevgileri tamdı 
</HEADLINE>
<TEXT>

   Eşinin işi nedeniyle çocuklarını alıp Türkiye'ye gelen ABD'li Becky Palmquist, bayramın ilk gününü ailesiyle çocuk yuvasında geçirdi... 
      Semra Kardeşoğlu 
   
   Siz, yuvanızda bayramın ilk günü sevdiklerinizle kahvaltı yaparken, büyüklere el öpmeye giderken, torununuza bayram harçılığı verirken, kızınızın saçlarını örerken, kimi 'yuva'larda da bir başka telaş yaşanıyordu. 
   Onlarca çocuk yine bir bayram sabahına aynı çatı altında uyandı. Sosyal Hizmetler ve Çocuk Esirgeme Kurumu'na SHCEK bağlı yuvalardaki miniklerin önce eli yüzü yıkandı, yeni giysileri giydirildi. Sonra kapıya dikildi gözler... Başlarını yaslayabilecekleri bir omuz bulabilirlerdi belki bugün. Neyse ki umutları boşa çıkmadı. Ziraat mühendisi Nuray, anaokulu öğretmenleri Gökçe ve Nilay ile muhasebeci Gülnur Hanım, bayram sabahının ilk saatlerinde çocukların kapılarını çaldılar. Ardından Bahçelievler Çocuk Yuvası'ndaki minikler ziyaretçi akınına uğradı. 
   
   Çocuklarla Türkçe konuşuyor 
   Bu ziyaretçiler arasında bir aile vardı ki, onlar daha ilk başta herkesin dikkatini çekiyordu Amerikalı Palmquist ailesi. Onlar yaşları 5 ile 10 arasında değişen dört çocuklarıyla birlikte bayramı yuvanın 2 - 3 yaş grubundaki çocuklarıyla geçirdi. Matematik öğretmenliği yaparken turizmci eşi Eric Palmquist'in işi nedeniyle iki yıl önce Türkiye'ye yerleşen Becky Palmquist, her bir çocuğa ismiyle sesleniyor, iki yılda öğrendiği Türkçesiyle onları sevgisini ifade ediyordu 'Osman buraya gel canım', 'Kader gel kızım, bak yakala baloncuğu.' 
   
   'Onları yalnız bırakmam' 
   Becky Palmquist, bir yıldan bu yana haftanın bir günü kendi çocuklarını bırakarak yuvadaki çocuklara manevi annelik yapıyor. Palmquist şunları anlatıyor "Aynı grup çocuklarla bir aradayım. Türkiye'de en az 10 yıl kalacağım. Burada olduğum müddetçe yanlarında olacağım. Çünkü alıştıkları, ısındıkları insanların çekip gitmesi onları çok etkiliyor. Bayram günü ailemi de alarak geldim. Onlar da çok sevindiler" dedi. 
   Yuvaya geldikleri için çok mutlu olduklarını söyleyen Abigail 10 , Gretchen 9 , Natalie 8 ve Seth 5 günü çocuklarla oynayarak geçirdi. 
   Gelen ziyaretçiler arasında 19 yaşına dek SHÇEK'e bağlı yuva ve yurtlarda yetişen Ali Acıpınar 31 da vardı. Bir kaç ay sonra babalığa adım atacak Ali Acıpınar eşi Gülnur'la çocukları ziyaret etti. Acıpınar, "Kuruma bırakıldığımda 6 yaşındaydım. Burada büyüdüm. Şimdi kendi işimi kurdum. Ama benim gibi başka çocukların aynı yollardan geçtiğini biliyorum. Bu bayramı onlarla geçirmek istedim" dedi. 
   
   
</TEXT>
</DOC>
