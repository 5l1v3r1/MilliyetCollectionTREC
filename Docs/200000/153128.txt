<DOC>
<DOCNO> 153128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/siyaset/siy01.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet yumuşatıyor 
</HEADLINE>
<TEXT>

23 Nisan gerginliğini azaltmak isteyen AKP'liler, Yeni Zelanda Genel Valisi onuruna verilen yemeğe türbanlı eşlerini getirmedi... 
     ANKARA Milliyet 

     Hükümet, Meclis Başkanı Bülent Arınç'ın türbanlı eşi Münevver Arınç'ı 23 Nisan Resepsiyonu'na getirme kararıyla başlayan türban krizini yumuşatıyor. 
     Başbakan Recep Tayyip Erdoğan, Dışişleri Bakanı Abdullah Gül ve Meclis Başkan Vekili İsmail Alptekin, Cumhurbaşkanı Ahmet Necdet Sezer'in, Yeni Zelanda Genel Valisi Silvia Cartwrıght ve eşi Peter Cartwrıght onuruna verdiği verdiği resmi akşam yemeğine türbanlı eşlerini getirmedi. Sınırlı sayıda davetlinin katıldığı yemekte, Erdoğan, Gül ve Alptekin'in yanı sıra Anayasa Mahkemesi Başkanı Mustafa Bumin ve eşi, Genelkurmay Başkanı Hilmi Özkök ve eşi, Meclis Dış ilişkiler Komisyonu Başkanı Mehmet Dülger ve eşi ile bazı davetliler de hazır bulundu. 
     
     Erdoğan geç geldi 
     Yemeğe geç kalan Başbakan Erdoğan, davetlilerin yerlerine geçmelerinin ardından salona girdi. Erdoğan, kendisine ayrılan yere oturmadan önce özür dileyerek, masadaki konuklarla tokalaştı. Yemekte bir konuşma yapan Sezer'in türban tartışmasının yaşandığı bir süreçte, Yeni Zelanda Genel Valisi Cartwrıght'ın kadın hakları savunucusu olmasından övgüyle bahsetmesi anlamlı bulundu. 
     
     Şimdi de içki krizi 
     Sezer'in konuşmasının ardından ilk kadeh kaldırılma sırasında Erdoğan'ın masadaki diğer konukların aksine önündeki içki bardağını eline alıp içmeden bırakması dikkat çekti. Konuk cumhurbaşkanının konuşmasının ardından ikinci kadeh kaldırma sırasında görevli tarafından doldurulan su bardığını eline alan Erdoğan, kadeh tokuşturmadan bir yudum içti. 
     
     İki sandalye boştu 
     Sezer'in masasında iki sandalyenin boş olduğu gözlendi. Önce Erdoğan ve Gül'ün eşlerine ait olduğu sanılan sandalyelerin yemeğe katılamayan Kültür Bakanı Erkan Mumcu ve eşine ait olduğu öğrenildi. Mumcu, davete neden katılmadığını, "Özel kalemime katılamayacağımın bildirilmesi talimatını vermiştim. Ne yazık ki özel kalemimle Çankaya Köşkü arasında yaşanan iletişim kopukluğu sonucunda bize yer ayrılmış. Yemeğe katılmamak özel bir tercih değil, sadece programlarımın çakışması" dedi. 
     


SİYASET 


















</TEXT>
</DOC>
