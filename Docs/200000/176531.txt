<DOC>
<DOCNO> 176531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sonspo25.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Galatasaray yenilgisine yanıyor.. 
</HEADLINE>
<TEXT>

     Birinci Süper Ligi'n 2. haftasında evinde yaptığı Galatasaray maçında öne geçmesine karşın, yenilgiden kurtulamayan Gaziantepspor'da büyük üzüntü yaşanıyor. 
     Kulüp başkanı Celal Doğan, yaptığı açıklamada, sahada profesyonel futbolcularının yapmaması gereken basit hatalar yaptığını, bunun sonucunda da yenilginin kaçılnılmaz olduğunu söyledi. 
     Gaziantepspor'un Galatasaray'a değil, kendine yenildiğini belirten Doğan, şöyle konuştu 
     ''İyi başladığımız ve öne geçtiğimiz karşılaşmada özellikle defans oyuncularımız inanılmaz hatalar yaptı. Bu hataları amatör ligdeki oyuncular dahi yapmazdı. Takım, yediği gole kadar Galatasaray'a bir tek gol pozisyonu vermedi. Çok sayıda gol pozisyonu buldu. Biz, ilk golü bulduktan sonra ikinci, hatta üçüncü golü de atabilirdik. Hasan Şaş, beraberlik golünü, elini kollunu sallaya sallaya geldiği kalemize rahat bir şekilde attı. Pozisyonları değerlendiremedik ve yaptığımız çok basit hatalar yüzünden kalemizde 2 gol gördük.'' Doğan, geride 32 maç bulunduğunu, Gaziantepspor'un bundan sonraki karşılaşmalarında kendinden beklenen başarıyı göstereceğine inandığını kadederek, şöyle devam etti 
     ''Bu hafta deplasmanda ligin ilk 2 haftasında adeta şok yaşayan ve bizim gibi henüz galibiyetle tanışmayan geçen sezonun yıldız ekibi Gençlerbirliği ile karşılaşacağız. Bizim ve rakip açısından zorlu bir 90 dakika olacak. Galip gelmememiz için hiçbir sebep yok.'' 
     
     ALPER'İN GİTMESİ KAYIP DEĞİL 
     Kulüp basın sözcüsü Akif Ekici, güçlü rakipleri Galatasaray karşısında çok iyi mücadele etmelerine karşın galip gelmeyi başaramadıklarını, Galatasaray'ın formasının üstün geldiği görüşünü savundu. 
     Mutlak galibiyet için hazırlandıkları karşılaşmadan tribünleri dolduran seyircileri üzerek maçtan yenik ayrıldıklarını ifade eden Ekici, ''Özellikle ilk yarıda rakibe oranla çok üstündük. Öne geçtik ancak basit ve kişisel hatalar yüzünden yenildik. Özellikle birer yıldız olan defans oyuncularımızın bazıları bizleri yaptığı hataları ile çok üzdü. Umarım, bu sahamızda aldığımız son yenilgi olur'' diye konuştu. 
     Ekici, bu hafta yapacakları Gençlerbirliği maçının öneminin arttığına dikkati çekerek, ''Rakip de bizim gibi puana susadı. Zorlu bir 90 dakika olacak'' dedi. 
     Savunma oyuncuları M.Alper Akıcı'nın yarın Fenerbahçe ile sözleşme imzalayacağını hatırlatan Ekici, şöyle devam etti 
     ''Fenerbahçe Kulübü ile yaptığımız anlaşma gereği, yarın Alper yeni kulübüyle sezon sonuna kadar anlaşma yapacak. Fenerbahçe Kulübü istediği takdirde, sezon sonuna dek kiraladığı oyuncumuzun bonservisini 20 Mayıs 2004'e dek satın alabilecek. Alper'in bizimle 2005 yılına kadar sözleşmesi bulunuyor. Alper'in gitmesinin sıkıntı yaratacağına inanmıyorum. Savunma bloğunda iyi oyunculara sahibiz.'' Kırmızı-siyahlılar, pazar günü Ankara'da yapacağı Gençlerbirliği maçının hazırlıklarına bugün başlarken, Moldova ile yapılacak milli maçta görev yapacak A ve ümit milli oyuncular çalışmaya katılmadı. 
     
</TEXT>
</DOC>
