<DOC>
<DOCNO> 161672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sondun27.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO ABD sadece askeri açıdan güçlü Avrupa'yı dinler... 
</HEADLINE>
<TEXT>

     NATO Genel Sekreteri George Robertson, ''Amerikan yönetiminin, sadece askeri açıdan güçlü bir Avrupa'yı dinleyeceğini'' belirtti. 
     Robertson, Alman Bild am Sonntag gazetesi için yazdığı makalede, ''ABD ile Avrupa arasındaki dengesizlik sadece askeri değil, aynı zamanda siyasi bir sorundur. Avrupalılar, güçlü bir ortak olmak için askeri kapasiteye sahip olmazsa ABD'yi nasıl tek başına hareket etmekle suçlayabilirler ki Washington sadece askeri açıdan güçlü bir Avrupa'yı dinler. Bu nedenle Avrupalılar sözlerinden sonra şimdi harekete de geçmeliler. Hiçbir şey yapmadan güvenlik sağlanamaz'' ifadelerini kullandı. 
     NATO'nun, Ağustos ayında Afganistan'daki Uluslararası Güvenlik Destek Gücü'nün ISAF komutasını üstleneceğine, Polonya'ya Irak'ta barışın korunması için yardımcı olduğuna ve Balkanlardaki misyonunu da sürdürdüğüne işaret eden Robertson, ''Bu görevler, NATO'nun, güvenlik açısından ne kadar vazgeçilmez olduğunu göstermektedir. Ancak aynı zamanda, daha farklı donanımlı, daha esnek ve hareket yeteneğine sahip birliklere ihtiyacımız var'' açıklamasında bulundu. 
     Kriz bölgelerine daha hızlı şekilde ulaşılması için nakliye uçaklarına ihtiyaç olduğunu ve askerlerin nükleer, biyolojik ve kimyasal silahlara karşı korunmaları gerektiğini kaydeden Robertson, ''ABD, bu dersi çoktan öğrendi ve silahlı kuvvetlerini yoğun şekilde modernleştirdi. Avrupa ise hala tereddüt ediyor. Avrupa hükümetleri modernleşmeden söz ediyor, ancak para ödemeye gelince duruyorlar. Bunun sonucu olarak da Atlantik ötesi fark gittikçe artıyor. ABD 200'den fazla stratejik nakliye uçağına, Avrupa ise sadece 4 uçağa sahip'' görüşünü dile getirdi. 
     
</TEXT>
</DOC>
