<DOC>
<DOCNO> 166404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko43.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB Başkanı Bu yılın sonuna kadar 4 milyar dolar bekliyoruz 
</HEADLINE>
<TEXT>

     Özelleştirme İdaresi Başkanı Metin Kilci, Londra'da yatırımcı ve bankacılara Türkiye'de özelleştirme hamlesi için her türlü zeminin hazır olduğunu ve politik kararlılığın da son derece yüksek durumda bulunduğunu söyledi. 
     İngiltere'nin başkentinde Türk Bankacılar Birliği İş Yatırım ortaklığıyla düzenlenen konferansta konuşan Kilci, Türkiye'de uzun yıllardır yapılan özelleştirme konuşmalarından ve özelleştirmenin kaderi hakkındaki tartışmalardan herkesin bıktığına dikkat çekti. Konu üzerinde 20 yıldır çalışıldığını, söylenebilecek her şeyin söylendiğini belirten Kilci, bu nedenle de son dönemde dikkatli bir dil kullanıp, gerçekçi olmayan bir hedef koymaktan kaçındıklarını vurguladı. 
     Bu kez özelleştirmenin çok daha şanslı bir başlangıç yaptığını, 2003 için detaylı bir program hazırlandığını kaydeden Metin Kilci, Türkiye'de bu zamana kadar gerçekleştirilen toplam özelleştirmelerden elde edilen gelirin 8 milyar dolar civarında olduğunu, ama şimdi sadece 2003 yılı için 4 milyar dolarlık bir gelir beklendiğini bildirdi. 
     Türkiye'de özelleştirme için özellikle sosyal konsensüs ve politik kararlılık gerektiğini, bunların da bugün sağlandığını kaydeden Kilci, ''Geçen 20 yılda bulunmayan legal altyapı da bugün sağlandı, üstelik hükümetin politik taahhüdü söz konusu. 20 yıllık deneyimin ardından istenen noktaya gelip, beklediğimiz şansı yakaladığımıza inanıyoruz'' dedi. 
     Bütün dünyanın Türkiye'nin AB üyeliğine bugün her zamankinden çok daha yakın olduğunu kabul ettiğine işaret eden Özelleştirme İdaresi Başkanı, en önemli şeyin rekabet gücü olan bir pazar yakalamak olduğunu bildirdi. 
     
     YATIRIMCIYA MESAJ 
     Kilci, her şeyin hazır olduğu bu noktada Türkiye'nin alıcı ve yatırımcılara ihtiyacı bulunduğunun altını çizerken, yabancı yatırımcılara ''sizi bekliyoruz'' mesajı verdi. 
     Türkiye'nin bir yandan kredibilitesini yükseltirken, bir yandan da yabancı yatırımcıyı hareketlendirme çabası içinde olduğunu anlatan Kilci, ''Bu özelleştirme yabancı yatırımcının Türk piyasasına girmesi için de iyi bir fırsat. İyi çalışan, kazanan şirketler var. Bazıları yenilik çabası gerektirebilir ama, sıfırdan başlamaktansa bu şirketleri almak çok daha akıllıca'' diye konuştu. 
     Özelleştirmenin yabancı yatırımcıya iyi ve sonu belli bir yatırım imkanı verdiğini kaydeden Kilci, ''Ciddi olduğumuz ve bu kez özelleştirmeyi yapacağımız da zaten kanıtlandı'' dedi. 
     Türkiye'nin bu konudaki kötü imajını sildiğini, alıcıyla vakit öldürmeyip taahhütlerine bağlı şekilde programı yürüttüğünü anlatan Metin Kilci, Tekel ve Tüpraş'ın hazırlıklarının tamam olduğunu, ihale prosedürünün başladığını ifade etti. Türkiye'nin en büyük petro-kimya kuruluşu olan Petkim'de alınan kararla da özelleştirmenin taahhütlere uygun yürüdüğünün görüleceğini bildirdi. 
     
     ÖZELLEŞTİRME PROGRAMININ AŞAMALARI 
     2003 yılı özelleştirme programının üç aşaması bulunduğunu, bunlardan ilkinde küçük şirketlerin ve bunların emlakının satılmasının bulunduğunu bildiren Kilci, bu emlakın satılmaya başlandığını ve tekstil, gübre, limanlar, denizcilik ve madencilik gibi sektörlerden gelir elde edilmeye başlandığını ifade etti. 
     İkinci aşamada Türkiye'nin amiral gemisi sayılan üç büyük şirketin özelleştirmesinin bulunduğunu, bunların da Tekel, Tüpraş ve Petkim olduğunu hatırlatan Kilci, bunların tümünün 2003 yılı içinde tamamlanacağını anlattı. Çalışmaların iyi gittiğini Eylül ya da Ekim aylarında Tekel ve Tüpraş ihalelerini kazananların açıklanacağını ifade eden Kilce, Petkim içinse, yıl sonu itibariyle yol haritasının ortaya çıkacağını anlattı. 
     Kilci, Şeker fabrikalarının hazırlıklarının da aynı dönemde tamamlanmış olacağını bildirdi. 
     Soruları da yanıtlayan Kilci, THY'nin özelleştirilmesi planları bulunduğunu, ancak bununla ilgili kararın piyasa şartlarına ve kuruluşun performansına bağlı olduğunu ifade etti. Kilci, ''belki bu yılın sonunda sınırlı bir kamuya arz olabilir'' diye konuştu. 
     Vakıfbank'ın ise yönetim yapısından kaynaklanan bir karışıklığın bulunduğunu, bunun üzerindeki çalışmaların da sürdüğünü belirten Kilci, Banka'nın Ziraat Bankası'na geçebileceğini hatırlattı. 
     Kilci bir soru üzerine de, bu yılki satış hedefinin 4 milyar dolar olduğunu, bunun 2 milyar dolarının nakit olmasını beklediklerini ifade etti. Bu paranın 700 milyon dolarının bütçe kalemleri içinde göründüğünü ancak bu rakamın değiştirilebileceğini belirten Kilci, ''Bu, sırf hedefi yakalamak için her şeyi her fiyata satacağımız anlamına gelmiyor'' dedi. 
     Kilci elektrik sektöründeki özelleştirmenin de özelleştirme geliri ve elektrik fiyatları dengesine bakılarak yapılacağını taahhüt etti. Kilci İstanbul borsası konusundaki kararın Eylül ayında verileceğini, milli piyango konusundaysa dünyadaki değişik modellerin incelenmekte olduğunu kaydetti. 
     
</TEXT>
</DOC>
