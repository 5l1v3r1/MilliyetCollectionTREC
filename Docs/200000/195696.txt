<DOC>
<DOCNO> 195696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/yazar/uras.html </URL>
<DATE> 2003/11/15/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Moda dünyasının "birinci lig"inde rekabet kızıştı 
</HEADLINE>
<TEXT>

   
   Biz futbolda "Avrupa Kupası"nda oynuyoruz ama tekstil ve giyim sanayiinde henüz Avrupa'da sahaya çıkamadık. Avrupa'da sahaya çıkmak için "marka yaratmak" lazım. Sahaya çıktıktan sonra da çok iyi tasarımcılara sahip olmak lazım. 
   Madem ki, tekstil ve giyim sanayiinde Avrupa'da sahaya çıkmak istiyoruz, o halde oralarda olan biteni de yakından izlememiz şart. Bu hafta sonu sayın okuyucularıma moda dünyasının birinci ligindeki rekabet ile oyuncu transferini anlatacağım. 
   1 Bernard Arnault yönetimindeki LVMH Louis Vuitton - Moet Hennessy grubunda, Christian Dior, Lacroix, Louis Vuitton, Guerlain, Kenzo, Gievenchy, Hannesey markaları var. 
   II François Pinault yönetimindeki PPR Pinailt - Printemps - Redoute grubunda, Gucci, Boucheron, Finac, Balenciaga, Alexander McQueen, Stella McCartney, Yves - Saint Laurent markaları var. Chanel markası bu grupların dışında kalmayı ve yaşamayı sürdüren bir marka. 
   Gucci firması, firmaya ve markaya adını veren ailedeki cinayet skandalı nedeniyle çökmek üzere iken, yönetici Domenica de Sole firmayı ve markayı kurtardı. 1989'da tasarımcı Dawn Mello'ya asistan olarak Gucci'de çalışmaya başlayan Teksaslı tasarımcı Tom Ford'u baş tasarımcı yaptı. Tom Ford kalıplaşmış çizgilerin dışındaki tasarımlarıyla Gucci'nin cirosunun yüzde 60 artmasına imkan verdi. 
   Gucci bu hız ile borsaya girdi. Borsada hisse senetleri kapışıldı. 1999'da LVMH'nin patronu Bernard Arnault, Gucci'nin yüzde 34'ünü almak için girişimler başlattı. Domenica De Sole ile tasarımcı Tom Ford, ufacık bir hissesini ele geçirdiği firmaları bir süre sonra yutmakla ünlenen LVMH grubunun bu girişimini önlemek için, LVMH'nin rakibi PPR grubunun yardımını istedi. PPR, Gucci'nin yüzde 44'ünü aldı. Kurucusu emekliye ayırdıktan sonra Yves - Saint Laurent de bu gruba geçti. Domenica de Sole ile Tom Ford, her iki firmaya da hizmet vermeye başladı. Derken, PPR, Gucci'deki hissesini yüzde 67'ye çıkararak, Gucci'nin kontrolünü ele geçirdi. 2004 Mart ayına kadar azınlık hisselerini de toplayacağını ilan etti. 
   Ölmek üzere iken yaşattıkları, rakiplerinin önünde koşar hale getirdikleri Gucci'de kontrolün bir sermaye grubuna geçmemesi için verdikleri savaşı kaybeden Domenica de Sole ile Tom Ford, 1 Nisan 2004'te Gucci'den ayrılacaklarını açıkladı. 
   Şimdi pazar paylarıını büyütmek arayışında olan firmalar başarılarını ispat etmiş bu ikilinin peşinde... Marka olmayı düşünen, Avrupa'da sahaya çıkmak isteyen bir Türk firması bu ikiliyi kadrosuna neden almasın Acaba bu, olmayacak, olamayacak bir şey, çok büyük bir hayal mi 
   
      
   
</TEXT>
</DOC>
