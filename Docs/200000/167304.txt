<DOC>
<DOCNO> 167304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/soneko28.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kralların ve Beckham'ın 'kirazı' Türkiye'den... 
</HEADLINE>
<TEXT>

     Bursa'da kurulu Alara Tarım Ürünleri Sanayi ve Ticaret A.Ş.'nin, İngiliz Kraliyet ailesi ve dünyanın en pahalı futbolcularından David Beckham'ın da müşterileri arasında bulunduğu Marks Spencer Marketler Zinciri'ne Avrupa'da kiraz ihraç edebilen tek firma olduğu bildirildi. 
     Şirketin Genel Müdürü Kerim Taner, A.A muhabirine yaptığı açıklamada, Alara'nın, kirazda günlük 500 ton ile Avrupa'nın en büyük üretim kapasitesine sahip olduğunu, tarımsal ürünlerde girilmesi zor olmasına rağmen, en güçlü oldukları pazarın İngiltere olduğunu söyledi. 
     Taner, Amerika'ya özellikle pastalarda kullanılan ''saplı salamura'' kiraz ihracatı yaptıklarını ve Japonya ile de görüşmelerinin sürdüğünü belirterek, üretimin her aşamasında yüksek teknolojiyi kullandıklarına dikkat çekti. 
     
     KİMLİK VE PASAPORTLU AĞAÇLAR 
     Bodur ve yarı bodur ağaçlar ile son derece modern meyve üretimi yaptıklarını ve müşterinin talebi halinde yediği ürünün kimlik bilgilerine dahi ulaşabildiğini ifade eden Taner, ''Artık, sadece ürünün nerede paketlendiği değil, hangi ağacın ürünü olduğu da önemli. Bizde her ağacın kimlik ve pasaportu mevcut'' dedi. 
     Taner, günlük kapasitesi 700 ton olan ''Mobile Hydro-cooler'' araçlar sayesinde, dalından toplandığında 26 derece olan kirazın ısısının, anında 2 dereceye düşürüldüğünü dile getirerek, soğuk zincirin bahçede başladığını ve kalitesinin tüketim aşamasına kadar korunduğunu vurguladı. 
     
     KİMLER TERCİH EDİYOR 
     ''Lider olmamızın nedeni, pazarın talep ettiği tüm standartları yerine getirmemizdir'' ifadesini kullanan Taner, uluslararası standartlar için gerekli tüm sertifikalara sahip olduklarını, bunun da Alara'nın ürünlerini ön plana çıkardığına işaret etti. 
     Taner, Alara kirazının, İngiltere'de Marks Spencer, Tesco, Waitrose, Sainsbury, Almanya'da Rewe, Metro, Edeka, Fransa ve Belçika'da Carrefour, Avusturya'da Spar ve İsviçre'de Migros'ta satıldığını kaydetti. 
     İngiliz Kraliyet ailesi ve Manchester United'den Real Madrid'e transfer olan dünyanın en pahalı futbolcularından David Beckham'ın da müşterileri arasında bulunduğu Marks Spencer Marketler Zinciri'ne Avrupa'da kiraz ihraç edebilen tek firma olduklarına dikkat çeken Taner, şunları söyledi 
     ''Kirazda kalitenin uzun süre muhafazası için kullandığımız modifiye atmosfer paketlerinin mutlaka soğuk zincirde muhafaza edilmesi gerekmektedir. Soğuk zinciri raflarına kadar uzatabilen süpermarketler kaliteyi en uzun raf ömrüne yayabilirler. Bunu şu anda tek yapabilen İngiltere'de Marks Spencer zinciridir. Bu zincire Avrupa'dan mal ihraç eden tek kuruluş firmamızdır. Bizim pazarladığımız ihraç kiraz çeşidimiz, Ziraat 0900 çeşididir. Çeşidimiz sağlam, tatlı, sulu, iri boy, albenili rengi ve yola dayanıklılığı ile büyük talep görüyor.'' Alara kirazının iç piyasada satılmadığını belirten Taner, ''Cesaret eden bir hipermarket yok. Bizim ürünümüzü tezgahına koyan, kilosuna en az 5 milyon lira fiyat koyacak'' dedi. 
     Taner, bu yıl 20 milyon dolarlık kiraz ihracatı hedeflediklerini sözlerine ekledi. 
     
</TEXT>
</DOC>
