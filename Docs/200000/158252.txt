<DOC>
<DOCNO> 158252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/soneko27.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Arkamdan çok hançer yedim, saplanmaya devam ediyor 
</HEADLINE>
<TEXT>

     KKTC Cumhurbaşkanı Rauf Denktaş, muhalefetin görevinin, ne kadar aleyhte olursa olsun milli davalarda idareyi desteklemek olduğunu belirterek, ''arkadan çok hançer yediğini ve bu hançerlerin hala saplanmaya devam ettiğini'' söyledi. 
     İstanbul Ticaret Odası'nın İTO , KKTC'nin Kıbrıs politikasına destek vermek amacıyla Girne'de Jasmine Court Otel'de düzenlediği toplantıda konuşan Denktaş, muhalefetle iktidarın gün gele yer değiştirebileceğini ifade ederek, ''Ama eğer o muhalefet milli davada devamlı surette arkadan hançer saplayan bir muhalefet ise, tabiatıyla halkın seçim günü geldiğinde halk zorluklarla karşılaşır'' dedi. 
     Milli davayı Türkiye ile birlikte savunduğunu ifade eden Denktaş, ''Masada milli davayı müdafaa ederken, muhalefet adına ve beni yıpratmak için arkadan çok hançer yedim. Hala bu hançerler saplanmaya devam etmektedir'' diye konuştu. 
     Muhalefetin, sırf muhalefet olsun diye KKTC'ye yapılmaya çalışılan yatırımlara karşı çıktığını anlatan Denktaş, dönemin Başbakanı Turgut Özal'ın 1990 yılında KKTC'ye gelerek, ''ekonominin kurtarılması için muazzam bir plan hazırladığını, bu planın içinde, bugün de gündemde olan, KKTC'nin serbest bölge yapılmasının da yer aldığını'' belirterek, muhalefetin buna karşı çıktığını söyledi. 
     KKTC'nin Karpaz bölgesine yapılması planlan büyük bir otelin, bürokratik engellerin aşılmasına rağmen, muhalefetin mahkemeye vermesi nedeniyle yapılamadığını anlatan ve buna tepki gösteren Denktaş, yargıyı değil yaklaşımı eleştirdiğini dile getirdi. 
     Denktaş, ''Otel yapılmış olsaydı, Karpaz halkının yüzünün gülmüş olacağını ve ülke menfaatine olan kararlarda iyi düşünülmesi gerektiğini'' belirtti. 
     Karpaz'daki otelin yapımına ''orman içine yapılıyor'' diye karşı çıkıldığını, ancak oranın ormanlık alan olmadığını işaret eden Denktaş, Antalya'da birçok büyük otelin, ormanlık alanlarda olduğunu, bu ormanların yok olmadığını, aksine korunduğunu ifade etti. 
     
     AMAÇ, YATIRIMLARI ÖNLEMEK 
     KKTC'de kurulması planlanan ''Orkinos Besi Balık Çiftliği Projesine'' karşı da dava açıldığını anımsatan Denktaş, ''balıkçılıkla ilgili olmayan Lefkoşa Belediye Başkanı ile Avrupa Birliği'nin bir numaralı adamı olan Kıbrıs Türk Ticaret Odası Başkanı'nın bu davayı açtığını'' belirtti. ''Amaçları KKTC'ye yatırım yapılmasını önlemek'' diyen Denktaş, muhalefetin, Kıbrıs Türkleri'nin zaruret içinde yaşayarak Rumlar'a muhtaç olmasını istediğini kaydetti. 
     
     ''KIBRIS'I YUNANİSTAN'A BAĞLAMA SİYASETİ'' 
     Konuşmasında, Kıbrıs konusunda ayrıntılı bilgiler de veren Cumhurbaşkanı Denktaş, çeşitli Rum liderlerle 26 yıl süren görüşmeler yaptığını, bu süre içinde BM Genel Sekreterleri tarafından önlerine konan bir çok planı kabul ettiğini, hatta pozisyonlarından taviz bile verdiklerini, ancak Rumların Kıbrıs'ı Yunanistan'a bağlama siyasetleri nedeniyle sonuç alınamadığını anlattı. 
     Denktaş, görüşmeler boyunca, eşit kurucu ortaklık ile Türkiye'nin etkin ve fiili garantisinin devam etmesi konusunda asla taviz vermediklerinin altını çizdi. 
     Annan planını niçin kabul etmediğini, Rum yönetimi eski lideri Glafkos Klerides'in sözlerinden alıntılan yaparak anlatan Denktaş, Annan planının Kıbrıs Türkleri'ne korunmaya alınmış süslü püslü azınlık hakları öngördüğünü, bunun için reddettiklerini kaydetti. 
     
     ''ELİMİ KESSENİZ İMZALAMAM'' 
     Rumların Avrupa Birliği'ne müracaatının ekonomik değil siyasi olduğuna dikkat çeken Denktaş, 1960 anlaşması uyarınca Türkiye ve Yunanistan'ın üye olmadığı bir birliğe Kıbrıs'ın üye olamayacağına işaret etti. 
     Annan planının, Rumların, yasadışı olarak yaptığı bu müracaatı hukuki zemine getirerek meşrulaştırmayı da amaçladığını dile getiren Denktaş, ''Hem Rumların müracaatını meşrulaştırmak, hem de Türkiye'nin elini kolunu bağlayarak, hareket edemez duruma getirmek için, Kıbrıs Türkleri adına Annan planına imza atmasının istendiğini'' belirtti. 
     Böyle bir şeye ''elimi kesseniz imza atmam'' dediğini aktaran Denktaş, sonra kendisine ''Hain Denktaş'' denildiğini anlattı. 
     Türkiye'nin elinde Kıbrıs'ın şimdi iyi bir koz olduğuna işaret eden Denktaş, Türkiye'nin, ''benim üye olmadığım bir yere Kıbrıs'ı alamazsınız'' deme hakkının olduğunu ve Kıbrıs'ın, Türkiye'nin en haklı davası olduğunu söyledi. 
     Kıbrıs'ın Türkiye açısından jeopolitik ve stratejik önemi olduğuna dikkat çeken Denktaş, petrol boru hatlarının Akdeniz'e ulaşması ile bu önemin daha da artacağını belirtti. 
     Cumhurbaşkanı Denktaş konuşmasında, İstanbul Ticaret Odası'na, destekleri ve ''milli davadaki sağlam duruşları'' için teşekkür etti. 
     Toplantıda, İTO Başkanı Mehmet Yıldırım da Cumhurbaşkanı Rauf Denktaş, Başbakan Derviş Eroğlu ve Türkiye'nin Lefkoşa Büyükelçisi Hayati Güven'e plaket takdim etti. 
     
</TEXT>
</DOC>
