<DOC>
<DOCNO> 162491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo01.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, transferde neler yapacak 
</HEADLINE>
<TEXT>

     Galatasaray Kulübü 2. Başkanı ve Basın Sözcüsü Ali Dürüst, takımda kalıp kalmayacağı spekülasyon konusu olan İsrailli futbolcu Haim Revivo'nun, 2 yıl daha sarı-kırmızılı kulüpte oynayacağını söyledi. 
     Revivo ve menajerleriyle Florya Metin Oktay Tesisleri'nde biraraya gelen Galatasaraylı yöneticiler, yaklaşık 5.5 saat süren görüşme yaparken, toplantı sonrasında Ali Dürüst, basın mensuplarının sorularını yanıtladı. 
     Revivo'nun 2 yıl daha takımda kalacağını ifade eden Dürüst, ''O da bazı fedakarlıklar yaptı. Bu yeni şartlarımız onun da motive olmasını sağlayacak. Bu şekilde takımda kaybedilen sistemimize dönmeyi hedefliyoruz'' dedi. 
     Sezonu Gaziantepspor'da kiralık olarak geçiren Murat Erdoğan ile 2 yıllık bir anlaşma yaptıklarını da kaydeden Dürüst, özellikle bugün teknik direktör Fatih Terim ile çok kısa bir görüşme yapan Ümit Davala'yla ilgili ısrarlı sorular üzerine, ''Biz şu an hiçbir futbolcumuzla yollarımızı ayırmadık. Ama herkesin kontratının uyumlu olmasını istiyoruz'' diye konuştu. 
     Dürüst, Gaziantepsporlu İbrahim Toraman için Başkan Özhan Canaydın'ın Celal Doğan ile görüştüğünü, ancak Doğan'ın bu oyuncuyu satmak istemediklerini belirtmesi üzerine bu transferden vazgeçtiklerini anlatarak, İstanbulsporlu Selçuk için ise görüşmelerin sürdürüldüğünü kaydetti. 
     
     ''İNCE ELEYİP, SIK DOKUYORUZ'' 
     Galatasaray'da transferi gerçekleştirirken gelecek oyuncunun hemen takımda oynayabilecek düzeyde olması şartını aradıklarını dile getiren Dürüst, ''Biz ince eleyip, sık dokuyoruz. Henüz İspanya ligi de bitmiş değil. Burada birçok oyuncu boşta kalacak. Bizim bütçe kısıtlamamız yok. Ama her oyuncuyu da Türkiye'ye getiremiyorsunuz. Hedefimiz özlenen Galatasaray'ı tekrar yaratmak'' şeklinde konuştu. 
     Dürüst, sözleşmesi sona eren ve ismi birçok Avrupa takımının transfer listesinde yer alan Hasan Şaş için ''Kendisi profesyonelce görüşmelerini yapıyor. Önerilen en iyi teklifle bize gelecek. Eğer biz bu meblağı karşılayabiliyorsak yoluna bizle devam eder. Biz de böyle olmasını isteriz'' derken, Beşiktaş'la Gençlerbirliği'nden Okan Koç'un transferi nedeniyle yaşanan gerginlik için de şunları söyledi 
     ''Biz Altay'dan Sinan ile her konuda anlaştığımız bir dönemde Beşiktaş Kulübü Başkanı Serdar Bilgili, başkanımız Özhan Canaydın'ı arayarak bu oyuncuyu kendilerinin istediğini iletti. Biz de bu transferden vazgeçtik. Bugün ise aynı kulüple karşı karşıya geldik. Tepkimiz yok, bu bizim üslubumuzdur. Doğru bildiğimiz yoldan gideceğiz.'' 
     
</TEXT>
</DOC>
