<DOC>
<DOCNO> 155875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/ekonomi/eko03.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'ın AB lobisine kadın eli değecek 
</HEADLINE>
<TEXT>

     AÇIK KOYU SOHBETLER 
EYLEM TÜRK 

     Türk Sanayicileri ve İşadamları Derneği TÜSİAD , Türkiye'nin AB'ye tam üyeliği yolunda yaptığı lobi çalışmasını yaygınlaştırmak ve etkinleştirmek için bu ay başında Berlin'de bir ofis açtı. Ofis'in direktörlüğüne de Mehpare Bozyiğit getirildi. 
     Bozyiğit oldukça renkli bir kişilik. Türkiye'de gazetecilik, Hamburg Üniversitesi'nde de sosyoloji, politika ve ekonomi tarihi öğrenimi gören Bozyiğit, hem yazar hem de ressam. Felsefe ve sosyal bilimler dalında doktora yapan Bozyiğit, uzun yıllar yurtdışında yaşamış. İngilizce, Almanca ve Japonca bilen Bozyiğit artık TÜSİAD'ın Almanya'daki lobi çalışmalarını yürütecek. 
     
TüSİAD Berlin Bürosu'nun kuruluş amacı nedir Bu büro ne gibi faaliyetler gerçekleştirecek 
     Amacımız Türkiye'nin Avrupa Birliği'ne üyelik sürecinde, Türkiye'deki siyasi, ekonomik ve sosyal gelişmeleri ve TÜSİAD'ın bu konudaki görüşlerini Almanya'da ilgili kesimlere aktarmak. Ve Alman kamuoyuna yönelik basın ve halkla ilşkiler çalışmaları yapmak. Tüm bu etkinlikleri yürütebilmek için gerekli platformlar oluşturmaya çalışıyoruz. İleride bu konuda konferanslar ve seminerler de düzenleyeceğiz. Ayrıca, Türkiye ve Almanya arasında iş ilişkilerinin gelişmesine de destek olacağız. 
     
Şu ana kadar yapılan girişimleriniz neler oldu 
     TÜSİAD Berlin Bürosu 1 Mayıs 2003 tarihinden itibaren çalışmalarına başladı. Teorik olarak çalışmaya başladık ancak diğer taraftan da altyapımızı kurmaya çalışıyoruz. 4 Eylül 2003 tarihinde TÜSİAD Berlin Bürosu'nun resmi açılışı töreni yapılacak. 
     
Almanların Türkiye'ye bakışını nasıl değerlendiriyorsunuz 
     Almanya'nın Türkiye'ye bakış açısı mutlak değil, hep değişen ve yön değiştiren bir devinim içinde. Bir bakıyorsunuz Türkiye ile ilişkiler çok yoğun, önyargılar hemen hemen yok gibi. Diğer taraftan böyle olumlu bir ilişki, yeni bir seçim sonucu ile olumsuz bir resmi politikaya dönüşebiliyor. Ancak şu kesin ki Alman Kamuoyu Türkiye'de olanları yakından takip eder. 
     
Türkiye'nin AB'ye üyelik müzakerelerine öngörülen tarihte başlanması mümkün mü 
     Evet mümkün. Eğer, Türkiye kendisine verilen süreler içinde, yükümlülüklerini yerine getirirse. Ayrıca, Türkiye Avrupa'ya giden yolda kendi hak ve sorumluluklarını iyi tanımalı. TÜSİAD'ın hedeflerinden birisi Türkiye'nin demokratik gelişimini tamamlayarak, Avrupa Birliği ailesinin bir parçası olması. 
     
Türkiye'nin Irak Savaşı'ndaki tutumunun AB ile yakınlığını artıracağı tahmin ediliyordu. Şu an gelinen noktada böyle bir öngörüyü destekleyecek ipuçları alındı mı 
     Bu tutum olumlu bir politika olarak Almanya'da kaydedildi. Fakat yine de en önemli kıstas Türkiye'nin Avrupa Birliği tarafından kendisine verilen yükümlülükleri yerine getirmesi olacaktır. 
     
AB üyesi olursak yazarlığa dönerimÖzel anlarınızda yapmaktan keyif aldığınız uğraşılar neler 
     Uzun süredir yurtdışındayım. Altı yıl ABD'de, beş yıl Japonya'da, iki yıl İngiltere'de kaldım. Yedi yıldır ise Almanya'da yaşıyorum. Japonya'dayken, oradaki geleneksel resim sanatı olan, "Sumie ve Nihomwa" dallarında beş yıl ders aldım ve bunu yağlı boya ile tamamladım. 
     Resim yapmayı çok seviyorum. Halen çevremdekilerin isteği üzerine, ısmarlama tablolar yapıyorum. Yaşamımın büyük bir kısmını gazetecilik ve yazarlıkla geçirdim. Roman, biyografi ve deneme türlerinde üç kitap yazdım. Bir kitabım işadamı Vural Öger'in biyografisini konu alıyordu. Hep yazarlığa geri dönmeyi düşlerim. Eğer Türkiye AB üyesi olursa, bu işe geri dönebilirim, diye düşünüyorum. 
     
Vural Öger'in hayatını yazdıVural Öger'in biyografisini konu alan kitabınızda sizi en çok ne etkiledi 
     Vural Öger'in kitabı otuzbin basıldı ve Alman kamuoyunda büyük bir ilgi gördü. Beni en çok, kitabı hazırlarken Vural Öger'in annesi ile yaptığım görüşme etkiledi. Vural Öger'in annesi kanser hastasıydı ve yaptığımız görüşmeden on gün sonra da vefat etti. Bu kadar sevgi dolu biriyle o güne kadar tanıştığımı hiç sanmıyorum. Osmanlı terbiyesi almış, Cumhuriyet'in ilkeleri ile büyümüş birisiydi. Bir kaç dil konuşabiliyor, bir enstrüman çalıyordu. Artık var olmayan ve belki hiç bir zaman da var olamayacak bambaşka bir neslin temsilcisi idi. Kendisini bu kadar geç tanımış olmama halen üzülürüm. 
     

</TEXT>
</DOC>
