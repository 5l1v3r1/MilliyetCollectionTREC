<DOC>
<DOCNO> 166598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sondun32.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi'nin Türkiye'ye destek vermesine sol muhalefet karşı.. 
</HEADLINE>
<TEXT>

     AB Dönem Başkanlığını bugün Yunanistan'dan devralan İtalya'da, iktidar ve muhalefet partileri, Türkiye'ye AB sürecinde destek verilmesi dahil, birçok konuda fikir ayrılığına düştü. 
     Başbakan Silvio Berlusconi'nin, AB Dönem Başkanlığı süresince izleyeceği politikayla ilgili 26 Haziran'da yaptığı konuşma, bugün parlamentoda tartışıldı. 
     İtalya'nın Dönem Başkanlığında yapılması gerekenler konusunda sunulan önergelerden, sadece hükümet ortağı merkez sağ partileri ittifakı Özgürlüklerin Evi koalisyonununki kabul edilirken, muhalefetteki sol partiler ittifakı Zeytin Dalı, Yeşiller ve Komünist Yeniden Oluşum Partisi'nin PRC sundukları önergeler reddedildi. 
     İktidarın önergesinde, AB'nin genişlemesiyle ilgili bölümde, Türkiye'ye, yapacağı reformlarda destek verilmesi gerektiği belirtildi. 
     Ancak önergeyi imzalayan Kuzey Birliği partisi adına konuşan Guido Giuseppe Rossi, ''Türkiye'nin AB'ye alınması konusunda partimizin her zaman şüpheleri oldu'' dedi ve AB'nin sınırlarını belirleme konusunda ciddi düşünülmesi gerektiğini ifade etti. 
     İktidarın ikinci büyük ortağı Ulusal İttifak milletvekili Marco Zacchera ise ''Gerçek güçlü Avrupa'nın global görünümünde önemli unsurlar olan Türkiye ve Rusya dahil, AB'nin doğuya doğru genişlemesi için verdiğimiz taahhütler çerçevesinde stratejimize devam edeceğiz'' ifadesini kullandı. 
     Türkiye'nin AB üyeliğine karşı görüşlü önergeler sunan muhalefetteki PRC ve Yeşiller ise ''Türkiye'nin, Kopenhag kriterlerini ne siyasi ne de ekonomik alanda yerine getiremediğinin kabul edilmesi gerektiği'' görüşünü savundu. 
     Önergelerde ayrıca göç, insan hakları, AB ortak dış politikası ve savunması, Avrupa Anayasası gibi konularda da iktidar ve muhalefet partileri arasında derin fikir ayrılıkları olduğu görüldü. 
     Öte yandan, hükümet adına ilk konuşmayı yapan Dışişleri Bakanı Franco Frattini, ''Siyasi ve ahlaki sebeplerden dolayı İtalya'nın AB Dönem Başkanlığı'nı herkesin desteklemesinin bir zorunluluk olduğuna inanıyorum'' dedi. 
     Frattini, Avrupa Anayasasında dini unsurların yer alması tartışmalarına da değinerek, Avrupa kültüründe Hıristiyanlığın kökleri ile laik devlet kavramlarının birlikte kullanabileceğini, bunun birbiriyle çelişmediğini savundu. İtalya'nın aşırı ABD yanlısı olduğu eleştirileri hakkında da Frattini, Avrupalı olduklarını , ancak İtalyan dış politikasının 50 yıldır ABD ile bağlantılı olduğunu kaydetti. 
     Frattini ayrıca, dönem başkanlıklarında Irak'ın yeniden yapılanmasına ağırlık vereceklerini ve bu konuda uluslararası bir konferans düzenleyeceklerini bildirdi. 
     
</TEXT>
</DOC>
