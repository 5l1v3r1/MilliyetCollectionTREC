<DOC>
<DOCNO> 172708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/yasam/yas06.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinli çocuk üç İsrailliye hayat verdi 
</HEADLINE>
<TEXT>

   Batı Şeria'da hayatını kaybeden Filistinli Kaher Uda'nın organları 3 İsrailli çocuğu tekrar yaşama bağladı... 
      DIŞ HABERLER SERVİSİ 
   
   Filistinli bir erkek çocuğun iç organları, ender yapılan ve çok karmaşık bir dizi ameliyatın ardından İsrailli üç gence hayat verdi. 
   Geçtiğimiz hafta Batı Şeria'daki evinin çatısından düşerek ölen 11 yaşındaki Kaher Uda'nın beyin ölümü gerçekleşince, organları önceki gün Tel Aviv yakınlarındaki Beilinson Hastanesi'nde İsrailli çocuklara nakledildi. 'Domino nakil' olarak bilinen ve çok ender gerçekleştirilen bir dizi operasyonla, Uda'nın akciğer ve kalbi 13 yaşındaki Kevser Zuabi adlı kıza nakledildi. Kendi kalbi sağlıklı olan Kevser'e, başarı oranını artırmak için Uda'nın kalbi de verildi. Kevser'in sağlıklı kalbi ise, 11 yaşındaki Rim isimli İsrailli kız çocuğuna nakledildi. Hastane sözcüsü, bunun İsrail'de, yaşayan bir kişiden yapılan ilk organ nakli ameliyatı olduğunu belirtti. 
   
   'Dini ve ırkı önemli değil' 
   Filistinli Uda'nın böbrekleri de, 15 yaşındaki Salman adlı bir erkek çocuğa takıldı. Organ nakli yapılan tüm hastaların İsrailli Arap olduğu belirtilirken, 14 kardeşin en küçüğü Uda'nın ağabeyi Raed Uda, Yediot Aharonot gazetesine, "Organ nakli yapılanların Arap ya da Yahudi olması önemli değil. Önemli olan çocukların hayatını kurtarmış olmamız" diye konuştu. 
   
   
</TEXT>
</DOC>
