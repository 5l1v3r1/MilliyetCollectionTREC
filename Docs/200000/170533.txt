<DOC>
<DOCNO> 170533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/yazar/tamer.html </URL>
<DATE> 2003/07/20/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Güle güle Doğan Beyciğim 
</HEADLINE>
<TEXT>

     
Aykırı damat      Koç ailesinin aykırı çifti Sevgi - Doğan Gönül'ün hem bağımsız, hem de birbirlerine çok bağlı yaşantılarını bundan daha güzel anlatabilecek örnek olur mu bilemiyorum. Gönül çifti, Koç kültürüne aykırı yaşarlardı ve renk katarlardı. Çok önemli bir diğer aykırılıkları ise, gerek Vehbi Koç'un sağlığında, gerekse sonrasında Koç ailesi içindeki iktidar çekişmelerinin hep dışında kalmalarıydı. Söyleyecekleri varsa herhalde sadece yönetim kurullarında ve aile meclisinde söylemişlerdir. 
     Erdoğan Gönül ya da aile içinde kendisine hitap ediliş şekliyle Doğan Gönül denince aklıma ilk gelen gülümseyen bir yüz, iyi yemek, hoş bir sohbet, kısacası keyif... Türkiye'nin bir numaralı holdinginde doğal sayılması gereken gerilimli iş ortamına rağmen, Doğan Bey'in bunu nasıl başardığı ise ona özgü bir yetenekti herhalde. 
     
Gönül adamıydı      Doğan Gönül'ün öldüğü gün sevgili Can Kıraç Kuşadası'nda bilgisayarının başına geçip bana şu satırları yazmış 
     "Doğan, soyadıyla özdeşleşen gerçek bir 'Gönül' adamıydı. Dostlarına 'Gönül'den bağlıydı. İş arkadaşlarını 'Gönül'den severdi. Sahip olduğu güzellikleri, yüzündeki tebessümüyle yakınlarına ileten gerçek bir dosttu. Hayatın sıkıntılarını hoşgörüyle karşılayan, insan tanımaya meraklı, konuşmalarında şakacı, yemek yemeği sanatsal bir olay gibi ödüllendiren, her şeyin güzeline meraklı, iyi giyinmeyi çevresi için bir saygı gösterisi sayan, kendine meslek olarak seçtiği otomobilciliğe ve otomobile tutkun, deniz aşığı olağanüstü bir insandı Doğan." 
     
Damatlığı kullanmadı      Kıraç'ın Erdoğan Bey'le ilgili çok önemli bir başka tespiti var "Vehbi Koç'un damadı olduğunu hiçbir vesileyle kullanmamıştı." Çok kayda değer ve nadide bulunan, altı çizilmesi gereken bir haslet. 
     Kıraç'ın e - postasından Gönül'le ilgili bir başka kesit 
     "Doğan Gönül, Koç Holding yönetim kurulu toplantılarında Otosan'ı eleştiren Rahmi Koç'a 'Rahmi Beyciğim Otosan'a bu kadar da insafsızlık yapılır mı ' demeden edemezdi. Otosan şirketi yönetim kurulu toplantılarında da ilk patronu Ahmet Binbir'in yeni bir öneriyi red etmesini 'Ahmet Beyciğim Gene mi hayır diyorsunuz ' diyerek nazik bir üslupla protesto etmekten geri kalmazdı. 
     Doğan, nevi şahsına münhasır hep genç kalabilmiş bir İstanbul efendisiydi. Geride kalan bizler onu çok özleyeceğiz. Bir gün buluşmak üzere seni uğurluyoruz Doğan Beyciğim " 
     
Kubbede hoş seda      Bazı insanlar vardır, hatırlayınca tüyleriniz diken diken olur. Diğer bazıları vardır, saygıyla anarsınız. O hep gülümseyen yüzünden midir nedir, Erdoğan Bey deyince yüzünüzde ister istemez bir gülümseme belirir. Gönül, kubbede gerçekten hoş bir seda bırakacak. Bu herkes için söylenir, ama herkes için geçerli değildir. Erdoğan Bey içinse yüzde 100 doğrudur. 
     Erdoğan Bey, herkese olduğu gibi bana hitabında da "ciğim"i eksik etmezdi Meral Hanımcığım Ben de onun üslubuyla kendisine güle güle Erdoğan Beyciğim diyorum. 
     Koç ailesinin başı sağ olsun. 
     
     

</TEXT>
</DOC>
