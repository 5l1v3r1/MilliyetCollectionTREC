<DOC>
<DOCNO> 185138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sonspo01.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Serhat adına sevindim, İzmir bizim kalemiz... 
</HEADLINE>
<TEXT>

     Birinci Süper Futbol Ligi'nde Fenerbahçe, cezası nedeniyle İzmir'de yaptığı maçta Gençlerbirliği'ni 1-0 yenerken, sarı-lacivertli ekibin teknik direktörü Christoph Daum, golü atan Serhat adına sevindiğini söyledi. 
     Dau,m maçtan sonra yaptığı açıklamada, ilk yarıda, Gençlerbirliği'ni hata yapmaya zorlayacak baskıyı oluşturamadıklarını kaydetti. İkinci yarıda taktiksel değişiklikler ve oyuncu değişiklikleriyle maçı kazanmak istediklerini ortaya koyduklarını belirten Daum, şöyle konuştu 
     ''Serhat adına sevindim. Fenerbahçe için ne kadar önemli bir oyuncu olduğunu herkese kanıtladı. Tomas mükemmel oynadı. Bunun dışındaki konuları kendi aramızda görüşeceğiz. Galatasaray maçından sonra takımımıza övgüler yağdırıldı. Bizim oynanan maçı unutup, bir sonraki karşılaşmayı düşünmemiz gerekiyor. Stattaki atmosfer, bize kendi evimizi aratmadı. İzmir, Fenerbahçe'nin büyük kalelerinden biri. Taraftarlara teşekkür ediyoruz.'' Gençlerbirliği'nin de çok iyi bir takım olduğunu kaydeden Daum, ''Blackburn Rovers galibiyeti onlara özgüven kazandırmış. Böyle iyi takımların olması, Türk futbolu adına sevindirici. Gençlerbirliği'ni tebrik etmek gerekir'' dedi. 
     Daum, Van Hooijdonk'un maçın başında kaçırdığı penaltıya ilişkin olarak da ''Geçen haftaki maçtan sonra penaltının mutlak gol anlamına gelmediğini söylemiştim. Penaltı kaçabilir, önemli olan takımın penaltı kaçtıktan sonra demoralize olmadan oyununu sürdürmesidir'' diye konuştu. 
     Gençlerbirliği Teknik Direktörü Ersun Yanal, karşılaşmadan sonra basın toplantısı yapmadan stattan ayrıldı. 
     
</TEXT>
</DOC>
