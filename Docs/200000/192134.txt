<DOC>
<DOCNO> 192134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/spor/spo04.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer isyan etti 
</HEADLINE>
<TEXT>

   Trabzonspor'un eski başkanı, İskender Önal'ın suçlamalarına yanıt verdi, "Genel kurul için kimsenin önünü kesmedim, kimseye de yön vermedim. Atımı beğenmeyenlerin eşeği olsa" dedi 
      
   Sıkıntılı süreç 
   BORDO- Mavili kulübün eski başkanı Özkan Sümer, kendisine, "Paylaşma, dayanışma, danışma ve sevgiden yoksun" eleştirilerini getiren eski asbaşkan İskender Önal'a sert tepki gösterdi. Sümer, "Benim atımı beğenmeyenlerin bari eşeği olsa" göndermesinde bulundu. Beklenmedik gelişmelerin camiada sarsıntılar ve sıkıntılar yarattığını hatırlatan Sümer, "Genel kurul kararı alınmadan önce de, sonra da kimsenin önünü kesmedim, kimseye karşı durmadım ve yön vermedim" diye konuştu. 
   
   'Adaylığı uygunsuzdu' 
   AHMET Ağaoğlu'nun adaylıktan çekilmesi sonrası oluşan kaostan çıkış yolu aramak için formüller ürettiklerini anımsatan Sümer, "Başkanlıktan ayrıldım, Trabzonspor'dan değil" yorumunda bulundu. Görüşmeler sırasında İskender Önal'ın başkanlığı için Faruk Özak'tan da talep gelmediğini açıklayan Sümer, "Adaylığı zamansal ve durumsal olarak uygun değildi. Bana göre haksızlık yapıldıysa Afacan Yılmaz Ergün'e yapıldı. Çünkü aday olarak çok önceden çıkmıştı. Fırsatçı tutum da sergilememişti. 
   
   Ağaoğlu incitti 
   MEHMET Ali Yılmaz'ın "Kulübe el koyarım" sözünü de değerlendiren Özkan Sümer, şöyle devam etti "Hiç kimsenin Trabzonspor'a el koymaya hakkı, gücü yoktur. İnanıyorum ki bu sözleri sahip çıkma anlamında kullanmıştır. Ağaoğlu'nun Trabzon'u terketmesi camianın onurunu kırdı. İstifa sonrası bazı siyasiler beni acımasızca eleştirdi. Yanıt vermedim. Çünkü bu kulüp hep siyaset üstü kalmıştır, kalmaya devam etmelidir. Faruk Özak siyasi bir kimlik. Başkanlığını da ben önermedim." 
   
   Trabzonspor hırs küpü 
   TRABZONSPOR cumartesi İstanbulspor ile oynayacağı maçın hazırlıklarını dün tek idmanla sürdürdü. Teknik Direktör Samet Aybaba, düz koşunun ardından taktik antrenman yaptırdı. Antrenmanın son bölümünde yarı sahada çift kale maçı oynayan Bordo - Mavililer'in oldukça hırslı olduğu gözlendi. Çift kaleye sakatlıkları süren Van de Paar, Recep ve Mustafa dışındaki tüm futbolcular katıldı. 
   
   Protesto istifası 
   DİVAN Başkanlık Kurulu üyesi Hüseyin Usta, İskender Önal'a karşı haksızlık yapıldığını öne sürerek, görevinden istifa etti. Usta, "İskender Önal söylediklerinin tümünde haklıdır. Ona karşı yanlış yapılmıştır. Divan kurulu da tarafsız davranmamıştır. Böyle bir divan kurulunda çalışmam söz konusu olamaz" dedi. 
   
   
</TEXT>
</DOC>
