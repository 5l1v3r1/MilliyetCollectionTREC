<DOC>
<DOCNO> 158920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/magazin/amag.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un favori bekleme noktaları 
</HEADLINE>
<TEXT>

Kırmızı Türkler nerede, Beyaz Türkler hangi köşede buluşmayı isterler Taksim'e çıkanlar, nerede, kimleri beklerler Hepsi bu yazıda... 
     KAYNAMA NOKTASI AHMET SALİH 

     Taktir edersiniz ki, bir şehir kaçırılmış fırsatların, oluşmayan olanakların küçük olasılıkların topografyasıdır biraz da... Kalabalıklar içinde gündelik hayatın hızına ayak uydurmaya çalışan şehir insanları, kaldırımlarda veya taşıtların pencerelerinden birbirlerine aynı anda ilk ve son kez bakarlar. 
     Şehir, ilk ve son bakışların ortak zeminidir. Oysa durup bekleseler, belki de "İlk bakışta aşklar" içinde kalakalacaklardır. Uzun uzun bakacaklardır. Bu yüzden şehir insanları ilk gecelerde aniden gözlerini açarlar ve yanlarında yatan hemşerilerinin de çoktan uyanmış, kendilerini seyrediyor olduğunu görürler. 
     
     Daima alternatif 
     Sınırsız ve imk nsız tanışmaların, karşılaşmaların, aşkların krokisinde, tanışıkların ve şıkların oluşturduğu buluşma noktaları hepsi bir amaç peşinde olduğu halde topluca bakıldığında amaçsızca ve serserice oradan oraya koşturuyormuş gibi görünen kalabalığa her şeyin iyiye doğru değişebileceği, başka bir gündelik hayatın da olabileceği umudunu verir. Şehrin bekleme noktaları gerilla kampı, direniş odağı etkisi yapar. Oralarda bekleyenlerin yüzüne daha yakından bakar, hızla geçip giderken yol kenarında bir bekleyen olursa, hemen seçeriz. Bekleyenler her zaman alternatiftirler. 
     
     Turist ve jigololar... 
     Şimdi, İstanbul'daki en önemli bekleme noktaları ve yaptıkları etkilere geçiyoruz. 
     Şarkılara bile geçen Taksim Postanesi önü Burası artık McDonald's'ın önü olarak tarif edilmektedir. Geceleri turistler ve jigololar burada buluşurlar. Turist rehberlerine de geçmiştir. Travestiler, burada beklenti içinde dolaşmayı 'Çarka çıkmak' olarak tabir ederler. 
     Yine Taksim'de büfelerin önü Gece eğlencelerine giden gruplar burada bir araya gelir, kulüplere barlara dağılırlar. Motosikletleri çekip bekleyenler de çoktur, sivil polisler de. 
     Yine Taksim'de, Sular İdaresi'nin önündeki çimler 17 Ağustos depreminden bu yana evlerinde duramayanların, evde basanların, yazları birini değil sabahı bekledikleri yer. Gece pikniği, korku mesiresi alanı. 
     Sıraserviler'den İstiklal Caddesi'ne inen ilk sokak Depresif gençlerin, 'grunge'ların ellerinde bira kutuları tam anlamıyla bekleştikleri yer. 
     AKM önü Gerçek heterojen buluşma yeri, Anadolu yakasında oturanlar, Avrupa yakasını yarım kalmış bir tatminle buradan terk ederler. Bekledikleri dolmuşlara, araçlara binerek. 
     
     İskele önündeyseniz... 
     Nişantaşı, Yargıcı mağazasının köşesi 'Beyaz Türk'lerin bekleme noktası. 
     Akmerkez Ulus kapısı ya da Papermoon önü 'Kırmızı Türk'lerin bekleme noktası. 
     Kadıköy, İskele önü Karşıdan iskelede bekleyenlere doğru yürürken aniden her şey bir yavaş çekime geçecekmiş gibi gelir insana. Denizin, vapurların etkisi mi acaba Yoksa birazdan vapurda, birlikte içilecek çayın 
     
     Dansı eşsiz... 
     İstanbul şu sıralar bir başka beklenti içine daha girdi. Günümüz dansının en önemli ismi, Pina Bausch önümüz-deki haftasonu AKM'de İstanbul için özel olarak tasarladığı gösteriyi sunacak. Biletler satışa çıktığı gün tükendiği için programa ek gösteri konuldu. Bu gösterilerin biletleri de bugün satışta. Diğer taraftan Avrupa'nın her yerinden uçaklarla Bausch hayranları inecek İstanbul'a hafta sonuna doğru. 
     

</TEXT>
</DOC>
