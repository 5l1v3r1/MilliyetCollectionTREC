<DOC>
<DOCNO> 153468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun27.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Türkiye Avrupa'ya aittir" 
</HEADLINE>
<TEXT>

     ABD Dışişleri Bakanı Colin Powell, ''Türkiye Avrupa'ya aittir'' dedi. 
     Powell, Atina'da yayınlanan To Vima gazetesindeki demecinde, Türkiye-AB ilişkilerine değinerek, ''Türkiyesiz bir Avrupa Birliği'nin eksik kalacağını'' söyledi. Türkiye'nin AB içinde yer alması gerektiğini belirten Powell, ''Ankara, bu konuda konulan kriterleri yerine getirmek için ne yapması gerektiğini biliyor'' diye konuştu. 
     Kıbrıs konusuna da değinen Powell, adada, KKTC Bakanlar Kurulu kararıyla başlatılan karşılıklı serbest geçişlerden ''etkilendiğini'' ifade etti. Powell, ''sınır bölgelerinde insanların geçişlerinin sağlanabilmesi için yolların açılması ilginç bir gelişmedir'' dedi. 
     BM Genel Sekreteri Kofi Annan'ın üçüncü kez sunduğu planda ilerleme kaydedilmemesinin kendisini ''hayal kırıklığına uğrattığını'' ifade eden Powell, Annan planında iki tarafın da değerlendirebileceği olumlu unsurlar bulunduğunu belirtti. 
     




</TEXT>
</DOC>
