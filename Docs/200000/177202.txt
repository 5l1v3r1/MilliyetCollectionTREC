<DOC>
<DOCNO> 177202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/soneko20.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
JCR, Türkiye'nin görünümünü negatiften çıkarmaya hazırlanıyor 
</HEADLINE>
<TEXT>

     Japon Kredi Derecelendirme kuruluşu JCR, Türkiye ekonomisindeki olumlu faktörlerin, olumsuz faktörlerden daha çok olması nedeniyle, Türkiye'yi negatif izlemeden çıkarmaya hazırlanıyor. 
     JCR Türkiye analisti Yoshiko Tamura, Türkiye konusunda hazırlanan rapor konusunda, değerlendirmelerde bulundu. 
     Tamura, olumlu gelişmeler nedeniyle, bu ay içinde, Türkiye'yi negatif izlemeden çıkartarak, pozitif izlemeye alabileceklerini söyledi. 
     
     TÜRKİYE RAPORU... 
     Tamura tarafından hazırlanan Türkiye raporunda, Türkiye ekonomisindeki gelişmelere ilişkin olarak olumlu ve olumsuz faktörler vurgulandı. 
     Raporda, ''IMF destekli ekonomik reformlarda ilerleme, IMF'nin mali desteği, Türkiye'nin jeopolitik önemi ve makro ekonomik performanstaki gelişme'' olumlu faktörler olarak belirtilirken, ''zayıf mali pozisyon ve kamu borç yükü, yüksek dış borç ve Irak savaşının ardından, ABD ile kötüleşen ilişkiler'' ise olumsuz faktörler olarak sıralandı. 
     Ekonomik trendin bu şekilde devam etmesi halinde, yüzde 5'lik büyüme ve yüzde 20'lik enflasyon hedeflerinin tutturulacağının vurgulandığı raporda, Türk Lirası'ndaki aşırı değerlenme ve Avrupa Birliği'ndeki ekonomik durgunluk nedeniyle, ihracat hedefinin tutmaya bileceği ifade edildi. Lira'daki değerlenmenin ve ithalattaki artışın, cari işlemler açığını da körüklediği belirtildi. 
     Ekonomik reformlardaki kısmi gecikmeden dolayı IMF kredisinin serbest bırakılmasına yönelik 6. gözden geçirmenin Ekim ayına ertelenmesi ve cari açıklardaki büyümenin devam etmesi de negatif faktörler arasında sayıldı. 
     
     REFORMLARA DEVAM 
     Raporda, IMF'nin 5. kredi dilimini 1 Ağustos'ta serbest bıraktığı anımsatılarak, hükümetin mali hedeflerini ve özelleştirme programını başarıp, başaramayacağının ve Türkiye-ABD ilişkilerindeki gelişmelerin yakından izlenmesi gerektiği belirtildi. 
     Raporda, Avrupa Birliği'ne uyum yasalarının, Temmuz ayı sonunda TBMM'den geçtiğinin de altı çizildi. 
     
     MAKRO EKONOMİK TAHMİNLER... 
     JCR'nin makro ekonomik tahminlerine göre, bu yıl, enflasyon yüzde 20, gelecek yıl ise yüzde 15 olacak. 
     Ekonomik büyüme ise bu yıl ve gelecek yıl yüzde 5 düzeyinde gerçekleşecek. 
     Kamu borçlarının Gayri Safi Milli Hasıla'ya GSMH oranı, bu yıl yüzde 91.3, gelecek yıl ise yüzde 83.1 olacak. 
     Bu yılın cari işlemler açığının Gayri Safi Yurtiçi Hasıla'ya GSYİH oranı yüzde 3.1 olurken, bu oran gelecek yıl yüzde 3'e inecek. 
     JCR, son olarak Türkiye'ye B notu verirken, ekonomik görünümünü de ''negatif'' olarak açıklamış ve muhtemel bir not indirimi için Türkiye'yi yakın izlemeye almıştı. 
     
</TEXT>
</DOC>
