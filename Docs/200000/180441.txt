<DOC>
<DOCNO> 180441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/yasam/yas03.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte kıyamet senaryoları 
</HEADLINE>
<TEXT>

   Bilim adamları, 'kıyametin' nasıl olacağı senaryolarını şöyle özetledi Ya pişeceğiz, ya donacağız, ya kül olacağız, ya da... 
      DIŞ HABERLER SERVİSİ 
   
   Dünya'ya çarpıp çarpmayacağı bilim çevrelerinde tartışma yaratan '2003 QQ47' kod adlı dev göktaşıyla iglili haberler, kıyamet günü senaryolarını da yeniden gündeme taşıdı. '2003 QQ47'nin, 21 Mart 2014'te, 909 binde bir Dünya'ya çarpma olasılığı 'yanlış hesap' çıkınca, bu dev göktaşının, Dünya'yı 'ıskalayacağı' bildirilmişti. Bu haber üzerine İngiliz Guardian gazetesi, en olası dört kıyamet teorisini yayımladı. 
   
   Birbirinden korkunç 'son'lar 
   Bilim adamların bu senaryoları şöyle 
   Pişme teorisi 'Kıyamet', yerküre üzerinde yaşanan 'kaçak sera gazı' etkisiyle gelecek. Yeryüzündeki sıcaklık, sera gazları nedeniyle, kurşunun erime noktasına ulaşacak. Dünya'nın kaderi Venüs'ünkine benzeyecek ve hayat, 'pişerek' yok olacak. 
   Donma teorisi İkinci teori, en son 10 bin yıl önce yaşanan Buzul Çağı'nın dönmesiyle 'kıyamet'in yaşanmasını içeriyor. Bu teoride Dünya, dev buzulların oluşmasıyla dev bir 'kartopuna' dönüşecek ve hayat, 'donarak' bitecek. 
   Kül olma teorisi Üçüncü senaryoda, termonükleer enerjisinin tükenmesi sonucu Güneş'in 'şişerek' bir dev yıldıza dönüşmesi 'kıyameti' getirecek. Bu teoriye göre Güneş, 5 milyar yıl içinde 'kızıl dev' aşamasına gelene kadar büyüyecek. Ve sıcaklığı ile Dünya'yı tamamen kül edecek. 
   Kozmik çöküntü teorisi Bu 'kıyamet' teorisi de, uzayda rastgele oluşacak bir 'kuantum dalgalanmasının', kütleleri yok etmesine dayanıyor. Bir 'kozmik çöküntü' yaratacak bu oluşum nedeniyle yıldız ve gezegenler ışık hızında ilerlemeye başlayacak ve tüm evren, 'birbirine girerek' yok olacak. 
   
   
   
   
</TEXT>
</DOC>
