<DOC>
<DOCNO> 154233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/soneko12.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Coşkun Biz krize vesile olmaya gelmedik... 
</HEADLINE>
<TEXT>

     Sanayi ve Ticaret Bakanı Ali Coşkun, ''Kim nasıl suni bir sorun yaratmak isterse istesin, onlarla muhatap olmayacağız'' dedi. 
     Sanayi ve Ticaret Bakanı Ali Coşkun, Gaziantep Tuğcan Otel'de gerçekleştirilen ''TOBB Sanayi Odaları Konseyi'' toplantısında bir konuşma yaptı. 
     Bakan Coşkun, konuşmasında, hükümetin tek başına iktidar olmasının ana sebebinin verdiği sözler olduğunu ve bu sözlerin arkasında olduklarını unutmadıklarını bildirdi. 
     Beş aydan beri ekonomide bir canlanma bulunduğunu, bu canlanmanın eski Devlet Bakanı Kemal Derviş'in koyduğu kaidelerden kaynaklandığı yönünde basının haberler yaptığını ifade eden Coşkun, bunun yanlış bir düşünce olduğunu söyledi. 
     Türk ekonomisinin büzülerek, küçülerek, üretim kapasitesini düşürerek düzlüğe çıkmasının mümkün olmadığını belirten Bakan Coşkun, Türkiye'nin küçülen ekonomi ve hantal yapı ile düzlüğe çıkarılamayacağını bildirdi. 
     Coşkun, şöyle konuştu 
     ''Ülkenin kavgaya değil uzlaşıya, barışa, sevgiye ihtiyacı var. Sayın Başbakan'ın talimatları doğrultusunda kim, nasıl bir suni sorun yaratmak isterse istesin bunları muhatap almayacağız. Biz krize vesile olmaya gelmedik. Bunları görerek geldik, hazır geldik. Hani annelerimiz çocukken birşey söylerdi, oğlum sen ona uyma, ahlakın bozulur biz onlara uymayacağız...'' 
     
     İKİNCİ VERGİ REFORMU PAKETİ HAZIRLANIYOR 
     Esnafın rejimin temeli olduğunu, bu yüzden kalkındırılması gerektiğini de belirten Sanayi ve Ticaret Bakanı Ali Coşkun, stopajda yüzde 90, SSK priminde de yüzde 20 indirim getirdiklerini ifade etti. 
     İkinci vergi reformu paketinin de hazırlanmakta olduğun anlatan Coşkun, siyasi otoritenin bu konudaki kararını belirlemeden bu konuda fazla birşey söylemek istemediğini bildirdi. Coşkun, ancak söz konusu reformla ilgili eyleme geçmeden tarafların görüşlerini alacaklarını kaydetti. 
     Enerjide katma değer vergisi KDV ile özel tüketim vergisinde ÖTV yüksek vergiler bulunduğunu, bunları normal seviyelere indireceklerini anlatan Coşkun, organize sanayi bölgeleri ile ilgili hazırladıkları yasa çıktıktan sonra nitelikle endüstri bölgelerinin faaliyete geçeceğini dile getirdi. 
     OSB'lerin önündeki bütün engelleri kaldıracaklarını da vurgulayan Bakan Coşkun, toplantıda bulunan Çevre Bakanı Kürşad Tüzmen'e de seslenerek, Türkiye'nin ticari ataşeleriyle müşavirlerinin doğrudan özel teşebbüse bağlanması gerektiğini, memurların tücrar zihniyetini anlamalarının mümkün olmadığını söyledi. 
     Coşkun, Tüzmen'den yurtdışında bulunan bu ticari ataşe ve müşavirliklerin en az 20'sinin Odalar Birliği'ne bağlanarak bu çalışmanın bir denenmesi isteminde bulundu. 
     
     İŞ GÜVENCESİ 
     Konuşmasında İş Güvencesi Yasası'na da değinen Sanayi ve Ticaret Bakanı, kendilerinin uzlaşma yanlısı olduklarını, işçi, işveren ve kamu kesiminin bu konuda 11 maddede anlaşamadıklarını hatırlatarak, şunları kaydetti 
     ''Ana muhalefet partisi başkanı nasıl diyeyim sabote etti dememek için... Engellemesi neticesinde yasayı geri çektik. Haziran ayına kadar mutlak suretle çağdaş iş kanunu getireceğiz. İş yeri güvencesi olmadan iş güvencesi olmaz. Eğer kesimler anlaşamazsa biz siyasi otorite olarak kararımızı vereceğiz. Bu bunalımdan çıkaracağız.'' 
     
     DEVLET ZENGİN ETTİ 
     Coşkun, devletin bu güne kadar kimi zengin edeceğine kimi fakir bırakacağına karar verdiğini de belirterek, bundan sonra devletin böyle bir karar veremeyeceğini söyledi. 
     Kimin projesi varsa, dürüst ve kaliteli çalışıyorsa devletin onun arkasında olacağını kaydeden Coşkun, dolayısıyla haksızlıkları kaldıracaklarını bildirdi. 
     Artık Sanayi ve Ticaret Bakanlığı'nın, Odalar Birliği'nin şemsiyesi altında çalışan kendisine bağlı kurumlar bakımından bu odaları idari odaları denetlemeyeceğini de belirten Coşkun, böyle birşeyin olamayacağını, bunu içine sindiremediğini ifade etti. 
     Küçük ve orta boy işletmelerinin KOBİ bundan sonra bazı limitler dahilinde bağlı bulundukları odalar dahilinde destekleneceğini de anlatan Coşkun, paranın ise bakanlık tarafından karşılanacağını, bu yıl için KOSGEB'e 123 trilyon lira tutarında bütçe ayrıldığını bildirdi. 
     Ülkede yoksulluğun arttığını, bir kesimin aç olduğunu ifade eden Sanayi ve Ticaret Bakanı, nüfusun yüzde 20'sinin açlık, yüzde 50'sinin de yoksulluk sınırında olduğuna ilişkin Ekonomik İşbirliği ve Kalkınma Teşkilatı OECD raporu olduğunu söyledi. 
     
     TOBB BAŞKANI HİSARCIKLIOĞLU 
     TOBB Başkanı Rifat Hisarcıklıoğlu da yaptığı kapanış konuşmasında, 5590 sayılı yasalarının Meclis'ten geçeceğini, yasada başkanlığın en fazla iki dönem üst üste yapılmasına imkan tanındığını, iki dönemin ara verilmesi halinde eski başkanın yeniden yönetime seçilebileceğini anlattı. 
     Siyasi parti ve hükümetlerin zengin yarattığı dönemlerin bittiğini anlatan Hisarcıklıolu, fırsat eşitliği sağlayacak bir yönetim istediklerini dile getirdi. 
     TOBB'un misyonunun hükümet yıkmak veya kurmak olmadığını da ifade eden Hisarcıklıoğlu, bütün siyasi partilere aynı uzaklık ve yakınlıkta olduklarını, Türkiye'yi gelişmiş 10 ülkenin içine koymayı hedeflediklerini bildirdi. 
     
</TEXT>
</DOC>
