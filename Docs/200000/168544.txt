<DOC>
<DOCNO> 168544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sonspo05.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor büyük oynuyor.. 
</HEADLINE>
<TEXT>

     Geçtiğimiz futbol sezonu başında oldukça sıkıntılı günler geçiren Konyaspor, birbiri ardına yaptığı transferlerle Birinci Süper Lig'de ''korkulan'' takım olmayı hedefliyor. 
     2001-2002 futbol sezonunun son haftalarında şampiyonluğu kaçıran Konyaspor'da, yönetimin çekilmesi ile başlayan sıkıntılı günler kayyumun gündeme gelmesiyle artarak devam etti. 
     Genel kurullarda yönetime aday çıkmaması ve kulübün sahipsiz kalması nedeniyle tırmanan olumsuz hava, Konya Valisi Ahmet Kayhan'ın kulübe destek olacağı yönündeki açıklamasıyla yerini umutlu bir bekleyişe bırakmıştı. 
     Sivil toplum örgütleri, işadamları, esnaf odaları ve belediye başkanları ile toplantı yapan Vali Kayhan, ilk olarak kulübün borçlarından kurtulması için destek kampanyası başlattı. Ardından, gerçekleştirilen genel kurulda yönetimi kurma görevi, Konya Büyükşehir Belediyesi Genel Sekreteri Mehmet Köseoğlu'na verildi. 
     O günden sonra ciddi bir çalışma içine giren ve her kesimin desteğini alan Köseoğlu, kısa sürede oluşturduğu yönetim ile yeni bir dönemin kapılarını araladı. 
     İlk olarak teknik direktör sorununu çözen yeni yönetim, Hüsnü Özkara ile 1 yıllığına anlaşma imzalayarak, futbolcu transferlerine yöneldi. Maddi sıkıntı nedeniyle istenilen kadroyu oluşturamayan ve ancak 2002-2003 futbol sezonuna 15 gün kala kamp yapabilen yeşil-beyazlı ekip, maçlar başladıktan sonraki ilk 5 hafta beklenen başarıyı gösteremedi. 
     Konyaspor'a destek olanların ''verilen emekler boşa mı gidecek '' diye düşündüğü sırada elde ettiği galibiyetlerle iyi bir çıkış yakalayan yeşil-beyazlı ekip, oynadığı 34 maçta elde ettiği 20 galibiyet, 8 beraberlik ve 6 mağlubiyet sonucu topladığı 68 puanla İkinci Lig A Kategorisi'nin şampiyonu olarak Birinci Süper Lig'e yükselme başarısını gösterdi. 
     Kısa süre içinde şampiyonluğun verdiği rehaveti üzerinde atan Konyaspor yönetimi, Süper Lig'de kalıcı olmak için hızlı bir transfer çalışması içine girdi. 
     Sözleşmesi biten teknik direktör Hüsnü Özkara ile yeniden anlaşan yönetim, verilen rapor doğrulutsunda iç ve dış transfere yöneldi. İç transferde Hamza ve kaleci Metin dışında sorunsuz ilerleyen transfer komitesi, Süper Lig'in diğer takımları henüz iç transfer çalışmalarını çözmeye çalışırken, hızlı bir şekilde dış transfere yöneldi. 
     Fenerbahçe'den Ogün ve Cem Karaca, Göztepespor'dan Şenol, Zafer Biryol ve Ersin, Kayserispor'dan Özden, Tayfun ve Zafer, İstanbulspor'dan Cenk, Kocaelispor'dan Altan, Erzurumspor'dan Okan Çebi ile Bursaspor'dan Kelemen ile anlaşan yeşil-beyazlı ekip, yaptığı güçlü transferlerle adından söz ettirdi. 
     Basın Sözcüsü İbrahim Kaplan, Birinci Süper Lig'in korkulan takımı olmayı hedeflediklerini, asansör takım değil, kalıcı olmayı istediklerini söyledi. 
     Kayyumdan dönen bir takımın 1 yıl içinde geldiği noktanın spor camiası için de bir başarı örneğini belirten Kaplan, ''Bu nokta, birliktelik ve başarıya inanmanın eseridir. Tek yumruk olup Konya'nın tek takımı için çalıştık ve mutlu sona ulaştık'' dedi. 
     Asıl önemli olanın yükselen çıtayı düşürmemek olduğunu ifade eden Kaplan, ''Dış transferde anlaştığımız 12 futbolcu ile Süper Lig'e bomba gibi gireceğiz. Gerçekten büyük oynuyoruz. Hedefleri olan bir takım kurduğumuza inanıyorum. Aldığımız futbolcular da, neyi ne kadar hedeflediğimizi açıkça ortaya koyuyor'' diye konuştu. 
     
</TEXT>
</DOC>
