<DOC>
<DOCNO> 185865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/dunya/adun.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Irak'ın inşası için Türkiye şart 
</HEADLINE>
<TEXT>

   Avrupa Birliği Komisyonu'nun Dış İlişkilerden Sorumlu Üyesi Chris Patten, "Irak'ın siyasi ve ekonomik anlamda yeniden inşasının başarı şansı, Türkiye'nin de katılımına bağlı" dedi 
      GÜVEN ÖZALP Brüksel 

   
   Irak Savaşı sırasında Türkiye'nin bölgede askeri güç olarak rol almasının "başına dert açacağı" mesajını net bir şekilde veren Avrupa Birliği AB , Irak'ın yeniden yapılandırılmasına ilişkin süreçte Ankara'nın aktif rol almasını istiyor. AB Komisyonu'nun Dış İlişkilerinden Sorumlu Üyesi Chris Patten, Irak'ın gerek siyasi gerekse yapısal anlamda yeniden inşasında sağlanacak başarıda Türkiye'nin başını çektiği komşu ülkelerin katkılarının önemli bir rol oynayacağını söyledi. 
   Irak'ta güvenliğe ilişkin durumun iyileştirilmesi, egemen bir Irak hükümeti oluşturulması, yeniden inşa için şeffaf ve işlevsel nitelikli çok taraflı bir yapı oluşturulması, AB'nin başarı için öngördüğü kilit unsurlar olarak göze çarpıyor. Patten, "Bu bağlamda başarı Irak'ın komşularının, özellikle de Türkiye, Ürdün, Suriye, Körfez ülkeleri ve İran'ın yeniden inşa çabalarına katılımlarına da bağlı olacaktır" dedi. Patten, komşu ülkelerin "iyi niyetli" katkılarının istikrara katkı sağlayacağını ifade etti. 
   
   Türkiye öne çıkıyor 
   Patten, her ne kadar Türkiye'nin ardından Ürdün, Suriye ve İran gibi komşu ülkeleri katkı yapmaya çağırsa da, belirlenen hedefler çerçevesinde gerek siyasi anlamda, gerek güvenlik alanında gerekse altyapı çalışmaları konusunda elle tutulur bir katkı yapabilecek tek komşu ülke olarak Türkiye göze çarpıyor. Özellikle İran ve Suriye'nin siyasi yapıları ve ABD'yle ilişkilerinin hiç de iyi bir seyir izlememesi, Ürdün'ün de kapasitelerinin sınırlı olması, AB'nin bölgede işbirliğine en çok güvenebileceği ülke olarak Türkiye'yi bırakıyor. 
   
   Madrid Konferansı 
   Irak'ın yeniden inşası konusunda 24 Ekim'de Madrid'de düzenlenecek olan uluslararası konferansta tek ses olarak hareket etmeye çalışacak olan AB, yeniden inşa çalışmaları için 200 milyon euro'luk bir bütçe öngörüyor. 
   
   Irak'a asker gönderin çağrısı    YASEMİN ÇONGAR Washington 

   ABD Temsilciler Meclisi'ndeki Türkiye Dostları Grubu Başkanı Demokrat Temsilci Robert Wexler, Ankara'ya, Irak'a Türk askeri göndermesi çağrısında bulundu. Dış İlişkiler Komitesi'nde dün düzenlenen Türkiye konulu özel oturumda konuşan Wexler, ikili ilişkilerin 1 Mart krizinden kurtarılması gerektiğini belirterek, "Türk-ABD ortaklığı, Irak Savaşı'na kurban edilemeyecek kadar derin ve anlamlıdır. Bu yüzden Türk hükümetini, askerlerini ABD güçleriyle yan yana hizmet vermek üzere Irak'a göndermeye kuvvetle teşvik ediyorum" dedi. 
</TEXT>
</DOC>
