<DOC>
<DOCNO> 176901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/yasam/yas07.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Anlaşıldı, Mars'ı 'bitireceğiz' 
</HEADLINE>
<TEXT>

      CENK BAŞLAMIŞ Moskova 
   
   Rus bilim adamları, insanoğlunun en çok ilgisini çeken gezegenlerin başında gelen Mars'ta nükleer santral kurmak amacıyla hazırlıklarını tamamladı. 2030 yılına kadar çalışır hale getirilmesi planlanan santral, Rusya'nın 'kızıl gezegen'de kuracağı araştırma istasyonuna enerji sağlayacak. Dünya dışında inşa edilecek ilk reaktör olacak nükleer santralın, gezegenin dağlık kesimine yapılması planlanıyor. Rusya, reaktörün tamamlanmasından sonra Mars'a düzenli araç göndermeyi ve daimi bir istasyon kurmayı planlıyor. Şu anda ikisi ABD'ye, ikisi Avrupa ülkelerine, biri de Japonya'ya ait toplam beş uzay aracı Mars yolunda bulunuyor. Bu araçların Mars'a inmesiyle, gezegende hayat bulunup bulunmadığı sorusuna ayrıntılı yanıt alınması bekleniyor. Mars'ta su bulunması, bilim adamlarını hayat da olabileceği konusunda heyecanlandırıyor. 
   
   
</TEXT>
</DOC>
