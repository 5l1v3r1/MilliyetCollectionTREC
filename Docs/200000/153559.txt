<DOC>
<DOCNO> 153559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo32.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta gergin idman... 
</HEADLINE>
<TEXT>

     Lider Beşiktaş, Altay ile oynayacağı lig maçının hazırlıklarını sürdürürken, bugün yapılan çalışmada gergin anlar yaşandı. 
     BJK Nevzat Demir Tesisleri'nde gerçekleştirilen antrenmanda, çift kale maç sırasında rakip takımlarda oynayan kaptan Tayfur Havutçu ile Yasin Sülün arasında tartışma yaşandı. 
     Teknik Direktör Mircea Lucescu'nun konuşmayı yasakladığı maç sırasında Tayfur, Yasin'i çok konuştuğu için sert bir dille uyardı. Yasin'in karşılık vermesiyle büyüyen gerginlikte iki futbolcu birbirinin üzerine yürüdü. 
     Yasin'in, ''Koskoca adamsın, evli barklısın, çocuğun var, niye küfür ediyorsun '' demesi üzerine oldukça sinirlenen Tayfur, Yasin'e doğru hareketlendi. Ancak takım arkadaşları ve Lucescu araya girerek, gerginliğin kavgaya dönüşmesini önledi. Bu gelişme üzerine Yasin, idman sahasından çıkmaya çalışırken, Lucescu, sert bir ifade ile bu futbolcunun idmana devam etmesini istedi. Bunun üzerine Yasin, tekrar sahaya dönerek çalışmayı sürdürdü. 
     Bu arada, yaklaşık 2 saat süren idmanda siyah-beyazlılar kondisyon çalışmasının ardından çift kale maç oynadı. 
     Sol ayağında hafif ağrıları olan Sergen, kondisyon ve pas çalışmasının ardından idmanı bırakırken, milli takımlarda bulunan İlhan, İbrahim, Tümer, Ahmet Yıldırım, Tolga ve Pancu, çalışmaya katılmadı. 
     Siyah-beyazlılar, yarından itibaren basına kapalı yapacakları antrenmanlarla Altay maçının hazırlıklarını sürdürecek. 
     




</TEXT>
</DOC>
