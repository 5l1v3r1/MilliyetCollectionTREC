<DOC>
<DOCNO> 177969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun03.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokrat aday Dean Irak şimdi Saddam zamanından kötü... 
</HEADLINE>
<TEXT>

     ABD'de gelecek yıl yapılacak başkanlık seçimi öncesinde muhalif Demokrat Parti'deki yarışta öne çıkan aday Howard Dean, Başkan George Bush'un Irak politikasını sert dille eleştirerek, ''Irak'taki durum, bizim açımızdan Saddam Hüseyin döneminden bile kötü'' dedi. 
     Seçim kampanyasını sürdüren Dean, Amerikan TV'lerine yaptığı açıklamalarda, savaş karşıtı görüşlerini dile getirdi. Vermond eyaletinin eski valisi Dean, Oregon eyalet TV'sine demecinde, ''Başkan Bush'un kandırmasıyla Irak'ta savaşa yanlış tezlerle girdik. Durum hızla kötüleşiyor. Bush, Irak'ı işgal ettiğinde, orada El Kaide'nin bulunduğuna ilişkin kanıt yoktu. Yönetimin buna ilişkin sözleri, iddiadan ibaretti. Şimdiyse El Kaide'nin fiilen orada olduğu anlaşılıyor. Bu da ABD açısından çok daha kötü'' dedi. 
     Dean, CNN TV'sine demecinde de ''Irak'taki operasyonumuz çöküyorsa, El Kaide'nin Irak'ta cirit atabildiği bir ortam doğduysa durum bizim açımızdan Saddam iktidarı döneminden daha vahim demektir...'' diye konuştu. 
     Liberal görüşleriyle tanınan Dean, Demokrat Parti'de savaşa karşı çıkan tek başkan adayı. Dean, son kamuoyu araştırmalarında parti içindeki en önemli rakipleri olan Senatör Joe Lieberman ve Senatör John Kerry'nin önüne geçmiş bulunuyor. 
     
</TEXT>
</DOC>
