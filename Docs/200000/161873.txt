<DOC>
<DOCNO> 161873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sontur12.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Abbasoğlu KADEK üyelerinin Türkiye'ye dönmeleri sağlanmalı 
</HEADLINE>
<TEXT>

     DEHAP 2. Olağanüstü Büyük Kongresi'nde adaylığını koymayan DEHAP Genel Başkanı Mehmet Abbasoğlu, terör örgütü KADEK mensuplarının silahlarını bırakarak Türkiye'ye dönmeleri ve ''demokratik yaşama katılmaları'' için yasal düzenlemeler yapılması gerektiğini savunarak, ''Ancak böylesi bir gelişme pişmanlık yasalarıyla sağlanamaz'' dedi. 
     DEHAP 2. Olağanüstü Büyük Kongresi, Mustafa Özbek Kongre Salonu'nda başladı. 
     Ankara dışından çok sayıda partilinin katıldığı kongrede, terör örgütü elebaşı Abdullah Öcalan lehine sloganlar atıldı. 
     Kongre divan başkanlığının bulunduğu kürsünün üzerine büyük boy Türk bayrağı ve DEHAP bayrağı asıldı. 
     Ayrıca, salonda, ''Demokratik katılımcı yerel yönetim'', ''Demokratik çözüm ve özgür birlik, gençliğin devrimci dinamizmi ile gerçekleşecektir'', ''Ne pişmanlık ne düşmanlık'', ''Kürt sorununa demokratik çözüm'', ''Anadilde eğitim insan hakkıdır'', ''Partilerin kapatılması çözüm değildir'' yazılı pankartlar yer aldı. 
     Tribünlerde partililer ve vatandaşlar otururken salonun orta bölümü delegeler ve basın için ayrıldı. Salonun tavanına renkli parti flamaları asıldı. 
     Kongrede, divan başkanlığına Osman Özçelik, divan başkan yardımcılığına ise Fırat Anlı seçildi. 
     İstiklal Marşı'nın okunmadığı kongrede, ''İnsan hakları, barış, demokrasi mücadelesinde şehit düşenler için'' bir dakikalık saygı duruşunda bulunuldu. 
     Salonda bulunanların, terör örgütü elebaşı Öcalan lehine sloganlar atması üzerine, divan başkanı Özçelik, partinin belirledikleri dışında slogan atılmaması ve kongre çalışmalarını zora sokacak tavırlar gösterilmemesi uyarısında bulundu. 
     Kongrede konuşan DEHAP Genel Başkanı Abbasoğlu, Irak savaşının ardından yaşanan gelişmeleri değerlendirdi. 
     AK Parti yönetiminin, halkın büyük çoğunluğunun ve kendi tabanının savaşa karşı olan tepkisini göz önüne alarak savaş karşıtı bir görüntü sergilediğini belirten Abbasoğlu, ''Diğer bir deyişle, savaş ve barış politikalarını aynı anda, çaktırmadan yürütmeye çalışmış, beceriksiz tutumu ile her ikisini yüzüne gözüne bulaştırmıştır'' dedi. 
     Abbasoğlu, hükümetin ''kimsenin dinine, diline, kültürüne karışmayacağını'' söylediğini, ancak bugün ''20 milyon Kürdü ve onların dilini görmezden geldiğini ve bu konuda adım atmadığını'' ileri sürdü. 
     Başbakan Recep Tayyip Erdoğan'ın, sisteme mesaj vermek için, ilk yurtdışı gezisini Avrupa ülkelerine yaptığını, ancak AB'ye üye olmak için başta ''Kürt sorunu'' olmak üzere önemli konularda adım atmadığını iddia etti. 
     Bu iktidarın da diğerleri gibi ''boş ve kof çıktığını'' iddia eden Abbasoğlu, ''Türkiye'nin birikmiş sorunlarını çözme basiret ve kararlılığında bulunmadığını'' savundu. 
     3 Kasım seçimlerini de değerlendiren Abbasoğlu, seçime iyi hazırlanamadıklarını, aday belirlemede yaşanan sıkıntıların motivasyonlarını bozduğunu belirtti. 
     Ortadoğu'da kalıcı bir istikrar sağlamanın ve demokratik gelişmenin ön koşulunun Filistin ve ''Kürt sorunu''nun çözülmesi olduğunu ifade eden Abbasoğlu, bunun için de öncelikli olarak Türkiye'de ''Kürt sorunu'' ve çözüm yollarının her boyutu ile özgür tartışmaya açılması gerektiğini söyledi. 
     Ayrım gözetmeyen bir genel af çıkarılması gerektiğini savunan Abbasoğlu, ''İç güvenliğe yönelik tehlike oluşturduğu düşünülen KADEK güçlerinin silahlarını bırakarak Türkiye'ye dönmeleri ve demokratik yaşama katılmaları için yasal düzenlemeler yapılmalıdır. Ancak açıktır ki böylesi bir gelişme pişmanlık yasalarıyla bağlanamaz. Daha gerçekçi ve sonuç alıcı bir yaklaşım geliştirilmelidir'' diye konuştu. 
     
     ABLA ÖCALAN KONGREDE 
     Kongreye katılan terör örgütü elebaşı Abdullah Öcalan'ın ablası Fatma Öcalan, kongre salonuna zafer işareti yaparak, terör örgütü elebaşı lehine atılan sloganlar arasında girdi. 
     Ayrıca, kongreye, SP Genel Başkan Yardımcısı Mehmet Bekaroğlu, ÖDP Genel Başkanı Hayri Kozanoğlu, EMEP Genel Başkanı Levent Tüzel, Özgür Toplum Partisi Genel Başkanı Ahmet Turan Demir, SDP Genel Başkanı Akın Birdal, KESK Başkanı Sami Evren, TMMOB Başkanı Kaya Güvenç katıldı. 
     TBMM Başkanı Bülent Arınç, Devlet Bakanı Ali Babacan, Tarım ve Köyişleri Bakanı Sami Güçlü, CHP Genel Başkanı Deniz Baykal, SP Genel Başkanı Necmettin Erbakan ve SHP Genel Başkanı Murat Karayalçın ise kongreye birer mesaj gönderdi. 
     Kongreyi, çok sayıda partili de dışarıda kurulan dev ekrandan izledi. 
     Genel Başkan Abbasoğlu'nun yeniden aday olmadığı kongrede, DEHAP Yeniden Yapılanma Komisyon Başkanı Tuncer Bakırhan'ın tek genel başkan adayı olarak delegelerin oyuna sunulacağı öğrenildi. 
     Kongrede ayrıca, 60 kişiden oluşan Parti Meclisi ve 11 kişilik Merkez Disiplin Kurulu üyelikleri için seçim yapılacak. 
     
</TEXT>
</DOC>
