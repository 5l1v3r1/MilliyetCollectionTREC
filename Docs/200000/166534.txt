<DOC>
<DOCNO> 166534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/spor/spo04.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖKDENİZ'E KIZMAYIN 
</HEADLINE>
<TEXT>

Trabzonspor Kaptanı Fatih Tekke, futbolcunun eline böyle fırsatın bir kez geçeceğini söyledi, "O iyi Trabzonsporlu. Ama tatmin edilmeli" diye konuştu 
     ERGUN ATA 

     'Orta yol bulunur' 
     TRABZONSPOR'DA Gökdeniz'e en büyük destek, kaptanlık pazubandını teslim ettiği Fatih Tekke'den geldi. Takım arkadaşının çok iyi bir Trabzonsporlu olduğunu vurgulayan Fatih, "Gökdeniz'e kimse kızmasın. Böyle bir fırsat bir kez eline geçer. Bu nedenle tatmin edilmeli. Rakipler uçuk rakamlarla kafasını çelmeye çalışıyor. Ama, Trabzonspor ve Gökdeniz ortasını bulacaklardır, bulmalılar. Kendisiyle görüştüm, sorun olacağını sanmıyorum" dedi. 
     
     Yenileri değerlendirdi 
     GEREDE kampında takım olarak müthiş bir uyum yakaladıklarını da belirten Fatih, "Yerlileri bir kenara bırakın, yabancılarla bile iki günde kaynaştık. Sanki birkaç sezondur Trabzonspor'da gibiler" dedi. Bordo - Mavili oyuncu şöyle devam etti "Yattara genç, çabuk ve çok teknik. Tribünleri ayağa kaldırır. O zaman 'Türkiye'ye neden geldi' diye insanın sorası gelir. De Paar'ın top tekniği çok iyi. Tek zaafı topsuz oyunda yok." 
     
     Gençlere yardımcı 
     TAKIM içinde herkesin eşit olduğunu vurgulayan Bordo - Mavililer'in Kaptanı, şampiyonluğa oynayacak bir kadro kurulduğunu, bundan sonra işin tribünlere kaldığını belirtti. Golcü arayışlarının kendisini rahatsız etmediğini de söyleyen Fatih Tekke, "Bana yapılmayanı hatırlayıp her zaman gençlerle birlikte oluyorum ve moral veriyorum. Beni agresif davranışlara, yanlışlara iten nedenleri çok iyi bildiğim için onlara gerekeni yapıyorum" dedi. 
     
     Masaya oturuyor 
     FENERBAHÇE ve Galatasaray'ın talip olduğu Gökdeniz bugün masaya oturacak. Trabzonspor ile iki yıllık sözleşmesi daha bulunan genç futbolcuya, yıllık 600 bin dolar önerileceği öğrenildi. Bordo - Mavili idareciler ise oyuncuya 600 bin dolar teklif edecek. Trabzonspor ayrıca Gökdeniz'in 26 Temmuz'daki düğün masraflarını karşılayacak. 
     

</TEXT>
</DOC>
