<DOC>
<DOCNO> 167687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur24.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta A.A ekibine saldırı, muhabirler kurşunlandı... 
</HEADLINE>
<TEXT>

     Irak'ta görev yapan Anadolu Ajansı muhabirlerinden Sami Tolga Adanalı ile Kenan Gürbüz, silahlı 6 kişinin saldırısına uğradı. 
     A.A muhabirlerini taşıyan aracı kurşunlayarak durduran saldırganlar, arkadaşlarımız ve Iraklı Arap şoför ile mihmandarları yere yatırarak pasaportlarını, paralarını ve tüm değerli eşyaları ile araçlarını gasp ettiler. 
     Saldırı sonrasında Bağdat'taki Türk Büyükelçiliği'ne ulaşan muhabirlerimizden Sami Tolga Adanalı, yaşadıkları acı olayı şöyle aktardı 
     ''Bugün saat 10.15 sıralarında, Iraklı Arap şoförümüz ve Iraklı Arap mihmandarımız Abbas ile Kerkük-Bağdat karayolunda Bağdat yönüne doğru yol alırken, Kerkük'e 1 saat, Bağdat'a 2 saat mesafede silahlı 6 kişinin saldırısına uğradık. 4'ünde Kanas suikast silahı, 2'sinde Kalaşnikof bulunan, aralarında Kürtçe konuşan ve yüzleri poşu ile tamamen sarılı bulunan, yağmacı olduklarını sandığımız 6 kişilik grup, aracımızın önünü kesti. 
     Biz, Iraklı şoföre gaza basmasını ve durmamasını söyledik. Şoför gaz verince, silahlarını bize doğrultarak ateş etmeye başladılar. Bir mermi ön camı delerek koltuğa saplandı. Şans eseri yara almadık. Bunun üzerine Iraklı şoför korkarak durdu. 
     Bizi aşağıya indirip dördümüzü de yere yatırdılar. Üzerimizi aradılar. Gazeteci ve Türk olduğumuzu söyledik. Üzerimizde ne varsa aldılar. İki adet uydu telefonumuz, diz üstü bilgisayarımız, iki adet fotoğraf makinamız ve aparatlarını, araçtaki giyeceklerimizi, pasaportlarımızı ve paralarımızı aldılar. Kenan'da 5 bin dolar, benim üzerimde 1,200 dolar vardı. Araçta bulunan değerli malzemelerimizi de aldılar. 
     Daha sonra havaya ateş edip 'yallah' diyerek uzaklaşmamızı istediler. Bizi durdurduklarından itibaren sürekli ateş ediyorlardı. Arkamızdan da ateş açtılar. Biz koşarak uzaklaştık. Onlar da gasp ettikleri aracımıza binerek kaçtılar. Iraklı şoför ve mihmandarımız Abbas, saldırganların Kürt olduğunu söylediler.'' 
     
     ABD'LİLER ''YAPACAK BİR ŞEY YOK'' 
     A.A muhabiri Kenan Gürbüz de, saldırganlardan uzaklaşmalarının ardından Kerkük-Bağdat karayolunda uzun süre yürüdüklerini belirterek, şunları kaydetti 
     ''Yaklaşık 1 saat yürüdükten sonra otostopla bir araca bindik. Kerkük-Bağdat yolu üzerindeki El Halıs şehrinde bulunan ABD'lilerin kontrol noktasına gittik. Durumu ABD'lilere anlattık, hiçbir şey yapamayacaklarını söylediler. Irak polisine gitmemizi salık verdiler. Irak polisine gittik. Bir tutanak tuttular. Şoför ve mihmandardan bilgi aldılar. Hakim dedikleri biri geldi, o da tutanak tuttu. Ardından Bağdat'taki Türk Büyükelçiliği'ne geldik.'' Muhabirlerimiz Tolga Adanalı ve Kenan Gürbüz, Bağdat'taki Türk Büyükelçiliği'nde büyük yakınlık ve ilgi gördüklerini, kendilerine sahip çıkıldığını ifade ettiler. Irak'taki Türk Büyükelçiliği ve Dışişleri Bakanlığı'nın A.A ekibine yönelik silahlı saldırıya ilişkin girişimleri sürüyor. 
     
</TEXT>
</DOC>
