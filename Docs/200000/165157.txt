<DOC>
<DOCNO> 165157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/soneko13.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılar kriz söylemlerine karşı 
</HEADLINE>
<TEXT>

     İş Bankası Genel Müdürü Ersin Özince, kriz söylemlerini doğru bulmadığını belirterek, ''Krizden en önemli derecede etkilenmiş bir sektörün ve müessesenin yöneticisi olarak özgüvenimizi artırma konusunda çok kararlı olmamız gerektiğini, özellikle toplumda benim konumumdaki insanlara bu konuda ciddi görev ve sorumluluk düştüğünü düşünüyorum'' dedi. 
     Türkiye Bankalar Birliği'nin bebek ölümlerini azaltmaya yönelik olarak başlattığı ''Türkiye'nin geleceği için çocuklara sağlıklı bir gelecek'' kampanyasının tanıtımından önce soruları yanıtlayan Özince, bir gazetecinin ''Kriz söylemlerini nasıl buluyorsunuz '' sorusu üzerine şunları söyledi 
     ''Hiç iyi bulmuyorum, kişileri eleştirmek için söylemiyorum. Krizden en önemli derecede etkilenmiş bir sektörün ve müessesenin yöneticisi olarak özgüvenimizi artırma konusunda çok kararlı olmamız gerektiğini özellikle toplumda benim konumumdaki insanlara bu konuda ciddi görev ve sorumluluk düştüğünü düşünüyorum. Bir defasında sizler bana şöyle bir şey sormuştunuz Niçin hala iyi diyorsunuz Ben de şunu söylemiştim İş Bankası Genel Müdürü'nün ağzından sorun olacak, kriz olacak ifadesi alamazsınız Günün birinde bu işi bırakırsam, belki o zaman daha farklı bir şey yapabilirim. Çünkü tersini yapmamız gerekir. Yapmaya çalışmamız gerekir. Ne kadarsa payımız yüzde 1 etkileme gücümüz varsa, onu olmasın diye kullanmamız gerekir. 
     Olmasın diye de kullanıyoruz ve hükümetimizin de bu konudaki kararlığına sonuna kadar destek olacağız. Türkiye Cumhuriyeti hükümetlerinin ekonomik programla ilgili tüm çabalarına kendi payımızca destek olacağız. Her vatandaşın da aynı şeyi yapması gerektiğine inanıyorum.'' 
     
     OLUMLU BEKLENTİ 

     Finansbank Genel Müdürü Onur Umut da aynı soru üzerine ''Kriz yok, Bakan bir şey demedi. Demediğini de söylemiş zaten'' diye konuştu. 
     Şu anda Türkiye'de kriz ortamı, kriz gündemi bulunmadığını belirten Umut, ''İnşallah bundan sonra da olmaz'' dedi. 
     Umut, bir gazetecinin döviz ve faizde yaşanan hareketliliği hatırlatması üzerine, şunları kaydetti 
     ''Bunlar normal şeyler, faizde 2-3 puan artış-düşüş olur. Bu bir süre sonra dengeleniyor. Dövizde de aynı şekilde. Dövizde yükselme oldu dediğinizde ne kadarlık bir yükselme... Döviz 10-15-20 bin lira yükselir de düşer de. Euro-Dolar paritesi bugün 1.15, üç gün önce 1.19'du. Bu iş böyle. Burada bir krizden falan bahsetmek hiç doğru değil. İşler de iyi gidiyor. IMF ile olan son görüşmeler yapılıyor. Oradan da bir sorun çıkacağını şahsen beklemiyoruz. Onun için biz gayet iyimseriz. Olumlu bakıyoruz, piyasaya, ortama, her şeye. Gerçekten de öyle, döviz bugün 1 milyon 600-700 bin lira olmuş olsa -ki Mart'ta 1 milyon 700 bin liraydı- o da anormal değil. Çıkmadan ekrana baktım. 1 milyon 438 bin lira. Buna yükselme demek doğru değil. 10-20 bin lira düşer çıkar. Kendi içinde dengeliyor. Kimisi piyasaya giriyor, kimisi çıkıyor bazı portföyler alan değiştiriyor. Bunlar ufak tefek etkiler. Yani krizlik bir durum kesinlikle yok.'' Onur Umut, yıl sonu dolar kuru tahmininin sorulması üzerine parite ve genel ekonomik ortamın bu şekilde devam etmesi halinde, 1 milyon 700-1 milyon 750 civarında bir kur beklediklerini söyledi. 
     Faizlerin yüzde 40'ların altını göreceği tahmininde bulunan Umut, enflasyonda da 1-2 puanlık bir sapma olabileceğini ama hedeflerin tutmasını beklediklerini dile getirdi. 
     
</TEXT>
</DOC>
