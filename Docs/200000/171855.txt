<DOC>
<DOCNO> 171855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/guncel/gun03.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege bölgesi sarsılıyor 
</HEADLINE>
<TEXT>

   Merkezi Denizli Buldan olan 5.6 büyüklüğündeki depremde bazı evlerin duvarları yıkıldı, halk sokağa döküldü. Sarsıntı İzmir'de de hissedildi 
      
   Denizli'nin dört günden bu yana orta ve hafif büyüklükteki depremlerle beşik gibi sallanan ilçesi Buldan dün 11.36'da 5.6 büyüklüğündeki depremle şoka girdi. İzmir ve çevre illerde de hissedilen depremde bacalar, bazı evlerin duvarları yıkıldı, halk sokağa döküldü. Denizli'de deprem cihazı tanıtımından 1.5 saat sonra meydana sarsıntıda balkondan atlayan biri çocuk iki kişi yaralandı. 
   Buldan'da 23 Temmuz'da 07.56'da meydana gelen 5.2 büyüklüğündeki depremin ardından sarsıntılar bitmedi. Dün 04.00'te 5.0 şiddetinde deprem oldu. Panikle uyanan vatandaşlar kendilerini sokağa atarken bu sarsıntıyı 04.15'te 4.1, 04.20'de 3.7, 04.24'te 3, 04.57'de 2.9, 06.34'te 3.0 ve 06.37'te de 3.0 büyüklüğündeki depremler izledi. Halk sokakta sabahlarken 11.36'da bu kez 5.6 büyüklüğünde sarsıntı oldu. Deprem Denizli, Uşak, Muğla, Aydın, Manisa, İzmir ve çevresinde de hissedildi. İlçedeki bazı eski evlerin duvar ve bacaları yıkıldı, bir evin de tavanı çöktü. Devlet Hastanesi'nde kalan hastalar da kollarında serumla sokağa çıkarıldı. 
   Denizli'de de 10 saniye süren sarsıntının ardından halk sokağa döküldü. Yüksek binaların duvarları çatladı. Gülhan Aru 9 ile Mahmut Türk 43 ikinci kattaki evlerinin balkonlarından atlayınca yaralandı. 
   Buldan'a gelerek kriz merkezinin başına geçen Denizli Valisi Recep Yazıcıoğlu, "Tarihte bu bölgede bundan daha büyük bir deprem olmamış. Bu nedenle bundan daha büyük bir deprem beklenmiyor. Ancak yine de halk şimdilik evlerine girmesin" dedi. 
   TMMOB Jeofizik Mühendisleri Odası İzmir Şubesi de Denizli'de zaman zaman yüksek genlikli artçı depremlerin meydana gelebileceği uyarısında bulundu. 
   
   Japonya'da bu kez yaralı var    Japonya'nın kuzeydoğusunda dün sabah meydana gelen Richter ölçeğine göre 6.2 büyüklüğündeki depremde 421 kişi yaralandı. Merkezi başkent Tokyo'nun 300 kilometre kuzeyindeki Miyagi eyaleti olan depremde can kaybı bulunmazken yaralananlardan 2'sinin sağlık durumu ciddi. Toprak kaymasına da yol açan depremden sonra zayıf artçı sarsıntılar da meydana geldi. 
   
   
</TEXT>
</DOC>
