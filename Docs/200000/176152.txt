<DOC>
<DOCNO> 176152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sonspo13.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de yüzler gülüyor... 
</HEADLINE>
<TEXT>

     Fenerbahçe'nin, zorlu Trabzonspor deplasmanında aldığı galibiyet teknik heyet ve futbolcuların yanı sıra yöneticileri de sevindirdi. 
     Kulüp Asbaşkanı Nihat Özbağı, sezonun ilk galibiyetini Trabzonspor karşısında elde etmekten dolayı mutlu olduklarını belirterek, ''İki şeyden dolayı çok sevinçliyim. Birincisi uzun yıllardır Trabzonspor karşısında deplasmanda kazanamıyorduk. Buna son verdik. İkincisi ise oynadığımız futboldur'' dedi. 
     Ligin ilk haftasında İstanbulspor karşısında büyük bir şanssızlık yaşadıklarını ifade eden Özbağı, ''Dün oynadığımız futbol, ilerisi için de ışık tutmaktadır. İnşallah bundan sonra şanssızlığımızı da kırmış olacağız ve eksiklerimizi de gidererek çok iyi bir takım olacağız'' diye konuştu. 
     Kulüp İkinci Başkanı Nihat Özdemir ise ilk hafta yaşanan üzüntünün ardından, Trabzonspor galibiyetiyle, takımın kendini bulduğunu söyledi. 
     Futbolcularının dün akşamki maça çok iyi hazırlandığını kaydeden Özdemir, A.A muhabirine yaptığı açıklamada, ''Trabzonspor maçının öneminin bilincindeydiler. Dün akşamki karşılaşma tam anlamıyla bir taktik maçıydı. Hocamızın taktiğiyle, duran toptan bir golle kazanmış olsak da hedefimiz olan 3 puana ulaştık. Maçın büyük bölümünde oyunun hakimi bizdik. Rakibe pozisyon vermedik. Gol attıktan sonra da bütün mesele skoru korumaktı. Her şeyden önemlisi takımımız kazanmak istiyordu'' dedi. 
     Sarı-lacivertli ekibin performansının ilerleyen haftalarda daha da artacağını kaydeden Özdemir, Fenerbahçe'nin sergilediği futbolun geçmiş yıllardan daha güzel olduğunu belirterek, ''Fenerbahçe geçen yıllardan çok farklı. Artık iyi futbol oynuyoruz. Genç bir kadromuz var. Sadece bu yılın değil, önümüzdeki 5 yılın kadrosunu kurduk'' diye konuştu. 
     Bodrum'daki evinde bugün kulüp yöneticilerinin yanı sıra iş dünyasından dostlarına bir davet verdiğini ifade eden Nihat Özdemir, bu davetin farklı yorumlanmaması gerektiğini söyledi. 
     Davetin, eski başkan Ali Şen ve camianın önde gelen isimlerinin geçen günlerde Bodrum'da yaptığı toplantıya karşı gerçekleştirilmiş bir zirve olmadığını vurgulayan Özdemir, ''Bu davette yöneticilerimizin yanı sıra Beşiktaşlı ve Galatasaraylı dostlarımız, müteahhit arkadaşlarım da var'' dedi. 
     
</TEXT>
</DOC>
