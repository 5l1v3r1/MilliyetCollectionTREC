<DOC>
<DOCNO> 163701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/soneko22.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ ve Kepez olayı ile ilgili görüşler tam sayfa ilanlara yansıyor 
</HEADLINE>
<TEXT>

     Uzan Şirketler Grubu'na ait Çukurova Elektrik A.Ş. ÇEAŞ ile Kepez Elektrik'in imtiyaz haklarının iptal edilerek yönetime el konulması konusunda gazetelere ilanlar verilmeye devam ediyor. 
     Bugünkü gazetelerde yeralan tam sayfa ilanlarla olaya ilişkin Çukurova Grubu ile Elektrik Üreticileri Derneği EÜD , Elektrik Sanayicileri ve İşadamları Derneği ELSİAD , Türkiye Kojenerasyon Derneği'nin ortaklaşa verdiği tam sayfa ilanlar iki tarafın görüşlerini yansıttı. 
     Elektrik üreten diğer özel şirketlerin kurduğu üç derneğin gazetelere tam sayfa verdiği ilanda, Elektrik Piyasası Yasası'nın tüketicinin daha ucuz, kaliteli ve güvenilir elektrik enerjisi teminini amaçladığına dikkat çekildi. 
     Kanun'un öngördüğü, ''tüm ülke genelinde iletim faaliyetinin TEİAŞ'a Türkiye Elektrik İletim A.Ş. devredilmesi, piyasa faaliyetlerinin birbirinden ayrıştırılması, eşit taraflar arasında ayrım yapılamaması'' gibi hususlarını yıllardır bu şirketlerin uygulamadığı yönünde üyelerin şikayet ettikleri kaydedilen ilanda, şu görüşlere yer verildi 
     ''Elektrik sektöründe serbest piyasa düzeninin sağlanması, AB'ye giriş ve ülke rekabet gücünün artırılması için zorunludur. 
     Serbest elektrik piyasasına geçişin önündeki engellerin hukukun üstünlüğü ilkesine sadık kalınarak kaldırılmasını ve Türkiye'nin tüm bölgelerinde ayırım yapılmadan uygulanmasını arzu etmekteyiz. 
     Üyelerimizi yıllardır mağdur eden ve bölgelerinde serbest elektrik piyasası oluşumunu engelleyen ÇEAŞ ve Kepez Elektrik'in görev sözleşmelerine devletimizin artık göz yummayarak çözüm getirmiş olmasını, piyasa kurallarının çalıştırılabilmesi yönünden, Türkiye'nin elektrik üretiminde yüzde 35 pay sahibi olan özel sektör elektrik üreticilerinin büyük çoğunluğunu çatısı altında toplayan dernekler olarak memnuniyetle karşılıyoruz.'' Uzan Grubu'nun gazetelere verdiği ilanda ise Anayasa'nın 38. maddesi yer alırken, özel sektöre ait, halka açık en büyük enerji kuruluşları olan, Çukurova Elektrik Anonim Şirketi ÇEAŞ ve Kepez Elektrik Anonim Şirketi'nin 12 Haziran 2003 Perşembe günü, Enerji ve Tabii Kaynaklar Bakanlığı'nca hiçbir kanuni gerekçe gösterilmeden işgal edildiği savunuldu. 
     İlanda kimsenin, işlendiği zaman yürürlükte bulunan kanunun suç saymadığı bir fiilden dolayı cezalandırılamayacağı ve kimseye suçu işlediği zaman kanunda o suç için konulmuş olan cezadan daha ağır bir ceza verilemeyeceği kaydedildi. 
     Suçluluğu hükmen sabit oluncaya kadar, kimsenin suçlu sayılamayacağı belirtilen ilanda, kanuna aykırı olarak elde edilen bulguların, delil olarak kabul edilemeyeceği ifade edildi. 
     İlanda ayrıca, genel müsadere cezası da verilemeyeceği belirtilirken, müsaderenin işlenen bir suç karşılığı olarak, suçlunun malının bütünü veya bir bölümü üstündeki sahipliğine verilmesi ve bu sahipliğin bir başka kuruluşa devredilmesi anlamına geldiği kaydedildi. 
     İlanda, ''T.C Anayasası'nın 38. maddesinin alenen ihlali olan, kısaca bir Anayasa suçu teşkil eden bu girişimin, Türkiye Cumhuriyeti'nin yetkili makamlarca biran önce durdurulması, bir hukuk devleti zorunluluğudur'' denildi. 
     
</TEXT>
</DOC>
