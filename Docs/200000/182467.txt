<DOC>
<DOCNO> 182467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo10.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'a müjde, Juventus'ta Trezeguet sakatlandı... 
</HEADLINE>
<TEXT>

     Avrupa Şampiyonlar Ligi'nde 17 Eylül çarşamba akşamı Galatasaray'ın deplasmanda karşılaşacağı FC Juventus'ta yıldız futbolcu David Trezeguet'in sakatlandığı bildirildi. 
     Juventus'un ligin 2. haftasında Chievo'ya karşı oynadığı maçın 69. dakikasında ayak kaslarında çekme olduğu için oyundan çıkan Trezeguet'in büyük olasılıkla Galatasaray karşısında forma giyemeyeceği belirtildi. 
     Fransız milli takımı ve Juventus'ta oynadığı son 4 maçta 6 gol atan ve siyah beyazlıların şu anda en formda futbolcusu olarak görünen Trezeguet'in yerine teknik direktör Marcello Lippi'nin, Di Vaio'ya şans vermesi bekleniyor. 
     Ayrıca, Trezeguet'in haftaya ligde yapılacak AS Roma maçına bile yetişmeme olasılığının bulunduğu kaydedildi. 
     Bu arada İtalyan basınında yeralan haberlerde, Chievo maçında sağ bileğine sert bir tekme alan Camoranesi'nin de Galatasaray maçında oynaması şüpheli gösterildi. 
     
</TEXT>
</DOC>
