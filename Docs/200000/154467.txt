<DOC>
<DOCNO> 154467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur21.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülya Avşar'ın evini kurşunladığı sanılan kişi gözaltında 
</HEADLINE>
<TEXT>

     Sarıyer'de, Hülya Avşar'ın villasının kurşunlanması olayını gerçekleştirdiği ileri sürülen 1 kişi gözaltına alındı. 
     Alınan bilgiye göre, Sarıyer'de görevli jandarma timi, durumundan şüphelendiği bir kişinin üzerinde 1 adet ruhsatsız 9 milimetre çapında tabanca ele geçirdi. 
     Adının Orhan Özbaş 37 olduğu belirtilen bu kişi, gözaltına alınarak Zekeriyaköy Jandarma Karakolu'na götürüldü. 
     Özbaş'ın, burada yapılan sorgusunda, Hülya Avşar'ın Büyükdere Caddesi Çubuk Sokak üzerinde bulunan villası ile aracına 11 gün önce ateş eden kişinin kendisi olduğunu söylediği bildirildi. 
     Eskiden ticaretle uğraştığını anlatan Özbaş'ın, 1994 yılında iflas ettiğini ve ekonomik sıkıntı yaşamaya başladığını ifade ettiği kaydedildi. 
     ''Avşar'ın sevdiği bir sanatçı olduğunu ve şahsına yönelik bir husumeti bulunmadığını'' söyleyen Özbaş'ın, ''olay sırasında alkollü olduğunu, kendi maddi sıkıntısını düşünüp ateş ettiği villanın sanatçıya ait olduğunu ise ertesi gün basından öğrendiğini'' anlattığı belirtildi. 
     Hırsızlık ve dolandırıcılık gibi suçlardan sabıkası olduğu kaydedilen Özbaş, Sarıyer Devlet Hastanesi'ndeki sağlık kontrolünün ardından Tarabya Polis Merkezi'ne teslim edildi. 
     
</TEXT>
</DOC>
