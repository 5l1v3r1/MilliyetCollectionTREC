<DOC>
<DOCNO> 169787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/soneko30.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK,mudilerle görüştü, ödemelerin haftaya yapılacağını söyledi 
</HEADLINE>
<TEXT>

     İmar Bankası'nın bankacılık yapma izni ve mevduat toplama yetkisi kaldırılıp, yönetim ve denetiminin Fon'a geçmesinin ardından mevduatlarının ne zaman ödeneceğini öğrenmek isteyen bir grup mudi, Bankacılık Düzenleme ve Denetleme Kurumu BDDK yetkilileri ile görüştü. 
     Mevduatlar ile açıktan satışı yapılmış hazine bonoların ödenip ödenmeyeceğini merak eden mudiler, bugün BDDK önünde toplanarak, yetkililerle görüşmek istediler. 
     Daha sonra BDDK yetkilileri tarafından 10'ar kişilik gruplar halinde kabul edilen mudiler, yaklaşık 45'er dakikalık görüşmelerin ardından açıklama yapan bir grup mudi, yetkililerin kendilerine, ''Mevduatlarının bu hafta sonunda veya en geç bir sonraki hafta içinde ödeneceğinin'' söylendiğini belirttiler. 
     Mudi Sevgi Akpınar, BDDK yetkililerinden mevduatların ödeneceğine dair garanti aldıklarını söyledi. 
     Yetkililerin mevduatların bu hafta sonunda ya da en geç bir sonraki hafta içinde ödeneceğini anlattıklarını belirten Akpınar, yetkililerin, bu sürenin ay sonuna bulmayacağının altını çizdiklerini kaydetti. 
     Akpınar, yetkililerin döviz hesabı olanların paralarının Türk Lirası cinsinden ödeneceğini, bunun da 3 Temmuz'daki döviz kurundan hesaplanacağını belirttiklerini ifade ederek, şöyle dedi 
     ''Bu hafta içinde ya da en geç önümüzdeki hafta içinde bütün mevduatları ödeyecekler. Kayıtlara ulaşamadıklarını, onların imha edildiğini söylediler. Mevduatları banka cüzdanları ile şube hesaplarını karşılaştırarak ödeyecekler. Mevduatların tamamını bir anda ödeyememe durumunda, mudilerin acil ihtiyaçlarını karşılayacak bir meblağ ödeyecekler, bir iki gün sonra da tamamını ödeyecekler.'' 
     
     OFF-SHORE HESAPLARI ÖDENMEYECEK 
     Akpınar, yetkililerin off-shore hesaplarının ödenmeyeceklerini bildirdiklerini de ifade ederek, şöyle devam etti 
     ''Ödemeler ay sonunu bulmayacak. Bunun garantisini veriyorlar. Hazine bonosunun karşılığı olmama durumunun az bir ihtimal olduğunu söylediler. Ama bunun karşılığı olmasa bile devlet ödemek zorunda, yoksa kimse Hazine Bonosu almaz ve devlet bir daha borçlanamaz diyorlar. İmar Bankası elemanları BDDK denetiminde çalışıyor. Listelerin en geç hafta içinde belirlenip şubelere asılacağını belirtiyorlar. 
     Hazine bonolarının ödenmeme ihtimali olmadığını, ancak bunun zaman alacağını söylediler. BDDK hazine bonolarını ödeyecek ama eğer açık varsa, açığa satış yapılmışsa bunu devlet karşılayacak. 3 Temmuz'dan sonra mevduatlara şu an için faiz vermeyi düşünmüyorlar. Eğer mudiler tepki gösterirse ve bir birlik olup dilekçe verilirse bunu Hazine'ye ileteceklerini söylediler. Bizleri mağdur etmeyeceklerini vurguluyorlar.'' Akpınar, yetkililerin 3 Temmuz'da off-shore hesabından mevduata geçenlerin şubedeki hesapları inceleneceğine dikkat çektiklerini de söyledi. 
     
     ''İNEĞİMİ SATIP, BANKAYA YATIRMIŞTIM'' 
     Bu arada, Kars'tan gelen ve adının ''düşmanları olduğu'' gerekçesiyle açıklanmasını istemeyen bir kişi de ineğinden evine ve tarlasına kadar bütün varlıklarını sattığını ve bunu bankaya yatırarak faizi ile geçindiğini anlattı. 
     Karslı mudi, bankada toplam 8 milyar parası olduğunu belirtirken ''Para ödenmeden, çocuklarımın torunlarımın yanına gidemem, hiç param yok'' diye konuştu. 
     Bir grup mudi ise görüşmelerin tamamlanmasını beklemeden CHP yetkilileri ile görüşmeye gitti. 
     
</TEXT>
</DOC>
