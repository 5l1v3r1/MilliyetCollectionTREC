<DOC>
<DOCNO> 168217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/yasam/yas10.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendi pozuyla polise avlandı 
</HEADLINE>
<TEXT>

Polis, Türkiye-Brezilya maçında fotoğraf makinesini sahaya fırlatan Türk'ü, filmi tab ettirerek buldu 
     DIŞ HABERLER SERVİSİ 

     Konfederasyon Kupası'nda Fransa'da oynanan Türkiye - Brezilya maçı sırasında sinirlenip sahaya fotoğraf makinesi fırlatan bir Türk, polisin filmi tab ettirmesi sonucu yakayı ele verdi. 23 Haziran'da Geoffrey - Guichard stadında oynanan ve 2 - 2'lik skorla Brezilya'nın kupadan elendiği maçta, Adriano'nun, takımını öne geçiren golünün ardından tribünlerden sahaya fırlatılan fotoğraf makinesi, Ronaldinho'nun kafasının birkaç santimetre yanından geçerek sahaya düşmüştü. 
     
     Mahkeme celbi verildi 
     Makineyi alan polisin tab ettirdiği filmin içinde, makinenin sahibine ait olan bir poz da bulundu. Polis, makinenin sahibinin, kendi otomobili ve Türk bayrağı önünde çekilmiş fotoğrafı gördüğünde, otomobilin plakasından, ismi açıklanmayan Türk'e ulaşmayı başardı. Mulhouse bölgesinde yaşadığı ve bir benzin istasyonunda çalıştığı belirtilen 21 yaşındaki Türk'ün evine geçtiğimiz hafta uğrayan polis, Türk'e 29 Ekim'de yargı önüne çıkması gerektiğini bildiren mahkeme celbi verdi. 
     

</TEXT>
</DOC>
