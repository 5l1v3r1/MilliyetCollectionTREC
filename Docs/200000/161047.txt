<DOC>
<DOCNO> 161047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sonspo25.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çek kaleci Cech Barcelona'ya gitmek istiyorum... 
</HEADLINE>
<TEXT>

     Fransa'nın Stade Rennes takımının Çek kalecisi Petr Cech, FC Barcelona'ya gitmek istediğini açıkladı. 
     Fransa'nın L'Equipe Gazetesi'ne bir açıklama yapan Petr Cech, dün menajerinin İspanyol yetkililer ve teknik direktör Radomir Antiç ile Barcelona'da biraraya geldiğini belirterek, İspanyol kulübünün kendisiyle ilgilendiğini, ancak başkalarıyla da görüştüğünü söyledi. 
     Cech, tahminine göre FC Barcelona'nın görüşmeler için Stade Rennes Kulübü Genel Menajeri Pierre Dreossi'yi çağıracağını kaydederek, İspanyol takımıyla sözleşme imzalamaktan büyük mutluluk duyacağını bildirdi. 
     Cech, FC Barcelona'nın, etkileyeci bir tarihi, kazandığı birçok şampiyonlukla gerçekten büyük bir kulüp olduğunu belirterek, böyle bir öneriyi reddedemeyeceğini kaydetti. 
     11 kez milli takım formasını giyen 21 yaşındaki Cech, 11 Haziran'da Moldova ile yapılacak 12. Avrupa Futbol Şampiyonası Eleme Grubu maçı için kadroya alındı. 
     
</TEXT>
</DOC>
