<DOC>
<DOCNO> 163443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sondun17.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçikalı bilim adamı ''Bisiklet, cinsel sorun kaynağı'' 
</HEADLINE>
<TEXT>

     Belçikalı Profesör Luc Baeyens, ülkenin ''ulusal sporu'' olarak kabul edilen bisikletin ''cinsel sorun kaynağı'' olduğunu savunan bir rapor yayımladı. 
     Brüksel'deki Brugmann Hastanesi'nde görev yapan Prof. Baeyens'in raporuna göre, fazla bisiklete binenlerin cinsel yaşam kaliteleri düşüyor. 
     İngiliz Sunday Telegraph gazetesinde yayımlanan araştırmanın sonuçları, bisiklete binenlerin yüzde 60'ının cinsel sorunlar yaşadıklarını gösteriyor. 
     Bisiklete binen erkeklerde iktidarsızlık oranının, binmeyenlerin iki misli olduğunu belirten Belçikalı bilim adamları, bisiklete binen kadınların yaşadıkları cinsel sorunların boyutlarının erkeklerden fazla olduğunu, bunda, bisiklet selelerinin yapılış şekillerinin de sorumluluğu bulunduğunu ifade ettiler. 
     Bilim adamları, bisiklete binen erkeklerde iktidarsızlık sorunlarının geçici olduğunu, cinsel organ üzerinde sürekli baskı nedeniyle ortaya çıkan bu durumun zamanla düzeldiğini, kadınlarda ise söz konusu baskının daha kalıcı hasar verdiğini anlattılar. 
     Araştırmada, bisiklete binenlere, seleleri iyi seçmeleri ve bisiklet kullanırken oturma pozisyonlarını, cinsel organları üzerine baskıyı azaltacak şekilde düzenlemeleri önerildi. 

     
</TEXT>
</DOC>
