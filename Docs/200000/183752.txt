<DOC>
<DOCNO> 183752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/soneko03.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçıların KDV sorunu çözülüyor... 
</HEADLINE>
<TEXT>

     İzmir Defterdarlığı ile Ege İhracatçı Birlikleri'nin EİB yaptığı ortak çalışma sonucunda, ihracatçıların yıllardır almakta güçlük çektiği katma değer vergisi KDV iadeleri ödemelerinde artış sağlandı. 
     EİB Başkanlar Kurulu Başkanı Servet Eröcal, İzmir'de KDV iadelerinde yaşanan aksaklıkların giderilmesi amacıyla İzmir Defterdarlığı ile başlattıkları çalışmaların sonuç vermeye başladığını söyledi. 
     En önemli gelişmenin teminat mektuplarının çözülmesinde yaşandığını dile getiren Eröcal, önceki dönemlerde biriken 23.5 trilyon liralık teminat mektubu tutarının, geçen Temmuz ayında 4.7 trilyon lira eklenmesiyle 28.2 trilyon liraya ulaştığını, bu tutarın 13.9 trilyon liralık kısmının ihracatçılara ödendiğini bildirdi. 
     Nakdi iadelerde de artış sağlandığını ifade eden Eröcal, 12.8 trilyon lira seviyesinde olan nakdi iade tutarının 16 trilyon liraya yükseldiğini, buna göre önceki aylarda devreden 20.7 trilyon lira tutarındaki nakdi iade birikiminin 17.3 trilyon liraya düşürüldüğünü söyledi. 
     KDV iadelerinde defterdarlıkta ''tam bir iyi niyet'' olduğunu anlatan Eröcal, ortak çalışmalarda sorunların tespit edilerek çözüm önerilerinin geliştirildiğini bildirdi. Eröcal, birkaç ay içinde çok daha iyi noktalara gelineceğini ifade etti. 
     
     İZMİR DEFTERDARI ULUSOY'UN GÖRÜŞLERİ 
     İzmir Defterdarı Mehmet Akif Ulusoy da, KDV iadelerinin mutlaka yasal mevzuata uygun ve normal süresi içinde ödenmesi gerektiğini, bunun aylarca ve yıllarca sürmemesi gerektiğini söyledi. 
     Hasan Tahsin Vergi Dairesi'ni ihracatçıların işlemleri için tahsis ettiklerini dile getiren Ulusoy, sorunların çözümüne katkıda bulunmak amacıyla personel takviyesinde bulunduklarını ve otomasyon sistemi kullandıklarını ifade etti. 
     Ulusoy, KDV iadelerinde her geçen gün daha olumlu gelişmelerin yaşandığını belirterek, ''KDV iadelerindeki tüm sorunları ortadan kaldırmayı hedefliyoruz'' dedi. 
     
</TEXT>
</DOC>
