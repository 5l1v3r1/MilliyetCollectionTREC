<DOC>
<DOCNO> 182029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/guncel/gun01.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayeti çözecek 6 ipucu 
</HEADLINE>
<TEXT>

   İsveç polisi, 30 yaşlarında, siyah uzun saçlı ve büyük ihtimalle psikolojik rahatsızlığı olan bir erkeği katil zanlısı olarak arıyor 
      İRFAN KURTULMUŞ Kopenhag 

   
   İsveç'i sarsan Dışişleri Bakanı Anna Lindh cinayetinin, 1986'da öldürülen Başbakan Olof Palme suikastının akıbetine uğramayacağı ve faili meçhul dosyalar arasına girmeyeceği yolunda güçlü beklentiler oluştu. 
   Henüz bir zanlı açıklanmamasına ve katilin robot resminin çizilmemesine karşın polisin elindeki 6 önemli ipucu, kısa sürede katile ulaşılması için umutları güçlendirdi. Edinilen bilgilere göre, 
   1. Polis, katilin cinayette kullandığı suç aleti bıçağı buldu ve buradan katilin parmak izini belirledi. 
   2. Cinayet yerinde katilin giydiği kep ile giysisinden kopan kumaş parçaları ele geçirildi. 
   3. Katilin ayak izleri alındı. 
   4. Anna Lindh'in öldürülmeden 3 dakika önce alışveriş yaptığı NK mağazasının güvenlik kamerasında 30 yaşlarındaki bir kişi net biçimde görülüyor, bu görüntünün büyük olasılıkla katil zanlısına ait olduğu düşünülüyor. 
   5. Aynı mağazanın yürüyen merdivenlerinde de bıçağın üzerindeki parmak izinin aynısı bulundu. 
   6. Ve cinayeti gören 15 tanık polise çok önemli bilgiler verdi. 
   Bu bulgular ışığında katil zanlısının 30 yaşlarında, siyah uzun saçlı ve büyük bir ihtimalle psikolojik rahatsızlığı olan bir erkek olduğu belirtiliyor. 
   Polisin, özellikle sabıkası bulunan bek r evsizlerle, sığınma evlerindeki 10 - 15 kişiyi yakın izlemeye aldığı bildirildi. 
   
   STOCKHOLM'DE GÖSTERİ 
   Bu arada, İsveç polisi dün olayla ilgili olarak gözaltına aldığı 32 yaşındaki aşırı sağcı, uyuşturucu bağımlısı ve sürekli 1 - 2 bıçakla dolaşan bir kişiyi sorguladıktan sonra serbest bıraktı. 
   Öte yandan, Lindh cinayeti dün başkent Stockholm'de Başbakan Göran Persson'un başını çektiği büyük bir gösteriyle kınandı. İsveç'te yaşayan Müslümanlar da, ilk kez ibadetlerinde Müslüman olmayan birine atıfta bulunarak, cuma namazında Lindh için dua etti. 
   
   E - posta ile tehdit edilmiş    İsveç Dışişleri Bakanı Anna Lindh'in, öldürülmeden iki hafta önce elektronik mektupla kendisinin ve çocuklarının tehdit edildiği ortaya çıktı. SR radyosunun haberine göre, Lindh, gönderilen tehdit mektubunda, "Büyük işin kucağında oturan, gözünü iktidar hırsı bürümüş fahişe" olmakla suçlanıyor. Mektubun, Lindh ve Ericsson telefon şirketinin yöneticilerinden Henric Svanberg tarafından yazılan makalenin yayımlanmasının ertesi günü, 27 Ağustos'ta gönderildiği belirtildi. Lindh ve Svanberg, AB'nin ortak para biriminin reddedilmesinin ülke ekonomisinde iş ve yatırımları etkileyebileceğini savunuyordu. Dışişleri Bakanlığı yetkilisi Mikael Eriksson, mektubun, bakanlığın güvenliğinden sorumlu polisin Sapo adlı bölümüne bildirilmediğini söyledi. 
   
   
</TEXT>
</DOC>
