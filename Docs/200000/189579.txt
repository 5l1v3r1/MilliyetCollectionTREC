<DOC>
<DOCNO> 189579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/dunya/dun03.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de uçakta falçata paniği 
</HEADLINE>
<TEXT>

   DIŞ HABERLER SERVİSİ 

   
   ABD'de üç gün önce iki yolcu uçağının yolcu kabinlerinde maket bıçakları ve "şüpheli" malzemeler içeren üç kutunun bulunması ülke çapında paniğe yol açtı. Korku yaratan bulgunun ardından ABD'deki binlerce uçak aramadan geçirildi. Olay, 11 Eylül'ü henüz unutamayan ABD'yi bir kez daha paniğe sevk ederken, kutuları uçaklara yerleştirdiği anlaşılan 20 yaşındaki bir üniversite öğrencisi olaydan sonra tespit edilerek Baltimore'da gözaltına alındı. Olaylar zinciri, Southwest Havayolları'na ait biri Houston'da diğeri de New Orleans'taki iki uçakta içinde maket bıçağı, plastik patlayıcıyı andıran bir maddeyle akışkan bir madde olan üç kutu bulunmasıyla başladı. Plastik maddeyi andıran maddenin kil, akışkan maddeninse güneş kremi olduğu ortaya çıktı. 
   
   
   
   
</TEXT>
</DOC>
