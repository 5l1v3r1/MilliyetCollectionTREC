<DOC>
<DOCNO> 156808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sondun13.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Gıda karşılığı petrol" gelirinin dörtte biri Iraklılar'a gitmiş.. 
</HEADLINE>
<TEXT>

     ''Gıda karşılığı petrol'' gelirlerinin ancak yüzde 25'inin Irak halkının beslenme gereksinimlerine gittiği bildirildi. 
     Amerikan Temsilciler Meclisi'nin bir alt komisyonunda konuşan uzman Robert Ebel, ''Gıda karşılığı petrol programı çerçevesinde Irak'ın elde ettiği gelirlerin ancak dörtte biri, Irak halkının gereksinimlerine ayrıldı. Paranın büyük bölümü, 13 bakanlığın katıldığı değişik faaliyetler için harcandı'' dedi. 
     Saddam Hüseyin rejiminin, Suriye'ye petrol boru hattından günde 200 bin varil kadar petrolü de gizlice sevk ederek BM yaptırımlarını delmeyi başardığını da söyleyen uzman, ''Piyasalar bunu biliyordu, ama kaçakçılık devam etti ve paranın büyük bölümü, Saddam'ın cebini doldurdu'' dedi. 
     ABD, Irak'a uygulanan yaptırımların derhal kaldırılması ve Irak'a yardım için fon kurulmasına yönelik bir öneriyi geçen hafta BM'ye sunmuştu. 
     
</TEXT>
</DOC>
