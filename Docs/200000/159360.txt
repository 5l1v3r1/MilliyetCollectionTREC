<DOC>
<DOCNO> 159360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/guncel/gun12.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzedeye yardım cezası 
</HEADLINE>
<TEXT>

     Cezayir İçişleri Bakanı Yezid Nureddin Zerhuni, hükümeti protesto eden depremzedeleri yardım vermemekle tehdit etti. "Le Matin" gazetesine göre, İçişleri Bakanı Zerhuni, önceki gün başkentin doğusundaki Burj el Kiffan bölgesini ziyareti sırasında, bölge sakinlerinin "polis devleti, diktatörlük, burayı terk et, size ihtiyacımız yok" sloganları ile karşılandı. 
     Zerhuni, göstericileri, "Ne çadır alacaksınız ne yardım. Eğer gösteri yapmak istiyorsanız yapın, görürsünüz" diye tehdit etti. Zerhuni bölgeden ayrılırken atılan taşlar arabasına isabet etti. Depremden sonra hükümetin yardım çalışmalarında yetersiz kalması nedeniyle Devlet Başkanı Abdülaziz Buteflika dahil birçok hükümet yetkilisi, deprem bölgelerine yaptıkları ziyaretleri protestolar nedeniyle kısa kesmek zorunda kalmışlardı. Dün de başkent Cezayir'in 50 km. doğusundaki Zemmuri'de Richter ölçeğine göre 5.8 büyüklüğünde meydana gelen depremde, birkaç binanın çöktüğü, bazı kişilerin de yaralandığı bildirildi. 
     

</TEXT>
</DOC>
