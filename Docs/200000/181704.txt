<DOC>
<DOCNO> 181704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/soneko28.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Enflasyonu önce kendi kafamızda yenmeliyiz 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Kamudaki mali sorumsuzluk, kötü yönetim, ve denetimsizlik, ekonomimizdeki kırılganlığın temel nedeni olan devasa bir kamu borcu stoğunun birikmesine neden olmuştur'' dedi. 
     Hisarcıklıoğlu, Türkiye'nin istikrarlı ve yatırım yapılabilir bir ülke olması için, ''dövizlerin TL'ye dönmesi'' gerektiğini söyledi. 
     Hisarcıklıoğlu, Kayseri Sanayi Odası, Kayseri Ticaret Odası, Dünya Gazetesi ve Merkez Bankası tarafından Hilton Oteli'nde düzenlenen ''Para Politikaları'' konulu toplantının açılışında, ekonomide istikrarsızlığın bir numaralı göstergesi olan enflasyonla savaşın, sadece Merkez Bankası'nın gayreti ile mümkün olmadığını söyledi. 
     ''Enflasyonu ilk önce kendi kafamızda yenmeliyiz, yani iş yapma biçimimizi değiştirmeliyiz'' diye Hisarcıklıoğlu, şöyle devam etti 
     ''Enflasyon ile mücadeledeki bu yeni dönem, biz iş alemi için hiç şüphesiz çeşitli zorlukları da beraberinde getirmektedir. Ancak gelişmiş ve istikrarlı bir ekonomi istiyorsak, enflasyonun tek haneli rakamlara düşürmeye mecburuz. Dünyada hiçbir ülke yoktur ki yüksek enflasyon ile istikrarlı bir büyüme yakalamış olsun. Zaten son 20 yılda ülkemizde bunu gördük. 
     Enflasyon arttıkça büyüme hızının düştüğüne hep birlikte şahit olduk. Enflasyon bir uyuşturucu gibi ülkemizi sararken, ilaç bağımlısı gibi 'biraz enflasyonun zaranının olmayacağı'' bile söylendi. Bugün enflasyon ile mücadelede büyük bir yol alındığını, son 20-25 yılın en düşük seviyelere ulaşıldığını görüyoruz ama işimiz daha bitmemiştir. Enflasyon tek haneli rakamlara inmediği sürece kararlı ve özverili bir şekilde bu mücadelemize devam etmek zorundayız.'' 
     
     KAMU MALİYESİ 
     Türk ekonomisindeki sorunun kaynağının, kamunun eğitim, sağlık, adalet ve güvenlik gibi asli görevlerinden uzaklaşması, düzenleyici ve denetleyici görevlerini yerine getirmemesi olduğunu savunan Hisarcıklıoğlu, şunları anlattı 
     ''Kamudaki mali sorumsuzluk, kötü yönetim, ve denetimsizlik, ekonomimizdeki kırılganlığın temel nedeni olan devasa bir kamu borcu stoğunun birikmesine neden olmuştur. Sebep ortadan kalkmadıkça sonucunundeğişmesi beklenmemelidir. Bu nedenle kamu yönetimi bundan sonra da bir numaralı risk unsuru olmaya devam edecektir. Kamunun 'demokrasinin kılıcı gibi her an tepemizde durmasını istemiyorsak kamu maliyesini düzeltmenin ilk adamı olan mali yönetim ve harcama reformları öncelikle ve hemen tamamlanmalıdır.Türkiye'de hukukun üstünlüğünün sağlanması ve kuralların herkesi eşit bir biçimde bağlayabilmesi için kamu yönetim reformunun yanısıra, siyasi partiler ve seçim sistemi reformlarının ve yargı reformunun da gündeme alınması gerekmektedir.'' Hisarcıklıoğlu, yolsuzlukların hala toplumun kanayan yara olduğuna işaret ederken, ''Yolsuzlukla mücadele için gerekli altyapı süratle kurulmalıdır. Bu hepimizin sorumluluğundadır'' dedi. 
     Kriz yıllarındaki kayıpların bugün bir noktaya kadar telafi edildiğini ifade eden Hisarcıklıoğlu, ''Bugün ki büyüme oranlarına bu geri kazanma sürecinin bir sonucu olarak bakarsak, önümüzdeki dönemde artık atıl kalmış kapasitenin devreye girmeyeceğini görmek durumundayız. Böyle bakıldığında kabul edelim ki artık yeni bir eşikteyiz. Kaybedileri kazanma süreci biterken, eskinin üzerine yeniye ekleme gereğinin öne çıkacağı bir dönemi gireceğiz'' dedi. 
     
     DÖVİZ KURUNDAKİ DÜŞÜŞ 
     Hisarcıklıoğlu kurlardaki gelişmelere de değindi. Yılbaşından bugüne dek, dolar-euro ortalamasının yüzde 13 düştüğünü ifade eden Hisarcıklıoğlu, şöyle konuştu 
     ''Aynı dönemde enflasyon yüzde 12 çıktığına göre ihracatçının toplam zararı yüzde 25'tir. Bu durumun döviz kazandırıcı faaliyetle bulunanlar için ciddi zararlara yol açtığı ortadadır. Ama Türk lirasının değer kazanma sürecinin de geriye çevrilmesinin zor olduğunu görüyoruz. 15 yıl önce döviz hesaplarını toplamı sadece 5 milyar dolarken, bugün 47 milyar dolar yükselmiştir. Üstelik bu rakamlar sadece banka hesaplarında dövizdir. Muhtemelen bur bu kadar da yastık altında tutulmaktadır. Türkiye istikrarlı ve yatırım yapılabilir bir ülke olacaksa, dövizlerin TL'ye dönmesi gereklidir.'' Merkez Bankası'nın dövizden TL'ye geçişe hazırlıklı olması ve bu geçişi istikrarlı şekilde sağlaması gerektiğini anlatan Hisarcıklıoğlu, şunları kaydetti 
     
     EKONOMİNİN KURTULUŞU, REEL FAİZLERDEKİ DÜŞÜŞ 
     ''Madem bizler bugünki riskleri kendi kendimize yönetemiyoruz. O vakit ekonomi yönetimi, buradaki mekanizma eksikliğini dikkate alarak önümüzü açmalıdır. Bugün Merkez Bankası'nın enflaslyonla mücadelesini destekliyor ve başarıya ulaşacağına inanıyoruz. Amar Merkez bankası'nın şartlar ne olursa olsun görev tanımı olarak sadece enflasyonu düşürmeyi almasınıda pek doğru bulmuyoruz. Bunun işsizliğe ve büyümeye çare bulmak bakımından değil, bizatihi kendi görevini, yani enflasyonla mücadeleyi sürdürmek açısından doğru bulmuyoruz. Unutmayalım ki Türk ekonomisinin kurtuluşu, reel faizlerin düşük olmasına bağlıdır. Ekonomik programın yolunda gidip gitmediğini sinyali reel faizlerdir.'' Hisarcıklıoğlu, yapılması gerekenler yapıldığı halde reel faizlerin yüksek olmasının ardındaki gerçeğin ise Merkez Bankası'nca anlatılması gerektiğini belirtti. 
     
     KİLCİ VE ÇAPAR'IN KONUŞMALARI 
     Kayseri Ticaret Odası Başkanı Hasan Ali Kilci de, ekonomideki iyileşmenin hızlandırılması için yapılacak zorlama ve müdahalelerin büyümeyi yavaşlatabileceğini öne sürdü. 
     Kayseri Sanayi Odası Başkanı Mustafa Çapar ise ekonomideki istikrarsızlığın temel nedeninin, kamunun yeterince gelir elde edememesi ve gelirinden fazla harcaması olduğunu savundu. 
     Kamunun finansman sorunu çözülmediği sürece ekonomik ve sosyal sorunları çözmenin mümkün olmadığını ifade eden Çapar, yüksek reel faizler nedeniyle de üretimi artırmanın ve yatırım yapmanın mümkün olmadığını kaydetti. 
     
</TEXT>
</DOC>
