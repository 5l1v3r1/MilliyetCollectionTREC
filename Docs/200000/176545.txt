<DOC>
<DOCNO> 176545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur07.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğunu döven komşusunu öldürdü 
</HEADLINE>
<TEXT>

     Mehmet Kayhan YILDIZ KONYA, DHA 
     

KONYA'da sokakta oynayan çocuğunun sürekli azarlanmasına ve dövülmesine dayanamayan anne 31 yaşındaki Badem Yıldız, komşusu 85 yaşındaki İsmail Çabuk'u av tüfeği ile öldürdüğü iddiasıyla gözaltına alındı. Görgü tanıklarının cinayeti eşinin işlediğini söylemesi üzerine Hidayet Yıldız da yakalandı. 
     Olay, Selçuklu İlçesi Hacıkaymak Mahallesi'nde meydana geldi. Hidayet Yıldız ile çocuğunu sürekli azarladığı ve dövdüğünü iddia ettiği komşusu İsmail Çabuk arasında tartışma çıktı. Tartışmanın kavgaya dönüşmesi sonucu iddiaya göre, Badem Yıldız, evde bulunan eşi Hidayet Yıldız'a ait ruhsatsız av tüfeğini getirerek İsmail Çabuk'a ateş etti. Sokak ortasında göğsünden ağır yaralanan Çabuk, olay yerine gelen polis ekip otomobiliyle Numune Hastanesi'ne götürülürken yolda öldü. Yıldız çifti, gözaltına alındı. Badem Yıldız, "Çocuğum sokakta oynadığı için sürekli azarlayıp dövüyordu. Kocamla kavga ettiğini görünce, dayanamadım ve vurdum'' dedi. 
     Badem Yıldız, ifadesinde komşusunu kendisinin öldürdüğünü söylemesine rağmen görgü tanıkları cinayeti Hidayet Yıldız'ın işlediğini ileri sürdü. Yetkililer, olayla ilgili tahkikatın sürdürüldüğünü açıkladı. 

     
</TEXT>
</DOC>
