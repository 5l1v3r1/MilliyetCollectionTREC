<DOC>
<DOCNO> 182425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun31.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsabel kasırgası hızla New York'a yaklaşıyor... 
</HEADLINE>
<TEXT>

     Meteoroloji yetkilileri, Atlantik'te oluşan İsabel kasırgasının hızla New York'a doğru ilerlemekte olduğunu bildirdiler. 
     Kasırganın cuma günü yerel saatle 14.00'da TSİ 21.00 New York'a varacağı hesaplanıyor. Kasırganın getirdiği rüzgarların hızı ise saatte 250 kilometreyi geçiyor. 
     Pazar akşamı Küba açıklarında oluşan kasırga, salı günü Bahama adalarının açığından geçecek. Giderek kıyıya yaklaşan kasırganın cuma günü New York'a ulaşabileceği yetkililer tarafından ifade edildi. 
     New York Post gazetesine bilgi veren Kasırga İzleme Merkezi yetkililerinden Eric Blake, ''Doğu yakası için büyük bir kasırga bekliyoruz. Çok büyük bir olay olacağa benziyor'' diye konuştu. 
     ''Yaklaşmakta olan kasırganın çok büyük olduğuna'' dikkat çeken Blake, ''Orta Atlantik eyaletlerinin kasırgadan zarar göreceklerini söyleyebiliriz'' diye konuştu. 
     Kasırganın kuzey Carolina ile New Jersey arasında karaya ulaşacağı, New York üzerinden geçtikten sonra yeniden denize çıkacağı tahmin ediliyor. 
     Meteoroloji uzmanlarına göre, New York geçmişte 3 büyük kasırga yaşadı. Bu olayların 1788, 1821 ve 1893 yıllarında meydana geldiği bildirildi. 
     1972 yılında ise Agnes kasırgası New York eyaletinde 23 kişinin ölümüne, 98 bin kişinin evsiz kalmasına neden oldu. 1985 yılında görülen Gloria kasırgası ise kente 325 milyon dolarlık zarar verdi. 
     
</TEXT>
</DOC>
