<DOC>
<DOCNO> 194655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur33.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya Savunma Bakan Yardımcısı, Trabzon'da... 
</HEADLINE>
<TEXT>

     İspanya Savunma Bakan Yardımcısı Javier Jimenez Ugarte, Trabzon'un Maçka ilçesi yakınlarındaki uçak kazasıyla ilgili olarak Trabzon'a geldi. 
     Ugarte'yi, Trabzon Havaalanı'nda Merkez Komutanı Topçu Albay Alaattin Kandemir karşıladı. 
     İspanya Savunma Bakanlığı Denetçisi Almudena Martinez Conde, İspanya'nın Ankara Büyükelçisi Manuel De La Camara ile Askeri Ateşe Albay Perdo Raventoz da Trabzon'a geldi. 
     Havaalanı VIP salonunda bir süre dinlenen heyet, daha sonra Hasanpaşa Askeri Gazinosu'na gitti. 
     Heyet, yarın Trabzon Vali Vekili Erdoğan Aygenç, Cumhuriyet Başsavcısı Burhan Çobanoğlu, Belediye Başkanı Niyazi Sürmen, Maçka Belediye Başkanı Ömer Yıldız ile görüşecek ve Yıldız'a uçak kazasının ardından yaptığı çalışmalar nedeniyle liyakat nişanı takacak. 
     Heyet, Şahinkaya beldesi Koçkine mezrasındaki kaza yerini de ziyaret edecek. 
     48. İç Güvenlik Tugay Komutanı Tuğgeneral Rauf Altınok ve İl Jandarma Komutanı Albay Şinasi Çarkurlu ile de görüşecek olan heyet, 12 Kasım Çarşamba günü Trabzon'dan ayrılacak. 
     Afganistan'ın başkenti Kabil'den İspanya'ya dönmekte olan İspanya Barış Gücü askerlerini taşıyan Ukrayna tescilli uçak, 26 Mayıs 2003'te Trabzon'un Maçka ilçesine bağlı Şahinkaya beldesi Koçkine mezrasında düşmüştü. Kazada, 62 İspanya Barış Gücü askeri ve 1'i Beyaz Rusya, 12'si Ukraynalı olmak üzere 13 mürettebat ölmüştü. 
     
</TEXT>
</DOC>
