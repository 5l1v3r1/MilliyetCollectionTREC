<DOC>
<DOCNO> 158930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/spor/aspo.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
100'DE 100 ŞAMPİYON 
</HEADLINE>
<TEXT>

Beşiktaş, 100. yılında zirveye adını yazdırdı. Kartal en yakın rakibi Galatasaray'ı İnönü'de dize getirdi, ligin bitmesine bir hafta kala şampiyonluğunu ilan etti 
90 dakika      MEHMET DEMİRKOL 

     Birden müthiş bir gürültü koptu. İsyan, yılgınlık dolu. Herkes yıkıldı. Tribünlerden gelen gürültü, ahlar, vahlar. Pancu'nun, Sergen'in pasında bir kontratakta vurduğu şut direği sıyırıp auta gitmişti. Oyuncuların elleri başlarında, tribünler yıkılmış. Sanki kaçan bir altın goldü. Halbuki dakika daha 37'ydi. Herkesi böyle yılgınlığa iten neden belliydi. Beşiktaş ilk kez böyle bir akın yapıyordu. Futbola bakılırsa bir daha yapamayabilirdi de. Tabii kimse ikinci yarıda olacakları tahayyül edemedi. Beşiktaş beklenen bildik bir dizilişle sahaya çıkmıştı. Galatasaray da yine beklendiği gibi kalabalık bir orta sahayla, güçlü bir presle onları durdurmak istiyordu. Beşiktaş rakip kaleye gitmekte büyük zorluklar çekti. Terim, orta sahanın ortasını kalabalık tutup rakibin savunma - orta saha bağlantısını koparmayı amaçlıyordu. Ve bunu da başardı. Ama onların da yapamadığı birşey vardı. Tek forvet olarak gözüken Ümit'in yanına Revivo, hatta Ergün'ü yaklaştırmalarına rağmen Beşiktaş savunması içinde hareketsiz kaldılar ve pozisyon üretemediler. Taktikleri doğruydu, ama uygulamada hücum yönünde sorunlar yaşadılar. Onların gole en çok yaklaştığı dakika 4'tü. Volkan'ın korneri direğe vurup dışarı çıktı. Maç bu portrede giderken Fatih Terim, 50'de Ayhan - Arif değişikliğini yaptı ve hücum sıkıntısını böyle çözmek istedi. Arif sağa, Revivo sol açığa gitti ve resmi bir 4 - 3 - 3'e döndüler. Ama hücum yönünde onlara avantaj sağlayan bu değişiklik orta saha kalabalığının da kaybolması demekti ve aslında bu değişiklik oyunun şeklini herkes için değiştirdi... Beşiktaş'ın eğilip, bükülmemesine rağmen... 57'de Arif ve Ümit'le sağdan etkili gelen Galatasaray, Revivo'nun çok kötü şutuyla golden oldu. 61'de bu kez pozisyonu bulan Beşiktaş'tı. Hızlı çıktılar, Sergen, İlhan'ı gördü. Ama İlhan, bu müsait pozisyonda vuramadı. 63'te ise çok kötü vurdu. Pozisyonlar ardı ardına ve netliği artarak devam etti. 65'te Bülent'in bir metreden filelere yollayamadığı, Galatasaray'ın en net pozisyonuydu. Pozisyonlar son dakikaya kadar devam etti. İki takım da galibiyete çok yaklaştı. Ama Beşiktaş, son dakikada Sergen'in ayağından bulduğu golle bir perimasalı yaşadı. Ama sonrası kırmızı kartla biten olaylar herhangi bir masala yakışan cinsten değildi. Bunun üzerinde fazla durmayıp Beşiktaş'ın 100. yılda gelen şampiyonluğunu kutlayalım... 
     
Süper starUstalığını konuşturup, takımını şampiyonluğa ulaştıran golü atan Sergen Yalçın, zor bir dönemde geldiğini ancak Lucescu ile iyi bir ikili oluşturduğunu söyledi 
     Kartal'ın cankurtaranı 
     GALATASARAY'DA birlikte çalıştığı Sergen Yalçın'ı ısrarla Beşiktaş'a isteyen ve Siyah - Beyazlılar'a yeniden kazandıran Lucescu'nun güveni boş çıkmadı. Süper solak, dün gecenin ve sezonun finalini yapan golü atarak, Kara Kartal'a 10. şampiyonluğunu kazandırdı. Sezon içinde de takımın kurtarıcısı olarak görünen Siyah - Beyazlı futbolcu, "Lucescu ve takım arkadaşlarımdan Allah razı olsun" diye konuştu. 
     
     "Zor bir yıl geçirdim" 
     MAÇIN bitimiyle birlikte hocasına koşan ve sarmaş dolaş olan usta futbolcu, "Teknik direktör Lucescu ile de iyi bir ikili oluşturduk. Galatasaray'dan da beraber geldik" ifadesini kullandı. Sergen, zor bir yıl geçirdiğini de belirterek, konuşmasına şöyle devam etti "Sakatlıklar, sorunlar oldu ama şampiyonluk sevincini yaşadık. Sıkıntıların olacağı bir dönemde geri döndüm. Ama şampiyonluğa ulaştık." 
     
BU BİR BAŞLANGIÇ Şampiyonluğun ilan edilmesinin ardından sahaya inen Başkan Serdar Bilgili, Kartal'ın başarısının artarak devam edeceğini, hedeflerinin Avrupa'da zaferler olduğunu söyledi 
     Sahaya koştu 
     SÜLEYMAN Seba gibi efsane bir isimden bayrağı devraldıktan sonra çok sıkıntı yaşadı Beşiktaş Başkanı Serdar Bilgili... İkinci başkanlık dönemiyle birlikte Mircea Lucescu ile taze bir başlangıç yaptı. Bilgili, sezon boyunca bekledikleri şampiyonluğa nihayet dün akşam kavuşurken, yerinde duramadı, kendini sahaya attı. Arkadaşlarıyla birlikte zafer şarkılarına eşlik etti. 
     
     Sevinç gözyaşları 
     YÖNETİCİLERİN bazıları sevinç gözyaşları dökerken Bilgili, eline tutuşturulan bir kupayı gururla havaya kaldırdı. Ardından da taraftarların omuzlarında şampiyonluğu kutladı. Elde edilen bu başarının bir başlangıç olduğunu ifade eden Bilgili, "Allahıma bin şükür ki bana bu sevinci gösterdi. İşe yeni başladık. Avrupa'da da daha önemli başarılara imza atacağız'' dedi. 
     
     Canaydın'dan tebrik 
     KARŞILAŞMA öncesinde Bilgili ile birlikte ayağa kalkıp, el ele centilmenlik gösterisinde bulunan Galatasaray Başkanı Özhan Canaydın da, Beşiktaş camiasını şampiyonluktan dolayı tebrik etti. Cim - Bom 2. Başkanı ve Basın Sözcüsü Ali Dürüst de rakiplerini kutlarken, maçta yaşanan gerginlikler için de, "Sahada böyle şeyler olabilir. Ancak saha dışında hiçbir şey olmadı'' diye konuştu. 
     
     Maçın hakemi 
     İyi yönetti 
     ALİ Aydın klasına yakışan bir yönetim gösterdi ve derbinin ağırlığını kolayca kaldırdı. Son derece gergin ortamda oynanan maçta çaldığı her düdükte haklı olan Aydın, en çok eleştirildiği kolay kart gösterme zaafını, son dakikaya kadar dezavantaja dönüştürmedi. Ancak son dakikada Volkan ile Ümit Karan'a gösterdiği kırmızı kartlarda sonuna kadar haklıydı. Yumruğun karşılığı bu olmalıydı. 
     
     Maçtan notlar 
     Karaborsa patladı 
     ŞAMPİYONLUĞU yaşamak isteyip de bilet bulamayanlar, karaborsaya yöneldi. Numaralı tribün biletleri 2 milyar, kapalı tribün biletleri 800, kale arkası tribün biletleri de 100 milyon liraya alıcı buldu. 
     
     Cim-Bom'a destek 
     BİR grup Galatasaray taraftarı, maçtan sonra Florya'ya giderek takıma moral verdi. Futbolculara destek veren Sarı - Kırmızılı bir grup ise, "El sıkan başkan istemiyoruz" diye tempo tuttu. 
     
     Aslan'da ağır hasar 
     ASLAN, sadece şampiyonluğu değil, üç futbolcusunu da kaybetti. Ümit Karan, Volkan kırmızı kart, Cihan da sarı kart cezaları nedeniyle Antep'te yok. Sakatlanarak oyundan çıkan Arif'in röntgeni çekildi. Golcüde doku zedelenmesi tespit edildi. 
     
     PAF'a izin çıkmadı 
     ŞAMPİYONLUĞU garantileyen Beşiktaş'ın PAF'ı Galatasaray'ı 3-2 yendi. Ancak gençlerin tur atmasına motivasyonun bozulacağı gerekçesiyle izin verilmedi. Bu arada Beşiktaş Süper Genç takımı da Trabzon'u 6-1 yenip Türkiye Şampiyonu oldu. 
     
     "Kartal'ın hakkıydı" 
     DERBİYE devlet protokolü büyük ilgi gösterdi. Başta Dışişleri Bakanı ve Başbakan Yardımcısı Abdullah Gül olmak üzere bakanlar, parti liderleri ve bürokratlar protokol tribününü doldurdu. Gül, maç çıkışında "Şampiyonluk Beşiktaş'ın hakkıydı" dedi. 
     

</TEXT>
</DOC>
