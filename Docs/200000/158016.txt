<DOC>
<DOCNO> 158016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/soneko11.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracattaki artış, dış ticaret açığı dengesi için önemli 
</HEADLINE>
<TEXT>

     İhracatın bu yılın Ocak-Nisan döneminde yüzde 35 artmasının, dış ticaret açığının sürdürülebilirliği bakımından önemli bir gelişme olduğu kaydedildi. 
     İthalattaki artışın ise ekonomik büyümenin bir göstergesi kabul edilse de, dış ticaret dengesi bakımından dikkatle izlenmesi gerektiği vurgulandı. 
     Dış Ticaret Müsteşarlığı'nın ''Dış Ticaretin Görünümü'' konulu raporunda, İhracatçı Birlikleri kayıtlarına göre ihracatın Nisan ayında yüzde 36.6 oranında artarak 3 milyar 741 milyon dolara ulaştığı vurgulandı. 
     Raporda, 2003 yılı Ocak-Nisan döneminde ise ihracatın, 2002 yılının aynı dönemine göre yüzde 34.7 oranında artarak 14 milyar dolara ulaştığı hatırlatıldı. 
     Ocak-Nisan döneminde ihracatı en fazla artan mal grupları 795 milyon dolarla taşıt araçları ve yan sanayii, 729 milyon dolarla hazır giyim-konfeksiyon, 576 milyon dolarla demir ve demir dışı metaller, 303 milyon dolarla kimyevi maddeler, 290 milyon dolarla tekstil ve hammaddeleri, 133 milyon dolarla hububat, bakliyat, yağlı tohumlar oldu. 
     
     İTHALAT 
     Türkiye'nin Mart ayındaki ithalatı da yüzde 44.8 artarken, 5 milyar 5.9 milyon dolarlık ithalat yapıldı. İthalattaki hızlı artış nedeniyle, Mart'ta dış ticaret açığı, geçen yılın Mart ayına göre yüzde 98.7 artarak, 940 milyon 280 bin dolardan 1 milyar 868 milyon 236 bin dolara yükseldi. 
     Raporda, ithalatın mart ayında da artmaya devam ettiği kaydedilirken, ''Bu durum genel bir yaklaşım olarak ekonomik büyümenin bir göstergesi kabul edilse de, dış ticaret dengesi bakımından dikkatle izlenmeli'' denildi. 
     
</TEXT>
</DOC>
