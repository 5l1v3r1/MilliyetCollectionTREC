<DOC>
<DOCNO> 181758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur19.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Lindh, ülkemize sık gelip giderdi..." 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İsveç Dışişleri Bakanı Anna Lindh'in ölümünden dolayı İsveç halkına başsağlığı dileyerek, Lindh'in Türkiye'ye yakınlık duyan birisi olduğunu söyledi. 
     Gül, Dışişleri Bakanlığı'na gelişinde gazetecilerin soruları üzerine, Lindh'in ölümünden duyduğu üzüntüyü dile getirdi. Gül, şunları kaydetti 
     ''Ülkemize sık gelip giden bir kişilikti, yakınlık duyardı. Son aylardaki gelişmelerden övgüyle bahsederdi. Önümüzdeki aylarda beni resmi olarak ülkesine davet etmişti, gün tespiti için çalışıyorduk.'' Lindh'in cenaze törenine gidip gitmeyeceğinin sorulması üzerine de Gül, ölüm haberini yeni aldığını, olayın boyutunun bu kadar ciddi olduğunun dün akşam bilinmediğini, bu nedenle henüz bu konunun belli olmadığını bildirdi. 
     Gül, üyeleri bugün temaslarda bulunmak üzere Ankara'ya gelecek olan Irak geçici hükümet konseyine mesajlarının ne olacağının sorulması üzerine de şunları kaydetti 
     ''Bu konuda çok konuştuk. Ne düşündüğümüzü herkes biliyor. Tek arzumuz toprak ve siyasi bütünlük içinde Irak'ın huzura kavuşması, normalleşmesi, kendini idare edebilir hale gelmesi ve seçimlerin yapılması.'' Irak Geçici Hükümet Konseyi Başkanı Ahmet Çelebi'nin Türk askerlerine sıcak bakmayan açıklamalarda bulunduğunun hatırlatılması üzerine de Gül, ''Yanlışlık olmasın '' diye konuştu. 
     
</TEXT>
</DOC>
