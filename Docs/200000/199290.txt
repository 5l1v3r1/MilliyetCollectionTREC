<DOC>
<DOCNO> 199290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo05.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dirk Bauermann Almanya'nın başına geçti 
</HEADLINE>
<TEXT>

     İsveç'te bu yıl yapılan 33. Avrupa Erkekler Basketbol Şampiyonası sonrası antrenör Henrik Dettmann ile yollarını ayıran Almanya Milli Takımı'nda, başantrenörlük görevine Dirk Bauermann getirildi. 
     Almanya Basketbol Federasyonu'ndan yapılan açıklamaya göre, Almanya Ligi'nde şu anda 2. sırada bulunan Bamberg'i çalıştıran Dirk Bauermann ile 2007 yılına dek sürecek uzun vadeli bir sözleşme yapılırken, deneyimli teknik adamın aynı zamanda Bamberg takımındaki görevini de sürdüreceği açıklandı. 
     1993 yılında Avrupa Şampiyonu olduktan sonra en önemli başarılarını Dettmann yönetiminde alan Almanya Milli takımı, 2001 Avrupa Şampiyonası'nda dördüncü olup, geçen yılki Dünya Şampiyonası'nda ise bronz madalya kazanmıştı. 
     Çeşitli kulüplerde antrenörlük yapan ve geçen yıl göreve geldiği Bamberg'i ligde finale taşıyan Bauermann, ülkesinde yılın antrenörü de seçildi. 
     
     ALICANTE'DE ANTRENÖR DEĞİŞİKLİĞİ 
     Öte yandan, İspanya Ligi ACB takımlarından Lucentum Alicante'de antrenör değişikliği gerçekleşti. 
     Takımın başındaki Luis Casimiro, bu hafta alınan Estudiantes SAD Madrid yenilgisi sonrasında görevinden alındı. Ligde 13. hafta sonunda 2 galibiyetle son sıraya inen Lucentum Alicante, geçen hafta ise Sırp rakibi Kızılyıldız'ı ULEB Kupası maçında deplasmanda yenmeyi başarmıştı. 
     Ancak ligde gelen 89-63'lük farklı skorlu Estudiantes SAD Madrid yenilgisi Casimiro'nun işine son verilmesine neden oldu. Takımın başına yeni bir antrenör gelinceye dek idmanlara Casimiro'nun yardımcısı Alfredo Garcia çıkacak. 
     
</TEXT>
</DOC>
