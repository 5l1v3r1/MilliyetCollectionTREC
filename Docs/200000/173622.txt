<DOC>
<DOCNO> 173622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/spor/spo03.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi ne olacak 
</HEADLINE>
<TEXT>

   Galatasaray, İnter maçında Terim'in istediği baskılı futbolu oynadı, yenildi. Liverpool'u ise görev paylaşımının ön plana çıktığı şablonla mağlup etti. Peki hoca, hangisini tercih edecek 
      HALİL ÖZER 

   
   GALATASARAY, Amsterdam Turnuvası'ndaki iki maçta, iki farklı yüzünü gösterdi. Inter sınavındaki kişiliği Fatih Terim'in orta alandaki geleneksel kimliğini yansıtan yoğun pres ve baskılı futboldu. Ancak bu kadro kaldıramadı. Liverpool karşısındaki sistemi ise basitti herkesin her yerde görev yaptığı, sorumluluk paylaşımının eşit olduğu ve orta alanın kalabalık tutulduğu bir şablon. Ve Liverpool mücadelesindeki bu anlayış, Inter maçına fark attı. Ancak kafalara şu takıldı Terim acaba Liverpool kadrosunu koruyacak mı Örneğin tek forvet gibi görünen Hakan Şükür'ün en büyük yardımcısı Berkant'tı. Onun, koşan ve hareketli futbolu, Hakan'a yardım ederken, orta alana da kan verdi. Oysa Ümit Karan ve Lukunku'nun bu işi yapmaları biraz şüpheli görünüyor. Cim - Bom'un, ligde ve Şampiyonlar Ligi'nde farklı kadro ve sistem uygulayacağı gün gibi aşikar. Türkiye'de, Ümit Karan ile Lukunku, Terim'in Hakan'la birlikte gol ayakları olacak. Avrupa'da ise bu pek olası değil. 
   
   Savunma uyumsuz 
   Ancak yeni sistemde Hasan Şaş ve Abdullah gibi oyuncuların işi de çok zor. Hakan Ünsal, önünde Ergün oynadığı zaman daha rahat ve etkili. Inter maçında aynı bölgede Hasan oynadı ve sol kanat büyük açıklar verdi. Bu yüzden Terim'in Hasan Şaş'tan daha farklı şekillerde yararlanmayı planlaması gerekiyor. 
   Galatasaray şu anda fizik olarak hazır değil. İkili mücadelelerde eski etkisi yok. Futbolcular kolay çalım yiyorlar ve rakibin oyununu tam olarak bozamıyorlar. Savunmada Frank de Boer ile Tamas'ın uyumsuzlukları da dikkat çekici. İkisi de ağır. Terim'in, Amsterdam'da şans bulamamasına rağmen, Bülent'ten vazgeçeceğini sanmıyorum. 
   
   Prates'e dikkat 
   Prates, bir zamanlar Fatih Akyel'in hızlı kademeye girme görevini, yavaş yavaş üstlenmeye başladığını gözledik. Prates'in bu özelliği, Galatasaray'da geçen yıldan bu yana yaşanan savunma zaaflarını giderecek gibi gözüküyor. Ayrıca bu sezon lige damgasını vurmasını beklediğimiz genç futbolcu serbest vuruşları ve korner sertliğindeki taç atışları ile özelliğine özellik katıyor. Eğer topu daha olumlu kullanırsa, etkisi artacak. Pinto ile sağ kulvarı hızlı tren gibi kullanıyorlar. Ancak Pinto'nun son vuruş etkisizliği, takımın gücünü de azaltıyor. Ayrıca Prates'in henüz ortaya çıkmayan bir başka yönü daha var. Jardel'in en beğendiği kanat oyuncusu olduğunu açıkladığı Prates, ilerleyen haftalarda verimli ortalarına da başlarsa, Galatasaray forveti rahatlayacak. 
   Fatih Terim, Liverpool maçından sonra arayışlarına son verdi. Çünkü aradığını buldu, istediklerini aldı, eksiği, gediği iyi gördü, zaafların farkına vardı. 
   
   Rayına oturur 
   CSKA Sofya maçına daha 10 gün var. Bu süre, takımın tüm hatlarıyla rayına oturmasına yeter gibi gözüküyor. Ancak son maçtaki 11'in köklü değişikliklere uğraması, Inter maçındaki kötü görüntüyü yeniden ortaya çıkarabilir. O yüzden Liverpool kadrosu, Terim'in futbol yapısına uymasa da, CSKA maçını kurtarabilir, bir - iki oynamayla Galatasaray'ı ligin en süratli takımı haline getirebilir. 
   
   Yıldız Cesar Prates Koştu çalıştı pas verdi, pres yaptı, orta yaptı ve bir de gol attı. Güzel futboluyla ışık saçtı, kendisini Galatasaray'a transfer edenlere rahat nefes aldırdı. Galatasaray'ın ölü topları da artık Samba ile hayat bulacak.MONDRAGON Formsuz değildi, ancak toplam 8 gol yiyerek savunmanın yaptığı hataların cezasını çekti.TAMAS Almanya ve Hollanda'da adeta döküldü. Basit hatalar ve kademe yanlışlarıyla dikkat çekiyor.FRANK DE BOER Sakatlığı nedeniyle olsa gerek, sürekli ağırdı ve yerinde müdahalelerde bulunamadı.BÜLENT KORKMAZ Milli Takım'dan formda döndü. Ancak nedendir bilinmez Amsterdam'da yedek kaldı. HAKAN ÜNSAL Geçtiğimiz yıla oranla daha çalışkan ve kilolarından arınmış bir Hakan Ünsal seyrettik. BATİSTA Liverpool maçında ilk kez kendini gösterdi. Attığı golle "Bu ekipte oynarım" mesajını verdi. SABRİ Genç yıldız, seneler önce kendisi gibi parlayan Emre Belözoğlu'nu andırıyor. AYKUT Almanya doğumlu gurbetçi, gerek fiziği, gerekse refleksleriyle puan topladı.HAKAN ŞÜKÜR "Tek forvetli sistemin adamıyım" dedi. Daha çok pas alıp verdi, daha yararlıydı.BERKANT Liverpool maçında ilk kez serbest adam olarak oynadı. Heyecanlıydı, hatalar yaptı. HASAN ŞAŞ Yeni görevlerle sahaya çıktı, ancak istediklerini yapamadı. Hakan Şükür ile uyumu iyiydi.ERGÜN Kemik yine aynı kemik. Sezonlar geçiyor, hazırlık dönemleri bitiyor, o hiç değişmiyor. 
   
   Emre beğendi    INTER'İN yıldızı, Galatasaray'ın yeni sezona hazır olduğunu söyledi. Emre Belözoğlu, Sarı - Kırmızılı ekibin bazı önemsiz eksikleri olduğunu belirtti, "Özellikle bizi ilk yarıda çok bunalttılar. Ama Liverpool önünde harika oynadılar" dedi. Emre, Kallon'u Lazio ve Juventus'un da istediğini ifade etti, "Eğer bir gün Türkiye'ye dönersem, Galatasaray'a gelirim" diye konuştu. 
   
   Houllier saçmaladı    GALATASARAY'A 2 - 1 yenilen Liverpool'un hocası Gerard Houllier, garip ifadeler kullandı. Fransız teknik adam, kırmızı kart gören Steven Gerard'ın, Türk oyuncular tarafından kışkırtıldığını söyledi. Houllier, Hakan Şükür'ün davranışlarını itici bulduğunu belirtip, "Gerard'ın suçu yok" yorumunu yaptı. 
   
   Hakan Şükür'e 10 numara    SARI - Kırmızılı ekipte, daha önce 9 numara giyen, Inter'de ise 54 numarayı sırtına geçiren Hakan Şükür, yeni dönemde 10 numara olacak. Amsterdam Turnuvası'nda da 23 numara giyen golcü oyuncu, Revivo'nun ayrılmasıyla, uzun süre sonra Galatasaray'da 10 numarayı alan ilk Türk oyuncu unvanını da kazanacak. Bu arada dün İstanbul'a dönen Cim - Bom bu akşam 18.30'da Olimpiyat Stadı'nda idmana çıkacak. 
   
   Ümit Karan müjdesi    LİGDE geçen sezon 33. haftadaki Beşiktaş maçında kırmızı kart gören ve üç maç ceza verilen Ümit Karan için Tahkim Kurulu'na yapılan itiraz olumlu karşılandı. Karan'ın cezası iki maça indirirken, Volkan için yapılan başvuru ise geri çevrildi. Geçen sezonun son maçında forma giyemeyen Ümit Karan Diyarbakırspor önünde cezasını tamamlayacak. 
   
   Direklere düşman    HALİL ÖZER 

   'Mutlaka gol olur' 
   LIVERPOOL maçındaki enfes frikiğiyle alkış toplayan Prates ilginç açıklamalar yaptı. Brezilyalı oyuncu, "Vurduğum top kaleye gitsin yeter, mutlaka gol olur. Ölü topları çok severim. Ancak tek düşmanım direklerdir" dedi. Prates, frikiklerinin ünlü olduğunu da belirtti, "Sporting Lizbon'da 5 frikik golüm var" diye konuştu. 
   
   Hooijdonk'la rekabet 
   PRATES, Fenerbahçeli Van Hooidonk'un da iyi frikik attığını duyduğunu söyledi, "İkimiz arasında güzel bir rekabet oluşacak" yorumunu yaptı. Galatasaraylı futbolcu, "Beni asıl, ligde izleyin. Arkadaşlarımla güzel bir uyum yakaladık. Çok yararlı bir kamp dönemi geçirdik. İlerleyen günlerde daha iyi olacağız" ifadesini kullandı. 
   
   Yıldıray ısrarı    Yeni teklif 
   CİM-BOM, Hepatit B virüsü tespit edilen, ancak bu rahatsızlığın iyi bir tedavi döneminden sonra futbol oynamasına engel olmayacağı anlaşılan Leverkusenli oyuncu için çalışmalarını yoğunlaştırdı. Alman kulübüyle gizlice görüşen yönetimin, 1.5 milyon Euro teklif ettiği bildirildi. 
   
   Farklı politika 
   YILDIRAY'IN da senelik 1.5 milyon Euro'yu kabul ettiği ve "Kulübümle anlaşın hemen gelirim" dediği öğrenilirken, Bayer Leverkusen'in henüz yanıt vermediği ifade edildi. Sarı - Kırmızılı yöneticilerin, Yıldıray için çok istekli davranmayarak, Alman kulübüne karşı farklı bir politika izlediği de vurgulandı. 
   
   210 milyar kasada    GALATASARAY, Amsterdam'daki turnuvadan 150 bin dolar yaklaşık 210 milyar lira kazandı. Bir İngiliz şirketinin düzenlediği turnuvanın, 185 ülkede naklen yayınladığı ve yaklaşık 400 milyon kişinin izlediği açıklandı. Ayrıca, Sarı - Kırmızılı takımı önümüzdeki sezon da davet eden şirketin 10 milyon Euro kar ettiği bildirildi. 
   
   
   
</TEXT>
</DOC>
