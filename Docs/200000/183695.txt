<DOC>
<DOCNO> 183695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/spor/spo03.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bratu forma istiyor 
</HEADLINE>
<TEXT>

   Galatasaray'ın yeni transferi, "Fatih Terim benim babam gibi. Eğer oynarsam mutlaka gol atarım" dedi 
      BÜNYAMİN OSMAN 

   
   'Önce iş, sonra para' 
   FLORİN Bratu hayatının en mutlu günlerini yaşıyor. Büyük sıkıntılar sonrası transfer olduğu Galatasaray'da büyük hedeflere bileniyor. Derbi öncesi sorularımızı yanıtlayan genç Rumen, "Mütevazi bir ailenin çocuğu olduğum için gözüm hiçbir zaman yüksekte değildi. Türkiye'ye kendimi kanıtlamak için geldim. Zengin olma isteğim yok. Önce iş, sonra şöhret ve para" dedi. 
   
   Heyecan içinde 
   TERİM'E de övgüler yağdıran Bratu, "Türkiye'nin en iyi hocalarından birisi. Kişisel olarak tam profesyonel. Ben 19 yaşında babamı kaybettim. Artık hocamı babam gibi görüyorum" dedi. Fenerbahçe maçında forma giymek istediğini de kaydeden Rumen oyuncu, "Bu derbiye çok iyi hazırlandım. Eğer oynarsam mutlaka golümü atarım" ifadesini kullandı. 
   
   Hooijdonk'a dost tuzağı    TEKNİK Direktör Fatih Terim'in, Fenerbahçe'nin etkili silahı Van Hooijdonk'u, bu oyuncunun özelliklerini iyi bilen vatandaşı Frank De Boer ile durdurmayı planladığı öğrenildi. Rakibin taktik anlayışını çözen ve bunu kasetlerden hazırlanan görüntülerle oyuncularına aktaran Terim, savunma oyuncularını frikik yaratmama konusunda uyardı. 
   FENERBAHÇE derbisi öncesinde Cim - Bom'da eskiye dönüş rüzgarları da başladı. 4 - 4 - 2 sistemine dönen Terim, forvette eski ikilisi Hakan Şükür ve Arif'i buluşturmanın hesaplarını yaparken, Bratu'nun yedek kalabileceği öğrenildi. Hazırlıklarını dün yaptığı antrenmanla tamamlayan Galatasaray'da Abdullah ve Pinto maç kadrosuna alınmadı. 
   
   Hakan Şükür'e özel dirseklik    JUVENTUS maçında rakibi ile girdiği ikili mücadelede dirseği çıkan ve İstanbul'a döner dönmez tedavisine başlanan golcü oyuncu Hakan Şükür için özel dirseklik getirtildi. Hakan'ın bandajla bazı pozisyonlarda güçlük çektiği ve bugünkü maçta özel dirseklikle oynayacağı belirtildi. 
   
   
</TEXT>
</DOC>
