<DOC>
<DOCNO> 172199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur23.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fayton kurşunlayanların vurduğu öğretmenin durumu iyi... 
</HEADLINE>
<TEXT>

     İzmir'in Karşıyaka İlçesi'nde, vapur iskelesinde faytonun kurşunlanması sırasında olay yerinden geçerken yaralanan 7 aylık hamile öğretmenin, sağlık durumunun iyi olduğu bildirildi. 
     Baldırından yaralanarak Karşıyaka Devlet Hastanesi'nde kaldırılan 7 aylık hamile Nilüfer Millet'in tedavisinin hastanede sürdüğü bildirildi. Hastane yetkilileri, öğretmenlik yaptığı Batman'dan İzmir'e tatile gelen Millet'in ve bebeğinin sağlık durumunun iyi olduğunu belirtti. 
     Öte yandan, olayla ilgili soruşturmayı sürdüren Asayiş Şube Müdürlüğü ekipleri, kurşunlanan faytonun sahibi Yılmaz Silistre'nin verdiği ifade doğrultusunda, faytonculuk yapan 3 kişinin arandığını bildirdi. 
     Göğsüne kurşun isabet eden ve ayağı kırılarak Kültürpark Hayvanat Bahçesi Müdürlüğü'ne gönderilen atın ise aslanlara yem yapılacağı bildirildi. 
     Karşıyaka Vapur İskelesi'nde müşteri bekleyen Yılmaz Silistre'nin faytonuna, 35 KNP 55 plakalı bir otomobilden tabancayla ateş açılmış, olayda faytonu çeken her iki at da vurulurken, kurşunlardan biri yoldan geçen 7 aylık hamile öğretmen Nilüfer Millet'e, diğeri ise iskeleye yanaşmakta olan vapurun camına isabet etmişti. Saldırganlar otomobille kaçarken, faytoncu Yılmaz Silistre, olayın, bazı faytoncularla arasındaki ''düşük fiyata müşteri taşıdığı'' gerekçesiyle husumetten kaynaklandığını ileri sürmüştü. 
     
</TEXT>
</DOC>
