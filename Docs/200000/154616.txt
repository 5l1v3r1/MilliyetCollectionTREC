<DOC>
<DOCNO> 154616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/soneko27.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nisan'da 1.5 katrilyon faiz dışı fazla oluştu... 
</HEADLINE>
<TEXT>

     Nisan ayında nakit bazda 1.5 katrilyon lira faiz dışı fazla oluştuğu, Hazine'nin nakit dengesinin ise 2.6 katrilyon lira açık verdiği bildirildi. 
     Hazine Müsteşarlığı'ndan, Nisan 2003 Hazine nakit gerçekleşmelerine ilişkin yapılan açıklamaya göre, söz konusu ayda, nakit bazda toplam 6.5 katrilyon liralık gelir elde edildi. Aynı dönemde, 5 katrilyon liralık faiz dışı harcama yapıldı, 1.5 katrilyon lira da faiz dışı fazla oluştu. 
     Nisan'da, toplam 4.1 katrilyon liralık faiz ödemesinden sonra, Hazine nakit dengesi 2.6 katrilyon lira açık verdi. 
     Verilen nakit açığın net borçlanma ile finanse edildiği belirtilirken, Hazine kasa banka hesaplarında yaklaşık olarak 2.7 katrilyon liralık değişimin meydana geldiği kaydedildi. 
     
     OCAK-NİSAN GERÇEKLEŞMELERİ 
     Hazine verilerine göre, yılın dört aylık döneminde ise nakit bazda toplam 24.2 katrilyon liralık gelir elde edildi. 
     Aynı dönemde 20.6 katrilyon liralık faiz dışı harcama yapıldı ve 3.6 katrilyon liralık faiz dışı fazla elde edildi. 
     Yine aynı dönemde, toplam 18.4 katrilyon liralık faiz ödemesinden sonra, Hazine nakit dengesi 14.8 katrilyon lira açık verdi. 
     Bu gelişmeler sonucunda, Ocak-Nisan döneminde nakit açığı net borçlanma ile finanse edilirken, aynı dönemde kasa banka hesaplarında, 2 katrilyon liralık değişim gerçekleşti. 
     
</TEXT>
</DOC>
