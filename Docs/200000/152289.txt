<DOC>
<DOCNO> 152289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun08.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinead O'Connor, müziğe veda ediyor... 
</HEADLINE>
<TEXT>

     Sahnede Katolik dünyasının ruhani lideri Papa 2. Jean Paul'un resmini yırtarak dünyanın tepkisini çeken İrlandalı şarkıcı Sinead O'Connor 36 , müziğe veda ediyor. 
     O'Connor, http www.sinead-oconnor.com adresli internet sitesinde yayınlanan mesajında, temmuz ayından itibaren müziğe veda edeceğini belirtti, bu tarihten sonra ''ünlü'' biri olmayacağından ve ''sıradan'' bir yaşam sürmek istediğinden, özel hayatına saygı duyulmasını istedi. 
     Sinead O'Connor'un, emekliye ayrılmadan önce belgesel niteliğinde ''Goodnight, Thank You. You've Been a Lovely Audience'' adlı bir DVD'yi piyasaya süreceği kaydedildi. 
     DVD'de O'Connor'un eski şarkılarıyla geçen yıl çıkardığı ''Sean Nos Nua'' albümünden parçaların yer alacağı belirtildi. 
     O'Connor'un bağlı olduğu Vanguard Yayıncılığın sözcüsü Lellie Capwell, mesajı doğruladı. 
     Sinead O'Connor, son yıllarda kronik yorgunluk sendromu rahatsızlığı nedeniyle Avrupa'daki birçok konserini iptal etmişti. 
     Liz Phair'den Courtney Love ve Alanis Morissette'e kadar çok sayıda değişik tarzlara sahip kadın şarkıcının önünü açan İrlanda doğumlu O'Connor, kötü bir çocukluk geçirdi. 
     Annesi babası boşanan, gençliğinde Katolik okulundan kovulan ve hırsızlık yapan ünlü şarkıcı, In Tua Nua grubunun bateristiyken bir düğünde keşfedildi. 
     Sinead O'Connor'un ikinci albümü ''I Do Not Want What I Haven't Got'', 1990'lı yıllarda şarkıcıyı müzik listelerinin başına oturttu. 
     İrlanda'da Katolik kilisesini sert bir dille eleştiren O'Connor, sahnede Papa'nın resmini yırtınca dünyanın tepkisini üzerine çekmişti. 
     





</TEXT>
</DOC>
