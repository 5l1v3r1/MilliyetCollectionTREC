<DOC>
<DOCNO> 187369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/ekonomi/eko01.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
61 yaşında emekliliğe iptal 
</HEADLINE>
<TEXT>

   Memurların 61 yaşında emekli olmasını öngören yasa Anayasa Mahkemesi'nce iptal edildi. 65 yaşında emeklilik yasası da kaldırıldığı için memurların kaç yaşında emekli olabileceği belirsiz hale geldi 
      GÖKÇER TAHİNCİOĞLU Ankara 
   
   Anayasa Mahkemesi, memurların zorunlu emeklilik yaşını 65'ten 61'e indiren ve halen görevde olanların kademeli olarak emekliye sevkini öngören düzenlemeyi iptal ederek yürürlüğünü durdurdu. Eski düzenleme ortadan kalktığı ve yeni düzenleme iptal edildiği için memurların kaç yaşında emekli olabilecekleri belirsiz hale geldi. Belirsizlik, gerekçeli kararla doldurulmaya çalışılacak. 
   Hükümet, Emekli Sandığı Kanunu'nda geçen mart ayında değişiklik yaparak, memurlarda zorunlu emeklilik yaşını 65'ten 61'e çekti. Ancak Anayasa Mahkemesi nisanda bu yasanın yürürlüğünü durdurdu. Yüksek Mahkeme, yürürlüğü durdurulan maddeye bağlı olarak çıkartılan, emekli dul ve yetimlerin aylıklarından yüzde 1'i geçmemek koşuluyla sağlık katkı payı kesilmesi düzenlemesinin de yürürlüğünü oybirliğiyle durdurdu. 
   Hükümet bunun üzerine 61 yaşını dolduran memurların kademeli olarak emekliye sevkini düzenleyen yeni bir yasa çıkarttı. Yasada, 61 - 65 yaş arasındaki memurların kademeli olarak yasa yürürlüğe girdikten sonra geçecek 3 - 6 ay arasında emekliye sevk edilecekleri düzenlendi. Yasa 15 Temmuz'da yürürlüğe girdi. Yasaya dayalı ilk emeklilik işlemlerinin 15 Ekim'de yapılması gerektiğinden, henüz düzenlemeye dayalı olarak kimse emekliye sevk edilmedi. 
   
   Yine tutmadı 
   Emekli Sandığı Kanunu'nda değişiklik yapan yasaların iptali istemini dün görüşen Anayasa Mahkemesi, bu maddenin iptaline ve yürürlüğünün durdurulmasına karar verdi. Mahkeme yeni düzenlemeyi iptal ettiğinden, yürürlüğünü durdurduğu eski 61 yaş düzenlemesinin iptali isteminin karara bağlanmasına yer olmadığını kararlaştırdı. 
   Mahkeme, nisanda yürürlüğünü durdurduğu emekli, dul ve yetimlerin aylıklarından yüzde 1'i geçmemek koşuluyla sağlık katkı payı kesilmesine yönelik düzenlemeyi de yeni yasada buna ilişkin bir düzenleme bulunmadığından iptal etti. Mahkeme ayrıca, kademeli olarak emekliye sevk edileceklerden, makam tazminatı hakkı bulunanlara ödeme yapılmasına ilişkin düzenlemeyi de iptal etti ve yürürlüğünü durdurdu. 
   
   Memura kötü haber 
   Öte yandan Yüksek Mahkeme, memur maaşlarından yapılan emeklilik kesintisini yüzde 15'ten yüzde 16'ya çıkartan düzenlemenin iptali istemini reddetti. Buna göre memurların maaşından yüzde 1 daha fazla kesinti yapılmasına devam edilecek. 
   
   Yeni yasaya kadar karmaşa    Anayasa Mahkemesi Başkan Vekili Haşim Kılıç, 65 yaşını dolduran memurların emekli edilmelerine ilişkin eski düzenlemenin yeni yasayla ortadan kalktığını, yeni yasanın da iptal edildiğini anımsattı. Kılıç, yasal boşluk doğduğunu ve yeni bir yasal düzenleme yapılması gerektiğini belirtti. 
   Anayasa Mahkemesi üyeleri gerekçeli kararda yasal boşluğun doldurulması için iptal kararının "65 yaşını doldurmayanlar yönünden" geçerli olduğunu belirtmeyi kararlaştırdı. Buna göre, yasal düzenleme kısa sürede yapılmazsa hükümet 61 yaşını dolduran memurları da 65 yaşını dolduran memurları da emekliye sevk edemeyecek. Yüksek Mahkeme'nin gerekçeli kararı da hükümet buna ilişkin bir karar almazsa emeklilik işlemleri için yeterli olmayabilecek. 
   
   
</TEXT>
</DOC>
