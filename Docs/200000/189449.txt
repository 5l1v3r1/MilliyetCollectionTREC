<DOC>
<DOCNO> 189449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/spor/spo03.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan ağır yaralı 
</HEADLINE>
<TEXT>

   Olympiakos maçı öncesi Hakan Şükür'ün burnu kırıldı, Cihan'ın dizi yarıldı. Tendonlarında zorlanma meydana gelen Frank de Boer'in yanı sıra Hasan Şaş ve Orhan Ak da sakatlandı 
      
   Acil servis gibi 
   ŞAMPİYONLAR Ligi'ndeki son kozlarını, önümüzdeki hafta Olympiakos karşısında oynayacak olan Galatasaray, Rize'de beş fire birden verdi. Sarı - Kırmızılı takımın yıldızı Hakan Şükür'ün burnu kırılırken, Cihan'ın krampon darbesi nedeniyle yarılan dizine dikiş atıldı. Frank de Boer'in ise aşil tendonlarındaki zorlanma nüksetti. Hollandalı futbolcu ilk yarıda oyundan çıktı. 
   
   Fedak r Hakan 
   OLYMPİAKOS maçında kart cezası nedeniyle forma giyemeyecek olan Hasan Şaş, bileğinden sakatlandı. Orhan Ak'ın ise daha önce ameliyat olduğu bacağında ödem tespit edildi. Hakan Şükür, burnundaki kırığa rağmen kendileri için çok önemli olan Olympiakos maçında forma giymek istediğini söyledi. Prof. Dr. Mehmet Kurdoğlu ise futbolcuların kesin durumlarının bugün netleşeceğini açıkladı. 
   
   'Yenilgiyi hak etmedik'    TEKNİK Direktör Hikmet Karaman, Galatasaray karşısından hak etmedikleri bir skorla ayrıldıklarını belirtti. Sarı - Kırmızılılar'ın akıllı oynadığını, penaltı golünden sonra kendilerine pozisyon vermediğini vurgulayan Karaman, şöyle devam etti "Mağlup olduğumuz bir maçta hakemle ilgili yorum yapmak yanlış olur. Genel değerlendirme yaptığımız zaman, bu karşılaşmanın hakkı mağlubiyet değil. Galatasaray ile oynamak da kolay değil. Ama pes etmedik, mücadele ettik." 
   
   Mutlu yıllar Cim-Bom    SARI - Kırmızılı kulübün 98. kuruluş yıldönümü etkinlikleri Ali Sami Yen'in mezarı başında anılmasıyla başladı. Törene Başkan Özhan Canaydın, Alp Yalman, Özkan Olcay, Refik Arkan, Niyazi Yelkencioğlu, Temel Aksoy ve Yen'in yakınları katıldı. Üyeler yıldönümü etkinlikleri çerçevesinde bugün saat 11.00'de Galatasaray Lisesi'nde toplanacak. Saygı duruşu, yaş kütüğüne plaket çakma ve Canaydın'ın konuşmasının ardından geleneksel pilav yenecek. 
   
   Göze çarpanlar    Hasan Şaş Uzun bir süre sonra ilk kez bu kadar iyi oynadı. Zaman zaman tehlikeli ataklar yarattı. Kritik noktalardan serbest vuruşlar kazandırdı. Sakatlanıp oyundan çıktı. 
   Orhan Ak İkinci yarıda sakatlanan Frank de Boer'in yerine görev aldı. Savunmadaki başarısıyla dikkat çekti. Sarı - Kırmızılılar'ın en iyilerindendi. 
   Hakan Şükür Bu maçta da performansından hiçbir şey kaybetmedi. Galatasaray'ın forvette ayakta kalan tek ismiydi. Kendi kazandırdığı penaltıyı da gole çevirip üç puanı getirdi. 
   Gürol Galatasaray altyapısından yetişen genç oyuncu, Rizespor'un en iyisiydi. Sağ kanadı tek başına idare etti. Ancak tek kişilik çabası yetmedi. 
   
   Notlar    Baliç kızdırdı 
   İKİNCİ yarıda oyuna giren Baliç, önce Mondragon ile tartıştı, ardından Fatih Terim'den fırça yedi. Boşnak yıldız, kötü futbolu nedeniyle kendisini uyaran Terim'e ellerini açıp "Ne yapayım" deyince, hocasını kızdırdı. 
   
   199'da kaldı 
   HAKAN Şükür, penaltı golüyle Sarı - Kırmızılı takıma 3 puanı kazandırırken, ligde de 199. kez ağları havalandırdı. Bu arada Galatasaray, en son penaltısını geçtiğimiz sezonun 30. haftada Trabzon'a atmıştı. 
   
   Saha kapanıyor 
   RİZELİ taraftarların küfürlü tezahüratları kulübü yaktı. Yeşil - Beyazlılar'a , Serdar Tatlı'nın 1 ve 2 nolu anonsları yaptırması nedeniyle talimatlar gereği 1 maç saha kapatma ve 1 milyar lira para cezası gelecek. 
   
   Yağmurda kaldılar 
   MAÇTAN sonra takım otobüsünün çıkış kapısına geç gelmesi nedeniyle futbolcular yağmura tutuldu. Sarı - Kırmızılı oyuncular, terli terli yaklaşık on dakika beklemek zorunda kaldılar. Otobüste ise galibiyeti dürüm yiyerek kutladılar. 
   
   Eski dostlar 
   GALATASARAY alt yapısından yetişen kaleci Kerem ile Gürol'un yanı sıra Victoria ve Murat Sözkesen de Sarı - Kırmızılı takıma karşı forma giydi. Karşılaşmadan önce dört futbolcu, Terim ve eski arkadaşlarına başarı diledi. 
   
   Cengiz'in isyanı 
   ÇAYKUR Rizespor Başkanı Ekrem Cengiz, penaltılarının verilmemesine tepki gösterdi. Cengiz, "Galatasaray'ın kazanmaya ihtiyacı olduğu bir sınavdı. Serdar Tatlı'nın 104 gün sonra bizim maçımıza atanması düşündürücü" dedi. 
   
   Tribünler doldu 
   RİZELİ taraftarlar, karşılaşmaya büyük ilgi gösterdi. Maçtan yaklaşık 3 saat önce tribünler doldu. Bilet bulamayan birçok taraftar kapıdan geri dönmek zorunda kaldı. Bu arada sıkı güvenlik önlemleri dikkat çekti. 
   
   PAF'lar galip 
   PAF Ligi maçında Galatasaray, Çaykur Rizespor deplasmanından galibiyetle döndü. Sarı - Kırmızılı takım 90 dakika üstün oynadığı karşılaşmayı attığı tek golle 1 - 0 kazanarak üç puanın sahibi olmayı başardı. 
   
   Japon desteği 
   DÜNYA Kupası'nın ardından Galatasaray taraftarı olan Japon Takami Endo, Çaykur Rizespor maçını tribünden izledi. Sarı - Kırmızılı kafileyle birlikte Rize'ye giden Endo, galibiyet nedeniyle mutlu olduğunu dile getirdi. 
   
   
</TEXT>
</DOC>
