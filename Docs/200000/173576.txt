<DOC>
<DOCNO> 173576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/ekonomi/eko01.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'zedeler kayda hücum etti 
</HEADLINE>
<TEXT>

   Kayıt çağrısı üzerine İmar'zedeler Pamukbank şubeleri önünde izdiham yarattı. Yoğun başvuru bazı şubelerin bilgi sistemlerini çökertti 
      DHA 
   
   İmar Bankası'nda ödemelerin başlayabilmesi için mudilere yapılan kayıt çağrısı Türkiye genelindeki Pamukbank şubeleri önünde uzun kuyruklara neden oldu. Kuyruklarda sık sık tartışmalar yaşanırken, mudiler zaman zaman güvenlik kuvvetleriyle de karşı karşıya geldi. Bazı şubelerdeki bilgisayar sistemi yoğun bavurular nedeniyle çöktü. 
   İzmir'de kayıt sırası yüzünden çıkan kavgayı polis önledi. Adana'da Abidinpaşa Caddesi'ndeki Pamukbank şubesi önündeki kalabalık yolu kısa süre trafiğe kapattı. Çevik kuvvet polisi, eylemcileri iterek kaldırıma aldıktan sonra yolu açtı. Mersin'de de yoğun başvuru üzerine Pamukbank şubesinin bilgisayar sistemi çökünce, polis ve banka görevlileri mudilerden, bankayı terk etmelerini istedi. Ancak mudiler şube önünden ayrılmadı. 
   
   Bilgisayarlar çöktü 
   Ankara'da da Bahçelievler, Ulus ve Cebeci'de belirlenen Pamukbank şubelerindeki bilgisayar sistemlerinde çökme meydana geldi. 
   Edirne'de Pamukbank'ın önündeki İmar'zedeler arasında tartışmalar yaşadı. Mudilerden çiftçi Aziz Canbaz, "Saat 7.30'dan beri buradayım. İmar Bankası'nda 2 milyara sattığım kurbanlarımın parası vardı. Cem Uzan bizi kandırdı mı ne yaptı, bilemiyorum" dedi. 
   
   Antalya'da şemsiyeli kuyruk    Antalya'da 36 dereceyi bulan hava sıcaklığında İmar'zedeler, İmar Bankası'ndaki tasarruflarını alabilme umuduyla Pamukbank Antalya Şubesi önünde uzun kuyruklar oluşturdu. Sabahın erken saatlerinde Muratpaşa Camii karşısındaki Pamukbank Şubesi'nin önüne kamp kuran İmar'zedeler, öğle saatlerine doğru artan hava sıcaklığını düşünerek, yanlarında şapka ve şemsiye getirmeyi ihmal etmedi. Ellerinde belgelerle bankanın önünde uzun kuyruklar oluşturan yaklaşık bin İmar Bankası mağduru, güneş ışınlarından korunmak için şemsiyeleri kullandı. 
   
   Şüpheli çantaya rağmen kuyruktan ayrılmadılar    EDİRNE DHA 
   Edirne'de İmar Bankası mağdurlarının Pamukbank Belge Teslim Merkezi önünde oluşturduğu kuyruğun beş metre uzağına bırakılan şüpheli çanta heyecan yarattı. 
   Bomba şüphesiyle polis güvenlik çemberi oluştururken, Edirne Emniyet Müdürlüğü'nde görevli bomba uzmanının yıllık izinde olması nedeniyle iki saat boyunca çantaya müdahale edilemedi. Paketin beş metre ilerisindeki Pamukbank önünde bekleyen yüzlerce kişi ise sıradan ayrılmayı reddetti. Saat 14.45'te da çantaya müdahale için Edirne Emniyet Müdürlüğü'nden bomba uzmanı istendi. 
   Uzmanın gelmesi beklenirken olay yerine ulaşan Çiler Dündar adlı bir kişi, eşinin çantasının çalındığını ve şüpheli çantanın kendilerine ait olduğunu söyledi. Bu arada Kırklareli'den gelen uzman özel giysiler içinde şüpheli çantaya müdahale etti. İçinde bomba olmadığı anlaşılan çanta patlatılmadan Dündar'a verildi. 
   
   'Erken başvuru, erken ödeme değil'    ANKARA Milliyet 
   Tasarruf Mevduatı Sigorta Fonu TMSF , İmar Bankası mudilerinin erken başvurularının erken ödeme ve inceleme anlamına gelmediğini bildirdi. Fon, bankada tasarruf mevduatı hesabı bulunanların "mudi bilgilerinin" teyidi için yapılan başvurular sırasında yoğun izdiham yaşanması ve mudilerin ödemeyle ilgili soruları üzerine açıklama yaptı. Buna göre, İmar Bankası mudileri şunlara dikkat edecekler 
   Erken başvuru, erken ödeme ve inceleme anlamına gelmiyor. Bu, TMSF'nin yaptığı bir tespit çalışması. 1 Eylül'e kadar başvuru yapılması yeterli.Yurtdışında yaşayan mudiler adına istenilen belgelerin kopyalarıyla birlikte vekaletname başvuru yeterli.Yabancı uyruklu mudiler, istenen belgeler ile kimlik numarası yerine geçmek üzere pasaportlarıyla başvuruda bulunabilirler. Ortak hesabı bulunan mudilerden sadece birinin başvurusu ve başvuru anında hesabın ortak hesap olduğunun beyanı yeterli.Başvurular belirtilen şubeler dışında yapılamaz. Ancak şahsen başvuruda bulunamayacak kişiler adına vekaletname ile başvuruda bulunulması mümkün. İkametgah belgesinin farklı şehirlerde olması bu açıdan herhangi bir sorun teşkil etmiyor.Başvurularda vatandaşlık ve vergi numaralarının beyanı gerekiyor. Başvurular, görev yapacak olan merkezlere 08.30 - 18.30 saatleri arasında yapılabilir.04 Ağustos - 1 Eylül arasında başvurmayanlar, bilgi ve belgelerini İmar Bankası Genel Müdürlüğü'ne daha sonra da iletebilecekler. 
   Açıklamada mudilerin, aksamalarla ilgili şikayetlerini, Bankacılık Düzenleme ve Denetleme Kurumu BDDK nezdinde oluşturulan yardım masasına ya da "bilgi bddk.org.tr" mail adresine gönderebilecekleri bildirildi. 
   
   
</TEXT>
</DOC>
