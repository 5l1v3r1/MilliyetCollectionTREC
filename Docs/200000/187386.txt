<DOC>
<DOCNO> 187386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/guncel/gun20.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Eminönü Kabataş 5 dakika    ŞENOL DEMİRCİ İstanbul 

   KabataŞ - Eminönü arasındaki yolculuk süresini 5 dakikaya indirecek cadde tramvayının temeli Büyükşehir Belediye Başkanı Ali Müfit Gürtuna tarafından törenle atıldı. Tramvay hattı 2004'ün ilk aylarında hizmete girecek. Seferlerde saatte 10 bin yolcu taşınacak. 
   
   HIV'li travestinin ilk eylemi değil    Bursa DHA 

   Bursa'da gözaltına alındıktan sonra karakolda olay çıkararak hem kendisini hem de polisleri yaraladıktan sonra AIDS'li olduğu ortaya çıkan travesti B.T.'nin İzmir'de de vücudunu kesip kanını polislere bulaştırdığı ortaya çıktı. "Çağrı" takma adıyla Bursa ve İstanbul'da fuhuş yaparken polisler tarafından gözaltına alınan T., götürüldüğü karakolların camlarını kırarak vücudunu kesti ve 4 polis memurunu yaralayarak kanını bulaştırdı. T.'nin muayenesinde HIV virüsü taşıdığı ortaya çıkınca, yaralanan 4 polis tedavi altına alındı. T.'nin annesi İdamiye T., oğlunun bir süre önce İzmir'de de götürüldüğü karakolda vücudunu kesip polislere saldırdığını söyledi. Yapılan açıklamada, B.T.'yle teması olan polislerde herhangi bir tehdide maruz kalmadıkları ifade edildi. 
   
   Marmara İletişim depreme güçlendi    İSTANBUL Milliyet 

   İhale mevzuatındaki engeller ve bürokratik aksaklıklar yüzünden iki yıldır devam eden Marmara Üniversitesi İletişim Fakültesi'nde deprem güçlendirme çalışmaları sona erdi. 6 Ekim Pazartesi günü de okulda yeni ders yılına başlandı. Fakülte Dekanı Prof. Dr. Alaeddin Asna, öğretim kadrosu ve idari birimlerin yeni odalarına yerleştiklerini, sınıf donanımlarının tamamlandığını söyledi. Asna, öğrencilerin iki yıl boyunca yaşadıkları güçlükleri geride bırakarak çağdaş eğitim olanaklarına kavuştuklarını belirtti. 
   
   
</TEXT>
</DOC>
