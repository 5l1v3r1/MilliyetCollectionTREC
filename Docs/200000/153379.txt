<DOC>
<DOCNO> 153379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/guncel/gun04.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İsraf değil de ne 
</HEADLINE>
<TEXT>

3 bin nüfuslu Cerrah'ta, deprem nedeniyle kullanılmaz raporu verilen ilkokul onarım beklerken, 300 milyar liraya 3 bin kişilik bir cami daha yaptırıldı 
     CEMİL ZEYBEK DHA 

     Bursa'nın İnegöl ilçesine bağlı Cerrah beldesinde 300 milyar liraya yapılan 3 bin kişi kapasiteli cami, büyük tepki topladı. Erkek nüfusu 1566, kadın nüfusu 1451 olan beldelerinde zaten ihtiyaca cevap verecek nitelikte bir cami bulunduğuna dikkat çeken vatandaşlar, caminin yerine ilköğretim okulunun onarılması için çok çaba sarf ettiklerini ancak başarılı olamadıklarını anlattı. Bölgedeki tek ilköğretim okulunun 17 Ağustos depreminde ağır hasar gördüğünü ve kullanılmaz rapor aldığını belirten vatandaşlar, öncelikli ihtiyaçlarının sağlam bir okul binası olduğunu vurguladı. 
     
     'BAKANLIK İLGİLENMEDİ' 
     Cami projesinin kendi döneminden önce başlatıldığını belirten Cerrah Belediye Başkanı AKP'li Bekir Kahyaoğlu, "Birçok ilde benzeri olmayan modern bir camimiz var artık. Ama okulun harabe olduğu da doğru. Yeni okul yapılması için Milli Eğitim Bakanlığı'na 8 bin metrekare arsa verdik, 3 yıldır bir çivi çakılmadı. Milli Eğitim'e bir ay süre veriyorum. İnşaat başlamazsa, arsayı geri alacağız" diye konuştu. 
     
     'ÇOK BÜYÜK DEDİK AMA...' 
     CHP İnegöl İlçe Başkanı Nezih Metinbaş da, camiye harcanan paranın israf olduğunu belirterek, "100 bin nüfuslu İnegöl'deki en büyük cami bile 1500 kişilik. Cerrah'ta 3 bin kişilik cami yaptırmak israftır. İsraf da dinimizde günahtır" dedi. Caminin yapımını üstlenen Cerrah Camii Yaptırma ve Yaşatma Derneği yöneticisi Ömer Biber ise eleştirilere hak vererek, kendisinin "1000 kişilik cami yeter" dediğini, ancak bu görüşünü kabul ettiremediğini söyledi. 
     


GÜNCEL 




















</TEXT>
</DOC>
