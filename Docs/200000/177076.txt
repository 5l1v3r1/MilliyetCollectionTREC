<DOC>
<DOCNO> 177076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/ekonomi/eko07.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi'nden Antalya'ya dev yatırım 
</HEADLINE>
<TEXT>

   ANTALYA DHA 
   
   Petrol Ofisi PO , 45 yıldır Konyaaltı plajında, Akdeniz Bulvarı üzerinde bulunan Antalya Dolum Tesisi'ni, Konyaaltı Belediyesi sınırları içerisindeki sanayi bölgesine taşıdı. 20 milyon dolara mal olan tesisin açılışında konuşan PO Yönetim Kurulu Başkanı Vural Akışık, "Antalya'ya ve çevreye olan saygımız nedeniyle bu dev tesisi yaptık" dedi. PO'nun yüzde 35'lik payla pazarda lider olduğunu belirten Akışık, "Rakiplerimiz büyük şehirlerde konsantre olurken, biz bütün Türkiye'yi hizmet alanımız olarak görüyoruz" diye konuştu. 
   PO Genel Müdürü Ertuğrul Tuncer de "Türkiye'nin en modern ikmal ve lojistik tesisi" diye nitelediği yatırımın iki yılda tamamlandığını söyledi. Tuncer, 74 bin 700 metrekare işletme sahasına sahip, 50 tanker kapasiteli, 9 bin metrekarelik tanker parkı bulunan tesisin 83 bin 700 metrekarelik alan üzerine kurulduğunu belirtti. 
   
   'Sözümüzü tuttuk' 
   PO'nun özelleştirilmesinden sonra Konyaaltı Belediye Başkanı'na dolum tesisinin kaldırılacağı sözünü verdiklerini dile getiren Tuncer, "İki yıl gibi kısa bir sürede sözümüzü yerine getirerek, çevreye olan saygımızı da ortaya koyduk" diye konuştu. 
   Tesisin açılışını Doğan Holding CEO'su Tufan Darbaz, PO Yönetim Kurulu Başkanı Vural Akışık, PO Genel Müdürü Ertuğrul Tuncer, milletvekilleri Burhan Kılıç, Fikret Badazlı, Antalya Valisi Alaaddin Yüksel, Antalya Büyükşehir Belediye Başkanı Bekir Kumbul ve Konyaaltı Belediye Başkanı Muhittin Böcek birlikte yaptı. 
   
   
</TEXT>
</DOC>
