<DOC>
<DOCNO> 176227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/siyaset/siy10.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacıbektaş'ta hükümete isyan vardı... 
</HEADLINE>
<TEXT>

   Hacı Bektaş Veli'yi anma töreninde Hacıbektaş Belediye Başkanı hükümetten yakınırken, halk Erdoğan'a tepki gösterdi 
   
   Hacı Bektaş Veli'yi anmak amacıyla düzenlenen 40. Geleneksel Kültür ve Sanat etkinlikleri, Cumhurbaşkanı Ahmet Necdet Sezer'in de katılımıyla Hacıbektaş'ta başladı. Sezer, anma töreninde laikliğin önemini vurgularken, dinin siyasete alet edilmemesi gerektiğini söyledi ve "Laiklik ulusal birliğimizin temel taşıdır" dedi. Etkinliklere eşi Semra Sezer'le birlikte gelen Sezer'in yanı sıra CHP Genel Başkanı Deniz Baykal, Kültür ve Turizm Bakanı Erkan Mumcu ve Yargıtay Başkanı Eraslan Özkaya katıldı. 
   
   BAŞBAKAN'A SİTEM 
   "Bir bakandan 150 milyar lira istedik, buna bile çok dediler" diye yakınan Hacıbektaş Belediye Başkanı Mustafa Özcivan, Başbakan'ın Hacıbektaş'a gelmeyişini eleştirirken, alanda bulunanlar Tayyip Erdoğan'a tepki gösterdi. Özcivan, "Yakmadık, yakıldık. Katletmedik, katledildik. Verdik, alamadık. Böyle bir törene bu kadar az ödenek ayrılmasını kınıyorum" diye konuştu. 
   Özcivan, Topluma Kazandırma Yasası'na eleştirilerde de bulunarak, yasanın Sivas olayları sanıklarını da kapsadığına dikkat çekti. Bunun çok vahim bir durum olduğunu ve yeni Sivas olaylarına yol açabileceğini ifade eden Özcivan, "Sivas katillerini affetmek, toplumsal bir provokasyondur. Lütfen bu oyundan vazgeçin" dedi. 
   Bu sitemlerin ardından konuşan Bakan Mumcu, "Hükümetimiz Hacıbektaş Belediyesi'nin taleplerini yerine getirdi. Dar zamanda yapabildiklerimiz bunlar. Teşekkür beklemiyoruz. Türk vatandaşlarının eşit haklara sahip olduğunu bir kez daha söylüyorum. Hacıbektaş'ın yolundayız" şeklinde konuştu. 
   Sezer ise konuşmasında laiklik vurgusu yaparken şunları söyledi "Yüce Önder Atatürk'ün çağdaş, dinamik, bir yapıyla kurduğu laik demokratik Türkiye Cumhuriyeti, insan haklarına saygılı bir hukuk devletidir. Çağdaşlığın demokrasinin ve hukuk devletinin temeli olan laiklik, Türkiye Cumhuriyeti'nin kuruluş ve varoluş felsefesinin özü, değiştirilemez niteliğidir. Din kurallarına dayandırılamaz. Kutsal din duyguları devlet işlerine ve politikaya karıştırılamaz. Daha güzel yarınlar için yaşamın her alanında çatışma yerine uzlaşmayı seçmeli, Hacı Bektaş Veli'nin belirttiği gibi, geçmişe, bugüne ve geleceğe akılcı bir yaklaşımla bakmayı bilmeliyiz." 
   Baykal da Hacı Bektaş Veli'nin 700 yıldır kalplerdeki yerini koruduğunu, sosyal anlayışın temsilcisi olduğunu savundu. n AYDIN HASAN Nevşehir 
   
   Sezer ve Baykal sevindirdi    "Türkiye sizinle gurur duyuyor" sloganıyla karşılanan Sezer, herkesin elini sıkarak eşiyle birlikte protokol tribünündeki yerini aldı. Sivas'tan ölen 37 kişinin isimleri tek tek okundu. Baykal'ın konuşması sırasında Sivas'ta öldürülenlerin fotoğraflarının yer aldığı bir pankart kürsünün önüne getirildi. Törene katılanlar, Sivas sanıklarının da yararlanmak için başvurduğu Topluma Kazandırma Yasası'nı protesto etti. Sezer ve Baykal, Hacı Bektaş Veli türbesini ziyaret etti, aslanlı çeşmeden su içti. Alevi dedeleri Sezer ve Baykal'la tokalaşmak için sıraya girdi. 
   
   
</TEXT>
</DOC>
