<DOC>
<DOCNO> 180093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur29.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen 2004 için net 200 milyon zam istiyoruz... 
</HEADLINE>
<TEXT>

     Türkiye Kamu-Sen, 2003 yılı alacakları ile 2004 yılında memur maaşlarına yapılacak zamma ilişkin taleplerini içeren dosyayı Uzlaştırma Kurulu Başkanlığı'na verdi. 
     Türkiye Kamu-Sen Toplu Görüşme Sekreteri Nazmi Güzel, bir grup sendikacı ile Uzlaştırma Kurulu Başkanlığı'na gelerek taleplerine ilişkin dosyayı teslim etti. 
     Güzel, geçen yıl Uzlaştırma Kurulu'nun verdiği karar doğrultusunda kamu çalışanlarının Temmuz ayından itibaren 69 milyon lira alacağının bulunduğunu belirterek, memur maaşlarına 2004 yılında net 200 milyon lira zam yapılmasını istediklerini kaydetti. 
     Güzel, hükümetle yürütülen toplu görüşme sürecinde yaşanan gelişmeleri ve taleplerini bir rapor haline getirerek Uzlaştırma Kurulu'na verdiklerini, kurulun da taleplerini dikkate alacağına inandıklarını söyledi. Nazmi Güzel, KESK'in Aralık ayından itibaren temel memur maaşlarına 25 milyon lira zam yapılması önerisine katılmadıklarını ifade etti. 
     Hükümet ile memur sendikaları arasında yürütülen toplu görüşmelerde anlaşma sağlanamaması üzerine devreye giren Uzlaştırma Kurulu, ilk toplantısını bugün saat 15.00'te yapacak. 
     Kurulun 5 gün içinde yapacağı çalışmalar sonucunda hazırlayacağı rapor, Bakanlar Kurulu'na iletilecek. Memur maaşlarına 2004 yılında yapılacak zamma ilişkin son kararı Bakanlar Kurulu verecek. 
     4688 Sayılı Kamu Görevlileri Sendikaları Yasası uyarınca, Uzlaştırma Kurulu, Yüksek Hakem Kurulu Başkanı'nın başkanlığında 4 üniversite öğretim üyesinden oluşuyor. 
     
</TEXT>
</DOC>
