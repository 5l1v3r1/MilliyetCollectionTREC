<DOC>
<DOCNO> 186634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sonspo21.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür Taraftarımız sabretsin, İngiltere maçında oynuyorum 
</HEADLINE>
<TEXT>

     Galatasaray'ın golcü futbolcusu Hakan Şükür, yeni bir takım olduklarını belirterek, taraftardan sabır istedi. 
     Kızı Zeynep Sude ile birlikte Bahçelievler'de bir iş merkezinin açılışına katılan Hakan Şükür, takıma sezon öncesinde birçok futbolcunun katıldığını vurgulayarak, şunları söyledi 
     ''Geçmişte birçok kesimin takdir ettiği 4 sene yaşadık. O ekipte inanılmaz bir ruh vardı. 'Bunu tekrar yakalayabilir misiz ' derseniz, o ekip de kolay gelmemişti. Uzun bir çalışmanın neticesinde geldi. Çok yeni genç ve tecrübeli arkadaşlarımız var. Değişik kökenli, değişik kültürden gelenler var. Böyle bir ekibin bir anda başarılı olması hiç kolay değil. Sonuç olarak istediğimiz yerde değiliz. Oyun ve gidişat olarak iyi yolda olduğunu düşünüyorum. Ama böylesine başarıları görmüş bir taraftar kitlesinin haklı tarafları da var. Ama onlardan biraz sabır istiyoruz.'' Hakan, taraftarların artık bu doymuşluklarını bir kenara bırakmalarını ve yeni oluşum içinde yer almalarını kaydederek, ''Böyle olduğu taktirde neler yapacağımızı onlar daha iyi görecekler. Her türlü şartlarda, daha önce olduğu gibi karda, kışta kıyamette yine bizim peşimizden gelecekler. Taraftarlarımızdan sabır göstermelerini bekliyoruz. Şu an bir adaptasyon dönemi geçiriyoruz. Bunu atlattığımız zaman büyük başarıları hep birlikte yaşayacağız'' diye konuştu. 
     
     'DÜNKÜ MAÇTA ÇOK GÜZEL ŞEYLER YAŞAMADIK 
     Takım olarak kötü şeyleri haketmediklerine inandığını da kaydeden Hakan, şöyle devam etti 
     ''Dünkü maçta çok güzel şeyler yaşamadık, onlara yapılanları bizlere yapılmış olarak görüyoruz. Böyle şeyleri yaşamak istemiyoruz. Onlar geçmişte nasıl başarılı olmuşlarsa, biz de hiçbir şey kaybetmediğimizi bu günlerde taraftarlardan yanımızda olmalarını istiyoruz. Bunları haketmiyoruz. 
     2 günde bir maç yapıyoruz, çok iyi oynadığımız ama mağlup olduğumuz maçlar da var. Bundan sonra toparlamak bizim elimizde, değişik bir stat, değişik bir ambians ve konsantrasyon zorlukları yaşadık. Önümüzdeki günlerde herkesin gördüğü tabloyu, ben görmüyorum, çok daha iyi bir Galatasaray gelecektir.'' 
     
     ŞAMPİYONLAR LİGİ'NDE PUAN DEĞİL GÜVEN ALDIK 
     Hakan, Avrupa Şampiyonlar Ligi'nde puan alamadıklarını, ancak güven elde ettiklerini söyledi. 
     Takım arkadaşlarıyla bunu konuştuklarını anlatan Hakan, ''Futbol olarak, mantelite olarak güveni aldık. İyi oyun sonuca yansımadı. Ama sonucun geldiği zaman, bu söylenenlerin daha önce olduğu gibi nereye gideceğini düşünüyorum. Ben biliyorum, tecrübeliyim, bunları da arkadaşlarımıza söylüyorum'' diye konuştu. 
     Hakan, Avrupa Şampiyonlar Ligi'nde rakiplerin Galatasaray'ın isminden ne denli ürktüğünü gördüklerini de vurguladı. 
     
     OLİMPİYAT STADI'NI KABULLENMELİYİZ 
     Hakan Şükür, artık Ali Sami Yen Stadı-Atatürk Olimpiyat Stadı tercihinin yarattığı psikoloji içine girmek istemediklerini dile getirdi. 
     ''Artık orayı benimsemek, kabul etmek zorundayız'' diyen Hakan Şükür, ''Ali Sami Yen Stadı'nın bizim hayatımızda çok önemli bir yeri var. Ve bundan sonra da yeni Ali Sami Yen Stadı'nın da önemi olacak. Ancak bugünkü şartlarda şu an oynadığımız statta oynamak zorundayız ve bunu da böyle kabul etmek zorundayız. En yüksek randımanda oynamak zorundayız'' diye konuştu. 
     Akçaabat Sebatspor maçında sakatlanarak oyundan çıkan Hakan, sakatlığının çok fazla önemli olmadığını da söyledi. Hakan, dizinde ödem bulunduğunu ve 2 günde bunun geçeceğini tahmin ettiğini dile getirirken, ''Milli takım kampında arkadaşlarımla birlikte olabileceğim. İngiltere ile yapılacak maçta büyük ölçüde oynayabileceğim'' dedi. 
     
</TEXT>
</DOC>
