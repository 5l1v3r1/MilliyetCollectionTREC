<DOC>
<DOCNO> 181167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/spor/spo01.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'den ince ayar 
</HEADLINE>
<TEXT>

   İlhan Mansız'a, herkesin sırt çevirdiği anda sahip çıkan Lucescu, golcünün alkış aldığı Bursa maçından sonra ise temkinli konuştu, "Golleri aldatmasın. Daha hazır değil" dedi 
      ORHAN YILDIRIM 

   
   Luce haklı çıktı 
   BEŞİKTAŞ Teknik Direktörü Mircea Lucescu, yönetimin bir star isteğine, "Golcüye ihtiyacım yok. İlhan'ı bekliyorum" diyerek göğüs gerdi, haklı olduğu ortaya çıktı. Gökhan'ın jübilesinde Bursaspor'a karşı iki gol atan Siyah - Beyazlı oyuncunun bu haliyle bile hazır olmadığını vurgulayan Rumen teknik adam, "Gollere kimse aldanmasın. Tam kapasiteye ulaşması için en az iki haftaya daha ihtiyacı var" diyerek yıldızını da şımartmadı. 
   
   Kızı uğuru oldu 
   İLHAN Mansız ise Bursaspor karşısında alınan 3-0'lık galibiyete katkısı bulunduğu için mutlu olduğunu ifade etti. Şu an sakatlığıyla ilgili bir probleminin olmadığını belirten Kartal'ın golcüsü, "Evden çıkmadan önce kızımı öpüp gol sözü vermiştim. Bunun için çok mutluyum. Ayrıca taraftarın verdiği desteği de asla unutamam" dedi. İlhan, Lazio karşında herşeyini ortaya koyacağını da vurguladı. 
   
   Kalede kaos    KOLOMBİYA Milli Takımı'nın kalesinde bulunan Oscar Cordoba'nın Malatya maçında oynaması tehlikeye girdi. Bolivya'da yarın 00.30'da eleme maçına çıkacak olan başarılı file bekçisinin, cuma günkü lig mücadelesinde yer almasının çok zor olduğu ifade edildi. Ülkeler arasındaki saat farkı ve uçak bulma zorluğu nedeniyle, Cordoba'nın yerine Ramazan'ın görev yapabileceği vurgulandı. Siyah - Beyazlılar, salı günkü Lazio maçı nedeniyle de karşılaşmanın gününü değiştiremiyor. 
   
   'Üzerimden yük kalktı'    İBRAHİM'İN milli takımda bulunması nedeniyle Bursaspor maçında sol kanatta görev yapan Serdar Topraktepe, moral buldu. İddialı konuşan tecrübeli oyuncu, "Ne kadar idman yaparsan yap, maç gibi olmuyor. Çok fazla şey yapmak isteyince hata da yaşanıyor. Ancak Bursa'ya attığım gol sonrası üzerimden ağır bir yük kalktı" dedi. 
   
   
</TEXT>
</DOC>
