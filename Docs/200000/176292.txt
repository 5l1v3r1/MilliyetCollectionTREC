<DOC>
<DOCNO> 176292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sondun13.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rafsancani'den ABD'ye tehdit yağmuru... 
</HEADLINE>
<TEXT>

     Eski İran Cumhurbaşkanı Ali Ekber Haşimi Rafsancani, ''Amerikan yönetiminin İran'a yönelik davranışlarına çeki düzen vermesi gerektiğini'' söyledi. 
     İran Radyosu'nun haberine göre, Rafsancani İran'ın dış temsilciliklerinde görevli büyükelçilerin katıldığı toplantıda yaptığı konuşmada, ABD'de yönetimdeki muhafazakarların izlediği askeri politikaların, tek yanlı siyasetinin doğru olmadığını ve dünyaya zarar verdiğini, bu tür siyasetin ve askeri politikaların yenilgiye mahkum olduğunu belirtti. 
     Rafsancani, ABD'nin, Irak'ta ve Afganistan'da yenilgiye uğraması nedeniyle bu bataklıklardan kurtulmaya çalıştığını kaydederek, şöyle dedi 
     ''Bugün amaçladığı hiçbir hedefe ulaşamayan ABD'nin diğer amacı İran İslam Cumhuriyeti'ni zayıflatmaktır. ABD İran'ın Ortadoğu'da aldığı rolü göz ardı edemeyeceği için İran'a yönelik davranışlarına çeki düzen vermelidir.'' Bu arada, İran ulusal Yüksek Güvenlik Konseyi İUYGK Genel Sekreteri Hüccetülislam Hasan Ruhani, güvenlik güçleri ve istihbarat yetkililerinin çalışmalarıyla El Kaide'nin İran topraklarında yapmaya çalıştığı terörist eylemlerin engellendiğini söyledi. 
     Hayat-ı Nov Yeni Hayat gazetesinin bugünkü haberine göre, Ruhani, ''İran El Kaide ile kesin olarak mücadele etmektedir. Bu örgütün üyelerinin tutuklanması, sınır dışı edilmesi ya da çok sayıda üyesinin geldiği ülkelere geri gönderilmesi İran yönetiminin terörizmle mücadelede ciddi olduğunun açık örneğidir'' diye konuştu. 
     İran makamları, vatandaşlık durumu açık olmayan ve hiçbir ülkenin kabul etmediği El Kaide üyelerini İran'da yargılayacaklarını açıklamıştı. 
     
</TEXT>
</DOC>
