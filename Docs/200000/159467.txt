<DOC>
<DOCNO> 159467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/soneko07.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Faiz indirimi için daha zaman var 
</HEADLINE>
<TEXT>

     Merkez Bankası Başkanı Süreyya Serdengeçti'nin CHP yetkililerine verdiği brifingte, şu anda faiz indirimi konusunda gerekli koşullar ve ortamın oluşup oluşmadığı konusunda değerlendirmelerin yapılmakta olduğu, bunun sonucunda ihtiyaç hissedilmesi halinde gerekli kararların, geçmişte olduğu gibi her zaman alınabileceğini söylediği öğrenildi. 
     Merkez Bankası Başkanı Serdergeçti, CHP Genel Başkanı Deniz Baykal ve CHP yönetimine, ekonomideki görünüm ve para politikası ile ilgili bir brifing verdi. 
     Yaklaşık 1.5 saat süren brifingin ardından Başkan Serdengeçti, gazetecilere yaptığı açıklamada, özerkliğin ayrılmaz bir parçası olan hesapverebilirlik çerçevesinde sadece iktidar partisine değil, Meclis'te temsil edilen diğer partilere de bilgi verdiklerini ifade etti. 
     Serdengeçti, bu çerçevede CHP'ye de para politikası ve ekonomideki görünüm hakkında brifing verdiklerini kaydetti. 
     Bu arada alınan bilgilere göre Serdengeçti, Merkez Bankası'nın, iki yıldır sürekli açıkladığı gibi kısa vadeli faizleri, gelecekteki enflasyona yönelik bir politika aracı olarak kullandığını vurguladı. 
     Gelecekteki enflasyona ilişkin öngörüleri, sadece anketler değil, kamu maliyesi başta olmak üzere ekonominin her alanına ilişkin değerlendirmelerin oluşturduğuna işaret eden Serdengeçti'nin, bu nedenle ''piyasalardaki aşırı beklentiler ya da siyasetten veya çeşitli kesimlerden gelen beyanatlardan dolayı, kısa vadeli faizlerde değişiklik beklemenin doğru olmadığını'' vurguladığı da öğrenildi. 
     
     CHP YETKİLİLERİ 
     Brifing sonrasında bilgi veren CHP yetkilileri ise toplantıda Başkan Serdengeçti'nin ''faiz indiriminin bir miktar olabileceğini, ancak bunun zamanı olduğunu, faiz indirimiyle ilgili bir değerlendirme yaptıklarını'' belirttiğini ifade ettiler. 
     Yetkililer, ''Ama iyimserler. Dalgalı kur rejiminin çok fazla artışa, azalışa fırsat vermeyeceğini, ellerinde subapları olduğunu söylediler, kur alma gibi... Enflasyon, kur ve büyüme konusunda hedeflerin tutacağı düşüncesini taşıyorlar. Merkez Bankası'nın bağımsız bir kuruluş olduğu, sürekli hükümetin baskısı ile faizleri indirip çıkartan bir kuruluş gibi görünmesini istememişlerdir'' diye konuştular. 
     
</TEXT>
</DOC>
