<DOC>
<DOCNO> 187598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur11.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayvalık'ta şiddetli fırtına nedeniyle limandaki tekneler battı 
</HEADLINE>
<TEXT>

     Şiddetli fırtına Balıkesir, Yalova, Şarköy ve Karadeniz'de yaşamı olumsuz etkiliyor. 
     Balıkesir'de etkili olan şiddetli fırtına, özellikle sahil şeridindeki ilçelerde hasara neden oldu. Bandırma ve Ayvalık'ta, şiddetli fırtına nedeniyle limanda demirli çok sayıda balıkçı teknesi battı. 
     Saatte yaklaşık 80 kilometre hızla esen fırtınanın etkisiyle, Bandırma Limanı'nda demirli 5 balıkçı teknesi batarken, sahil şeridinde bulunan gazinolar, sular altında kaldı. 
     Fırtına nedeniyle birçok evin bacaları yıkılırken, elektrik tellerinin kopması nedeniyle ilçeye bir süre elektrik verilemedi. 
     Bandırma Kaymakamı İsmail Gürsoy, hasar tespit çalışmalarının sürdüğünü söyledi. 
     
     AYVALIK 
     Ayvalık'ta da Çıraklık Eğitim Merkezi'nin çatısı uçarken, ilçede bir polis merkezinin bacası devrildi. 150 Evler Mahallesi'nde de bir evin balkonu çöktü. 
     Sahil şeridindeki çay bahçelerinin büyük hasar gördüğü Ayvalık'ta ve Alibey Adası'nda 16 balıkçı teknesi batarken, Gömeç Beldesi'nin kumsalı sular altında kaldı. 
     Bu arada Balıkesir SSK Hastanesi'nin çatısındaki çinko kaplamaların bir bölümü uçtu. 
     
     YALOVA 
     Yalova'da sabah erken saatlerde başlayan şiddetli fırtına, çatıların uçmasına ve feribot seferlerinin aksamasına neden olurken, çiçek seralarında da önemli ölçüde zarara yol açtı. 
     Yaklaşık 2 saat etkili olan fırtına ve yağışın etkisiyle, bazı bölgelerde ev ve işyerlerinin zemin katları ile caddeleri su bastı. 
     Topçular-Eskihisar arası feribot seferleri de yaklaşık 45 dakika yapılamadı. 
     Fırtınanın neden olduğu maddi hasarın tespiti için çalışma başlatıldı. 
     
     KARADENİZ 
     Karadeniz'deki fırtına, Düzce'nin Akçakoca İlçesi'ni olumsuz etkiledi. 
     İlçede, sabah saatlerinde etkili olmaya başlayan fırtına nedeniyle balıkçılar barınaklara sığınırken, karayel nedeniyle barınaktaki tekneler de alabora tehlikesi yaşadı. 
     
     ŞARKÖY'DE ŞİDDETLİ LODOS 
     Tekirdağ'ın Şarköy İlçesi'nde gece boyunca süren şiddetli lodos, deniz ulaşımını olumsuz etkiledi. 
     Kuvvetli lodos nedeniyle Marmara Denizi'nde bulunan 25'den fazla yerli ve yabancı bandıralı şilep ve tanker, olumsuz hava koşulları nedeniyle boğazlardan geçemeyince, Tekirdağ'ın Şarköy açıklarında demirlemek zorunda kaldı. 
     Şarköy açıklarındaki gemi personeli, şiddetli yağış, lodos ve yer yer 2,5-3 metreyi bulan dalgalar nedeniyle karaya çıkamayarak geceyi gemilerde geçirdiler. 
     Yerli ve yabancı bandıralı şilep ve tankerler sabah 09.00'dan itibaren Şarköy'den demir alarak, boğazlardan geçmek üzere yollarına devam ettiler. 
     Yağmur nedeniyle ilçenin Marmara ve Sosyal Sigortalar Kurumu caddeleri sular altında kaldı. Trafikte yaşanan aksamalar nedeniyle, ulaşım güçlükle sağlanıyor. Şiddetli lodos, bazı evlerin çatı ve pencere panjurlarının uçmasına yol açtı. 
     
</TEXT>
</DOC>
