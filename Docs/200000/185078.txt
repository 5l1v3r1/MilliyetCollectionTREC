<DOC>
<DOCNO> 185078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/yasam/yas01.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağlatan veda 
</HEADLINE>
<TEXT>

   Ailelerini ikna ederek okumalarını sağlayan kaymakam başka ilçeye tayin olunca, 200 kız öğrenci "Baba bizi bırakma" diye ağladı... 
      DAVUT AKTAŞ - MURAT SANDIKÇI Samsun DHA 
   
   Samsun Vezirköprü'de Zübeyde Hanım Kız Öğrenci Yurdu'nun açılış töreninde, kızlar ailelerini ikna ederek kendilerini yurda kaydettiren ancak, ara kararname ile Manisa Kırkağaç'a atanan Kaymakam Şevket Cinbir için gözyaşı döktü. Cinbir, 2001 yılında 64 öğrenciyle hizmete giren yurdun resmi açılışını önceki gün yaptı. 
   İlçeye bağlı 139 köydeki pek çok aileyi ikna ederek kızların okumasını sağlayan, 200 öğrenciyi yurda kaydettiren Cinbir'in Kırkağaç'a atanması ilçe halkını üzdü. Törende öğrencilerin Cinbir için okuduğu şiirler, duygulu anların yaşanmasına neden oldu. 
   
   "Babamız gidiyor" 
   Öğrenci Suna Coşkun'un, "Ne olur bizi bırakma" diyerek okuduğu şiir ağlattı. Bazı kız öğrenciler de, "Bizim babamız gidiyor. Ne olur bizi bırakma" diyerek gözyaşı döktü. Cinbir de, öğrenciler '5 yıl sonra' adlı piyesi oynarken gözyaşlarını tutamadı. 
   Oyundan sonra 200'e yakın genç kızla birlikte Barış Manço'nun "Dağlar Dağlar"ını söyleyen Cinbir, şöyle konuştu "Burada bazı aileler kızlarını okula göndermeyip genç yaşta evlendiriyor ya da tarlada ırgatlık yaptırıyordu. İzin veremezdim. Köyleri tek tek dolaşarak, kızlarımızın okumasını sağladık. Şimdi ne kadar doğru bir iş yaptığımızı görüyorum." 
   
   
</TEXT>
</DOC>
