<DOC>
<DOCNO> 179736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun08.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"El Hekim'in öldürülmesinden en çok ABD ve İsrail yarar ağladı" 
</HEADLINE>
<TEXT>

     Aşırı dinci Hizbullah örgütünün lideri Şeyh Hasan Nasrallah, Şii lider Muhammed Bagır El Hekim'in öldürülmesinden en çok yararı ABD ve İsrail'in sağladığını öne sürdü. 
     El Cezire'nin internet sitesindeki habere göre, Lübnan'ın başkenti Beyrut'ta, El Hekim'in yasını tutmak için toplanan 3000 Şii'ye hitap eden Nasrallah, ''Amerikalılar Irak'ta bir devlet kurulmasını istemiyor. Onlar bölünmüş, ezilmiş bir Irak istiyor'' dedi. 
     Nasrallah, kendilerine tehlike teşkil eden ya da edebilecek liderlerin öldürülmesinin İsrail'in de çıkarına olduğunu ve planlarında bulunduğunu söyledi. 
     Ancak Hizbullah lideri, El Hekim'in öldürülmesinden ABD ya da İsrail'i açıkça sorumlu tutmadı. 
     Konuşmasında Amerikalılar ve İsraillilere seslenen Nasrallah, ''Liderlerimizin kanını ne kadar dökerseniz dökün, zorbalıklarınızı ve projelerinizi bize kabul ettiremeyeceksiniz'' dedi. 
     Irak İslam Devrimi Yüksek Konseyi IİDYK lideri El Hekim, Cuma günü Necef'te düzenlenen bombalı saldırıda ölmüştü. El Hekim bugün Necef'te toprağa verilecek. 
     
</TEXT>
</DOC>
