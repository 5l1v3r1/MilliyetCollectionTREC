<DOC>
<DOCNO> 150574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/ekonomi/eko02.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici, kredisini kullandı 
</HEADLINE>
<TEXT>

Kredi kartı ile alışveriş adeta patladı. Turistlerin kullanımı da dahil, alışveriş ve nakit avans çekimi ile toplam kredi kartı kullanımı geçen yılın ilk çeyreğine göre yüzde 67 oranında arttı 
     EKONOMİ SERVİSİ 

     Kredi kartı ile alışveriş cirosu ve nakit çekimi, bu yılın ilk üç ayında, geçen yılın aynı dönemine göre yüzde 67 arttı. Bu yüksek oranlı artış, perakende piyasa ve tüketici güveni ile ilgili olumlu beklentileri doğruladı. 
     Bankalararası Kart Merkezi BKM , kartlı ödeme sistemlerinin 2003 yılı ilk çeyreğine ait verileri açıkladı. Yurtiçinde kredi kartıyla turistlerin de kullanımı dahil olmak üzere yapılan alışveriş ve nakit avans tutarı geçen yılın ilk çeyreği ile karşılaştırıldığında yüzde 67 oranında arttı. 2002 yılının ilk üç ayında toplam 4.6 katrilyon lira olan alışveriş ve nakit avans tutarı, 2003'te 7.7 katrilyona çıktı. 
     
     Yabancı da harcadı 
     İşlem sayısı ise yüzde 32'lik artışla 132 milyon adetten 175 milyon adede yükseldi. 2002 yılının ilk çeyreğinde 4 katrilyon lira olan alışveriş tutarı, bu yıl yüzde 72'lik artışla 6 katrilyon 962 trilyon liraya yükseldi. 
     Kredi ve banka kartlarıyla ilk üç ayda Türkiye'ye giren döviz miktarı 210 milyon dolar oldu. Bu rakam geçtiğimiz yıla göre, yüzde 20'lik artışı ifade ediyor. 2002 yılının aynı döneminde ise kredi ve banka kartlarıyla Türkiye'ye giren döviz miktarı 175 milyon dolar olmuştu. 
     Kredi kartı sayısında da artış yaşandı. Mart 2002'de 13 milyon 939 bin adet olan toplam kredi kartı sayısı, 2003 yılının aynı döneminde 16 milyon bin 369 adete yükseldi. Banka kartı sayısı da aynı dönemde 33 milyon 556 binden 36 milyon 79 bine çıktı. 
     2003'ün ilk çeyreğinde geçtiğimiz döneme göre cirolarında artış yaşayan sektörlerin başında yüzde 34.22'lik yükselişle fast food restoranları geldi. 
     Canlanmanın en yoğun yaşandığı fast food restoranlarını, yüzde 16.58 ile restoranlar, yüzde 13.64 ile sağlık, eczane, ilaç ve kozmetik, yüzde 12.66 ile telekomünikasyon, yüzde 6.94 ile hizmet, danışmanlık ve sigorta sektörü izledi. En çok işlem Kurban Bayramı arifesinde yapıldı. 10 Şubat Arife günü BKM Switch Sistemi'nden 2 milyon 675 bin 990 adet işlem geçti. 
     
'Sıkıntılı üç ay geride kaldı'      Koç Holding Dayanıklı Tüketim Grubu Başkanı Cengiz Solakoğlu, "Çok sıkıntılı bir üç ayı geride bıraktık, önümüzdeki günler daha aydınlık gibi gözüküyor" dedi. Beko Elektronik Genel Kurul Toplantısı'na katılan Solakoğlu, Türkiye ekonomisinin potansiyeli olduğuna inandıklarını ve güvendiklerini vurguladı. Solakoğlu, "Piyasalarda 2-3 hafta evvel başlayan canlılığın artarak süreceğini düşünüyorum" dedi. Öte yandan Beko Genel Müdürü Ali Sümerval da, toplantıda Grundig ile ilgili olarak, "İlk raundu kapattık. Grundig'den resmen geriye dönük bir teklif gelirse dönüp bakabiliriz" dedi. 
     
'Savaş kısa sürdü, iyimseriz'      Sabancı Holding Perakendecilik Grup Başkanı Demir Sabancı, "Perakendecilik grubu olarak hissiyatımız ocak, şubat, mart aylarında harbe istinaden bizleri ziyarete gelenler geçen senenin aynı dönemine göre yüzde 28 nispetinde arttı" dedi. Teknosa Klima'nın Çinli klima üreticisi Midea ile yaptığı işbirliğinin tanıtım toplantısında soruları yanıtlayan Sabancı, savaşın herkesin zannettiğinden kısa sürdüğünü belirterek, "Biz konuya iyimser yaklaşıyoruz. Yeni bir savaş çıkmayacağını var sayıyoruz. Ülkemizin hak ettiği büyümeye kavuşacağını öngörüyoruz" diye konuştu. Sabancı, Irak'ın yeniden yapılandırılmasında Sabancı Grubu olarak fırsatları takip edeceklerini de söyledi. 
     


SİYASET 




























</TEXT>
</DOC>
