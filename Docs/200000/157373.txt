<DOC>
<DOCNO> 157373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/dunya/dun02.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson'dan Gül'e ABD'ye bekleriz 
</HEADLINE>
<TEXT>

     ABDULLAH KARAKUŞ Antalya 

     Dışişleri Bakanı Abdullah Gül'ün Washington'u ziyaret etmesi konusundaki önerinin geri çevrildiği yolundaki haberler üzerine ABD Büyükelçisi Robert Pearson, dün Gül'ü arayarak, "Yoğun programınızdan vakit bulabilirseniz, buyurun gelin" mesajı verdi. Gül'ü Antalya'da yapılan AKP kampında bulan Pearson, ilişkilerde kriz yaşandığına ilişkin haberleri yalanladı. 
     Gül, dış politika konusunda partililere bilgi verirken, Pearson'ın geçen hafta Dışişleri Müsteşarı Uğur Ziyal'e ABD yönetiminin kendisinin Washington ziyaretini istemediği haberlerini soranlara, "Pearson bu dün sabah beni aradı. Böyle şeyler söylemediğini ve bir açıklama yapacağını bildirdi" dedi. 
     ABD Büyükelçiliği'nden yapılan yazılı açıklamada da, "Pearson - Ziyal görüşmesine ilişkin haberlerin saptırılmış olduğu konusunda Gül ve Pearson arasında görüş birliği olduğu" vurgulandı. "Yoğun programı izin verirse ziyaretinden kesinlikle memnuniyet duyarız" ifadesiyle Gül'e ABD davetinin yapıldığı açıklamada, "İki hükümet arasında hiçbir iletişim problemi yoktur. Her iki ülke de ilişkilerimizi daha da yakınlaştırmak ve yapıcı hale getirmek için çalışıyor" dendi. Türk ve ABD yetkililerinin ileride de bazı ziyaretler planladıklarının vurgulandığı açıklamada, "Aynı şekilde, Türk ve Amerikan askeri yetkilileri de birçok alanda dost ve müttefik olarak birlikte çalışmaya devam ediyor" ifadesi kullanıldı. 
     

</TEXT>
</DOC>
