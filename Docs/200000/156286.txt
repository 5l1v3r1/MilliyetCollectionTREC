<DOC>
<DOCNO> 156286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/siyaset/asiy.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç’ın da minik kuşları’ varmış 
</HEADLINE>
<TEXT>

Herkesin istihbarat elemanları olduğunu söyleyen Meclis Başkanı, kendisi için de montajlı kasetler yapıldığını açıkladı 
     ANKARA Milliyet 

     TBMM Başkanı Bülent Arınç, siyasi yasağının bitmesinin ardından SP Genel Başkanlığı’na gelen Necmettin Erbakan’a saygı duyduğunu, ancak aldığı oyun da belli olduğunu söylerken, "Ben vefasız değilim. Gider, elini öperim" dedi. 
     Habertürk TV’de yayımlanan Basın Kulübü’ne açıklamalarda bulunan Arınç, herkesin istihbarat elemanları ve "minik kuşları" olduğunu söyledi. "Ben Meclis Başkanıyım. Benim de minik kuşum var. Benim için montajlı kasetler yapmışlar" diyen Arınç, özetle şu görüşleri dile getirdi 
     Erbakan’ın elini öperim Erbakan’a büyük saygım var. Ben vefasız değilim. SP’nin başarısı Erbakan’a bağlıysa, 3 Kasım’da bu başarıyı gördük. Erbakan siyasette başarılıdır. SP’nin 3 Kasım’dan fazla başarısı olacağını sanmıyorum. Erbakan’ın siyaset anlayışı yüzde 2.5 oy aldı. AKP’den parça koparamaz. Manisa’da Erbakan gelip seçim bölgemde bizi eleştiren konuşmalar yaptı. Ama gider, elini öperim. 
     Siyasal İslamcıydım Üniversitede şekillendim. Siyasal İslamcıydım. Hiçbir zaman din devleti istemedim. İslam, din devletine uygun değildir. Biz kendi ülkemizde dindar insanların da siyaset yapabileceğini göstermek istedik. Siyasette artık İslamcılık kalmadı. Arınç şimdi muhafazak r demokrattır. 
     Babam Cumhuriyet okurdu İzmir’deki ağabeyim sosyal demokrat, Cumhuriyet gazetesi okur. Hiçbiri Milli Görüş çizgisine oy vermedi. Ama AKP’ye oy verdiler. Babam iyi bir Cumhuriyet okuruydu. CHP’ye oy verirdi. Beş vakit namazını kılardı. 
     Kalbim attı Yemek yapmasını bilmem. Hanım ne yaparsa yerim, yemek seçmem. Hiphop dinlemem. Sezen dinlerim, Tarkan dinlemem. Hayatımda hiç alkol kullanmadım. Sigarayı gençlikte özentiyle içtim, ama bıraktım. Münevver Hanım’ı gördüğüm gün kalbim attı. Başını kendi isteğiyle kapattı, ben zorlamadım. 
     Cuma tatili çılgınlık Atatürk devrimlerinin en önemli parçası pazar tatilidir. AKP’nin cuma tatili diye bir yaklaşımı olamaz. Bu çılgınlık olur, geriye dönüş mümkün değil. 
     

</TEXT>
</DOC>
