<DOC>
<DOCNO> 175218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun25.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Lisa Marie "Michael Jackson ile evliliğimiz bittiğinde yıkıldım" 
</HEADLINE>
<TEXT>

     Elvis Presley'in kızı Lisa Marie Presley 35 , Amerikalı pop yıldızı Michael Jackson ile 20 aylık evliliği sona erdiğinde yıkıldığını söyledi. 
     Presley, Jane dergisinin Eylül sayısına yaptığı açıklamada, Michael Jackson ile 1996 yılında biten evlilik dönemi için, ''Çılgındım. Kimse bana neyin yanlış olduğunu söylemezdi. Bir başkasının dünyasından, düşünce tarzından sıyrılmaya çalışıyordum'' dedi. 
     İlk albümünü geçen Nisan ayında çıkaran Presley, şu anda kimseye aşık olmadığını belirterek, ''Çok sık kalbimi birine veremem. Bazen tamamen kapılabilirim, ancak ayaklarım yere basmalı. Çünkü kalbimi birine verip kırılırsam, çok trajik oluyor'' diye konuştu. 
     Lisa Marie Presley'in, müzisyen Danny Keough ile yaptığı evlilikten 2 çocuğu bulunuyor. Şarkıcı geçen yıl Amerikalı aktör Nicolas Cage ile de 3 ay süren bir evlilik yapmıştı. 
     
</TEXT>
</DOC>
