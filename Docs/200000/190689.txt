<DOC>
<DOCNO> 190689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun45.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı Akdeniz göçmen zirvesi, Aralık'ta 
</HEADLINE>
<TEXT>

     Batı Akdeniz'deki 10 ülkenin liderleri, bir ''göçmen sözleşmesi'' üzerinde çalışmak üzere Aralık ayında biraraya gelecekler. 
     Tunus'ta 5-6 Aralık tarihlerinde yapılması planlanan zirvenin göçmen sorununa ilişkin düzenlemelerde ''çığır açması'' beklenirken, zirve sonunda 10 ülkenin yasal ve yasadışı göçle ilgili bir ''göçmen sözleşmesi'' imzalayabilecekleri belirtiliyor. 
     Tunus Cumhurbaşkanı Zeynel Abidin Bin Ali'nin ev sahipliği yapacağı zirveye Fransa, İtalya, Malta, Portekiz ve İspanya'nın devlet ve hükümet başkanlarının yanı sıra Cezayir, Moritanya ve Libya liderleri ile Fas Kralı'nın katılması bekleniyor. 
     Yaşadışı göçle mücadele, son yıllarda özellikle İtalya ve İspanya olmak üzere, AB ülkelerinin göç politikasının bir önceliği haline geldi. 
     İtalya açıklarında bu hafta meydana gelen 3 ayrı deniz kazasında onlarca göçmen ölürken, Afrika'ya en yakın Avrupa ülkesi İspanya ise geçen hafta yaklaşık 12 köhne tekneyle çoğunluğu Cebelitarık Boğazı'nı geçerek ülkeye ulaşmaya çalışan 550 Afrikalıyı yakaladı. 
     
</TEXT>
</DOC>
