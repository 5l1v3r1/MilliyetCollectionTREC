<DOC>
<DOCNO> 175011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/soneko05.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk Bankası Genel Müdürü Hiç özelleşmeyecek gibi çalışıyoruz 
</HEADLINE>
<TEXT>

     Halk Bankası Genel Müdürü Tevfik Bilgin, özelleştirme kapsamında olmalarına rağmen ''hiç özelleşmeyecek gibi çalıştıklarını, yarın özelleşecek gibi hazır olduklarını'' söyledi. 
     Genel Müdür Bilgin, Halk Bankası'nın değerini arttırmak amacıyla çalıştıklarını belirterek, Banka'nın özelleştirilmesiyle ilgili iki danışman kuruluş tarafından hazırlanan raporun Eylül ayı sonunda açıklanacağını, Kasım veya Aralık aylarında talep olursa özelleşme takviminin işleyeceğini bildirdi. 
     Bilgin, danışman kuruluşların hazırlayacağı rapora göre, bankanın özelleştirme stratejisinin belli olacağına dikkat çekerek, şöyle konuştu 
     ''Bu, hiç bir şekilde bizim çalışmalarımızı durduracağımız anlamına gelmez. Hatta tam tersine piyasada daha da aktif bir şekilde bulunmamızı gerektiriyor. Özelleştirme süreci, bankanın kime, nasıl satılacağı bizim değil, siyasal iktidarın kararıdır. Biz atanmışlar olarak çok fazla yorum yapmak istemiyoruz. Daha önce TOBB'un ve esnafların bankayla ilgili çeşitli yorumları oldu. Özelleştirme süreci o aşamaya geldiği zaman onlar gerekli girişimlerde bulunacaklardır. Halk Bankası müşteri ve çalışmaları itibarıyla TOBB ve esnaflara en yakın, onlar için kurulmuş bir bankadır. Alıcı tarafına ben karışmam ama Odalar Birliği ve esnafın girişimleri bizi memnun ediyor. Her türlü talebe yönetim olarak açığız, zamanı geldiğinde konuşuruz.'' 
     
     KARLILIK RAKAMLARI 
     Yabancı bir grup alsa dahi ''Türkiye Halk Bankası'' isminin yok olmayacağını söyleyen Bilgin, ''Bankanın çalıştığını, kredi verdiğini, mevduat aldığını ve pazarda bulunduğunu ispatlamak için çalışıyoruz. Hiç özelleşmeyecek gibi çalışıyoruz, yarın özelleşecek gibi hazırız'' diye konuştu. 
     Halk Bankası'nın özelleştirme sürecindeki diğer bankalardan farklı yapısı olduğunu kaydeden Bilgin, 6 aylık rakamlara göre 410 trilyon liralık kar elde ettiklerini dile getirdi. Bilgin, şöyle devam etti 
     ''Karlılık açısından üçüncü ayda birinci bankaydık, ancak daha sonra Akbank bizim üzerimize çıktı. Tüm bankalar rakamlarını açıklamadı ama büyük ihtimalle karlılıkta Akbank'tan sonra ikinci bankayız. Kullandırdığımız kredilerde yüzde 30'luk artış var. Esnaf kredilerindeyse yüzde 90'lık artış var. Kredilerdeki bu artış ne kadar gayretli olduğumuzun göstergesidir.'' 
     
</TEXT>
</DOC>
