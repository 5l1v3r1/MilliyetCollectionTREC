<DOC>
<DOCNO> 164000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/dunya/dun03.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar İran'ı durdurmaya kararlı 
</HEADLINE>
<TEXT>

     KADRİ GÜRSEL 
WASHINGTON 

     Amerikalılar İran'ın nükleer silah geliştirme faaliyetini durdurmak ve hatta bu ülkede bir rejim değişikliğini sağlamaya dışarıdan yardımcı olmak için sonuna kadar gitmeye istekli ve hazırlar. Bunun için de Irak'taki işlerinin bitmesini beklemeye niyetleri yok. ABD Dışişleri Bakanlığı'nın davetlisi olarak gittiğimiz ABD'de, kiminle konuşsak sorusu sorulmadan gündeme getirdikleri birkaç konudan biri de İran'dı. Amerikalı yetkililer ve Cumhuriyetçi 'think tank'çılar bu ülkenin nükleer silah geliştirme çabasını, terörizme desteğini ve Irak'taki Şiileri kışkırtmasını her fırsatta dile getirerek dünyayı ve kendi kamuoylarını koşullandırıyorlar. 
     
     Yeni politika 
     Irak konusunda BM Güvenlik Konseyi'nden istediği kararı çıkartamayan ABD bu kez İran konusunda farklı bir yol izleyerek, aradığı meşruiyeti şimdilik Güvenlik Konseyi yerine Uluslararası Atom Enerjisi Ajansı'nın raporlarında bulma eğiliminde. Edindiğimiz izlenim o ki, ABD, Ajans'ın İran'daki faaliyetlerinin engellenip engellenmediğine ve bundan sonraki raporlarının içeriğine bakacak politikasına referans olarak öncelikle bu raporları gösterecek. Ancak, Amerikalılar İran'a karşı izleyecekleri uluslararası politikayı henüz kesinleştirmiş değiller. Bu konuda, G - 8 ve Avrupa Birliği nezdinde girişimler sürüyor. 
     Washington'da değişik Avrupa ülkelerinden gelen bir grup gazetecinin sorularını cevaplandıran Dışişleri Bakan Yardımcısı Elizabeth Jones, Ajans'ın İran'ı nükleer aktivitelerini gizlemekle suçlayan son raporuna atıfta bulunarak, "Ajans'a üye ülkeler raporu okudu ve çok endişelendi. Gerekli önlemleri almaya çalışıyoruz. Bu rapora göre hareket edeceğiz" dedi. 
     
     Avrupa'ya uyarı 
     Jones, "rejim değişikliği" ve "İran'a karşı olası askeri eylem" konularına da yakın vadeye ilişkin açıklık getirdi. Birincisi hakkında "İran'da rejim değişikliğini sadece halk yapabilir. Değişim sokaktan gelecek" diyerek ABD'nin bu yolda bir dış müdahaleden yana olmadığının altını bir kez daha çizdi ikincisi hakkında da "Şu an için diplomatik yolun izlenmesi gerekiyor" diyerek askeri eylemin şimdilik gündemde bulunmadığını ima etmiş oldu. 
     Görüştüğümüz bir Beyaz Saray yetkilisi de "İran'ın vurulmasına kadar çok yol denenebilir. Savaş meraklısı bir yönetim değiliz" sözleriyle bu tutumu teyit etti. 
     Amerikalılar, başta Avrupa ülkeleri olmak üzere müttefiklerinin İran'la olan iyi ilişkilerinden rahatsız. Elizabeth Jones, "İran'a gerekli olan sert mesaj iyi ilişkiler yoluyla verilemez" şeklinde konuştu. 
     

</TEXT>
</DOC>
