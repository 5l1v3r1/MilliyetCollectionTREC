<DOC>
<DOCNO> 166960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/ekonomi/eko07.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
SİT'te AKP'den geri adım 
</HEADLINE>
<TEXT>

Hükümet, SİT alanlarında yüzde 3'e kadar yapılaşma izni veren tasarının beş maddesini geri çekti. Maddeler arasında SİT'lerin imara açılması da bulunuyor 
     ANKARA Milliyet 

     AKP, birinci derece SİT alanlarında yüzde 3'e kadar yapılaşma izni veren tasarıda kendi getirdiği sınırlamalardan da geri adım atma noktasına geldi. Hükümet tasarının beş maddesini komisyona çekti. 
     TBMM'deki görüşmelerde, orman arazisi üzerinde evi olduğu ortaya çıkan Maliye Bakanı Kemal Unakıtan'a sert eleştiriler yapıldı. 
     Genel Kurulda dün görüşülen tasarının tümü üzerindeki görüşmeler tamamlanıp maddelere geçildikten sonra Plan ve Bütçe Komisyonu Başkanı Sait Açba bir önerge vererek, tasarının 5, 30, geçici 3, 39 ve 40'ıncı maddelerini geri çektiklerini bildirdi. Tasarının komisyonda görüşülmesi sürecinde, AKP'lilerce konulan yapılaşma sınırlarının yine AKP içinden gelen tepkiler üzerine geri çekildiği öğrenildi. 
     Tasarının dün altı maddesi Genel Kurul'dan geçerken, çekilen maddeler bugün Plan ve Bütçe Komisyonu'nda ele alınacak. 
     AKP Grup Başkanvekili Salih Kapusuz, sorular üzerine, "Yapılaşmanın yasak olduğu 10 bin metrekarelik alan düşürülebilir. Yüzde 3'lük yapışma izni çıkabilir" dedi. Kapusuz, geçici 3. maddede yer alan "mahkeme kararıyla kesinleşmiş olanlar da dahil olmak üzere" ifadesinin Anayasa'ya aykırılık içerdiği için çıkarılması gerektiğini belirtti. 
     
     '50 dönüm arazime kaldılar' 
     CHP milletvekili Kemal Anadol, Unakıtan ve bazı AKP'lilerin orman vasfını yitirmiş arazilerde tapusuz arsası ve evi olduğu yolundaki haberleri anımsattı ve "Bu Meclis, Unakıtan'ı kurtarma meclisi değildir. Bakanı istifaya davet ediyorum" dedi. Unakıtan ise CHP'nin söyleyecek birşeyi kalmadığını belirterek, "Kala kala benim 50 dönüm arazime kaldılar" dedi. 
     
Yürütme maddesi geri çekildi      AKP'nin dün geri çektiği maddelerden 5. madde SİT alanlarında yapılaşmaya izin verirken 30. madde, belediye alanlarındaki Hazine arazilerinden elde edilecek payın belediyelere dağıtılmasını düzenliyor. Geçici 3. madde ise Hazine'ye ait kiraya verilmiş yerlere vadesi geldiği halde mahkeme kararı olsa bile ödenmemiş kira bedellerinin ödenmesini kolaylaştırıyor. 39 ve 40'ıncı maddeler ise yasanın yürütme ve yürürlük hükümlerini içeriyor. 
     

</TEXT>
</DOC>
