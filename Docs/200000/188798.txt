<DOC>
<DOCNO> 188798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/soneko17.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Bazı projeler yatırım programından çıkarıldı... 
</HEADLINE>
<TEXT>

     Devlet Bakanı Ali Babacan, 2004 yılı bütçesiyle ilgili alınan tedbirler konusunda IMF ile mutabık kalındığını, niyet mektubunun yazılmasına başlandığını ve bazı adımlar atıldıktan sonra tamamlanmış olacağını söyledi. 
     Devlet Bakanı Babacan, Hazine Müsteşarlığı'nda IMF Türkiye Masası Şefi Rıza Moghadam ile birlikte düzenlediği basın toplantısının ardından, gazetecilerin sorularını yanıtladı. 
     Babacan, bir gazetecinin ''GSMH'nin yüzde 2'si oranında bir önlem alınacağını söylediniz. Devam edecek uygulamalar bu yüzde 2'nin herhalde tamamını karşılamıyor. Diğer önlemler ne olacak'' şeklindeki sorusu üzerine, şöyle konuştu 
     ''2004 yılı bütçesiyle ilgili almış olduğumuz ya da almaya karar verdiğimiz tedbirlerin toplamı, yaklaşık GSMH'nin yüzde 2'si. Burada epey bir liste var. Fakat önemli olanları burada hemen söyleyeyim. Özel gelirlerin bütçeye aktarılması bu tedbirlerin en büyüğü. Yaklaşık 2 katrilyon lira civarında bir gelir sağlıyor, daha doğrusu tasarruf demek daha uygun. Çünkü biliyorsunuz özel gelir, özel ödenek uygulamasında, gelir toplanıyor ve belli yerlere harcanıyor. Bunları harcamayarak bütçe geliri olarak kaydedip bir bakıma harcamalardan tasarruf sağlamış oluyoruz, israfı önlemiş oluyoruz.'' Özel iletişim vergisinin 2004'de de uygulanması ve gelir ile kurumlar vergisi üzerindeki yüzde 10'luk fon payının devam etmesinin çok önemli unsurlar olduğunu söyleyen Babacan, ''Bu tedbirler, zaten topladığımız zaman yüzde 1'i geçiyor. Başka ufak tefek konular da var. Bunların hepsini topladığımız zaman yaklaşık 2 gibi bir rakama ulaşmış oluyoruz'' diye konuştu. 
     Tedbirler konusunda IMF ile mutabık kalındığını ve konuyla ilgili detaylı açıklamaların ilgili bakanlıklar tarafından yapılacağını söyleyen Babacan, ''Hem tedbirlerden elde edilecek toplam tasarruf ve tedbirlerin niteliği konusunda, hem birimlerimiz arasında hem de IMF heyetiyle tam bir mutabakat sağlanmış durumda'' diye konuştu. 
     Bakan Babacan, niyet mektubunun da son aşamada olduğunu kaydederken, ''Yazılmaya çoktan başlandı, bazı adımlar atıldıktan sonra niyet mektubunu da tamamlamış olacağız'' dedi. 
     -GELİŞMEKTE OLAN YÖRELERE TEŞVİK- Serbest bölgeler ve gelişmekte olan yörelerin teşviği konularında da açıklamalarda bulunan Bakan Babacan, bölgesel teşvikler konusunda son kararların verildiğini bildirdi. 
     Buna göre milli geliri 1,500 doların altında olan illerde 36 il yatırım yapacak olan sanayici, işadamları ve yabancı yatırımcılara çok önemli teşvikler getirildiğini anlatan Babacan, konuyla ilgili şunları kaydetti 
     ''Birincisi, bedava arazi tahsisi. Bu uygulamaya bazı illerimizde şu anda fiilen başladık. İkincisi, elektrik fiyatlarında özel indirim. Yani yeni kurulacak tesislere normal fiyattan değil, çok daha düşük fiyattan elektrik temin edilecek. Bir başka önemli konu da ücretlerdeki SSK işveren payının alınmaması, yine çalışanların gelir vergi ödemeleriyle ilgili düzenlemeler. 
     Özetle söyleyecek olursak, istihdam vergilerini düşürmek suretiyle asgari ücret alacak bir işçinin işverene maliyetinde yaklaşık olarak yüzde 35'lik bir indirim öngörüyoruz. Bu, oldukça önemli bir teşvik. Özellikle gelişmekte olan yörelerimizde artık işçilik maliyeti gelişmiş olan yörelerimize göre çok daha düşük olacak.'' Bakan Babacan, söz konusu teşviklerin, yeni kurulacak tesisler için ya da mevcut tesislere alınacak ilave istihdam için geçerli olacağını söyledi. 
     
     SERBEST BÖLGELER 
     Serbest bölgelere ilişkin düzenlemeler konusunda da bilgi veren Babacan, serbest bölgelerde faaliyet gösteren kuruluşların, lisans süreleri bitinceye kadar kurumlar vergisi istisnasından yararlanacağını bildirdi. 
     Babacan, imalat yapan ve istihdam sağlayan firmaların ise lisans süreleri bittikten sonra da Türkiye'nin AB'ye tam üye oluncaya kadar söz konusu istisnadan yararlanmaya devam edeceklerini söyledi. 
     Yeni kurulacak olan ve mevcut kuruluşlar için gümrük vergisi ve katma değer istisnasınin serbest bölgelerde devam edeceğini belirten Babacan, çalışanların gelir vergisi ististanasının da 2009 yılına kadar devam edeceğini vurguladı. 
     Babacan, damga vergisi, resim ve harç istisnalarının ise mevcut firmalar için 2009 yılına kadar devam edeceğini kaydetti. Babacan, şöyle devam etti 
     ''Ayrıca bundan sonra, Maliye Bakanlığı'nın tam bir denetim yetkisi geliyor serbesat bölgelere. Yine serbest bölgelerde faaliyet gösteren kuruluşlar, artık vergi beyannamesi verecek. Kurumlar vergisi beyannamesi de verecekler, ancak bu beyanname üzerinde görünenen kurumlar vergisinden lisans süreleri bitene kadar bir vergi ödemeyecekler. Yani matrah görenecek, ama vergi ödemeyecekler.'' Yeni kurulacak firmalarla ilgili, çalışanların gelir vergisi istisnasının sona erdiğini anlatan Babacan, kurumlar vergisinden ise yeni firma olsun, eski firma olsun, Türkiye AB'ye üye olana kadar muaf olacağını vurguladı. 
     
     ''KURUL TOPLANTISINDAN ÖNCE, BAZI DÜZENLEMELER GEREKİYOR'' 
     Devlet Bakanı Babacan, ABD'den sağlanan 8,5 milyar dolarlık kredi konusunda ise teknik çalışmaların sürdüğünü söyledi. 
     Babacan, İcra Direktörleri Kurulu toplantısından önce hangi yasal düzenlemelerin yapılması gerektiği yönündeki soruyu yanıtlarken, 2004 Yılı Bütçe Kanunu'nun TBMM'ye sunulmasının yeterli olacağını ifade etti. 
     Babacan, Kamu Mali Yönetim ve Kontrol Kanunu'nun TBMM Genel Kurulu'nda kabul edilmesi, BDDK kararlarıyla ilgili açılan davaların hızlandırılmasını teminen bazı yasal düzenlemeler gerektiğini, bunların bir kısmını Bakanlar Kurulu'nda imzaya açtıklarını, bu yasal düzenlemelerin de Meclis Genel Kurulu'nda kabul edilmesi gerektiğini anlattı. 
     KİT'lerdeki istihdamın rasyonelleştirilmesi konusunda yeni bazı düzenlemeler yapıldığını, bu düzenlemelerin de uygulamaya başlanması gerektiğini kaydeden Bakan Babacan, bunların dışırnda yasal düzenleme gerektirmeyen bazı konuların da bulunduğunu bildirdi. 
     
     FAİZ DIŞI FAZLA İÇİN BİNDE 3'LÜK EK TEDBİR 
     Bütçede yüzde 6,5'lik faiz dışı fazla hedefinin tutmasını garanti altına almak için, GSMH'nin yaklaşık binde 3'ü kadar bir ek tedbir uygulamaya koyduklarına dikkati çeken Babacan, bunun en önemli kısmının kurdaki olumlu gelişmelerden, kurun beklenen kadar artmamasından doğan kazanımlar olduğunu söyledi. Babacan, devamla şöyle dedi 
     
     BAZI PROJELER YATIRIM PROGRAMINDAN ÇIKARILDI 
     ''Kuruluşlarımızın yaptığı bazı harcamalar, döviz bazında harcamalar ve yılbaşında bütçe yapılırken bu yıl için bir döviz kuru varsayıldı. Fakat kur, beklenenden daha düşük gerçekleşti. Böylece Türk Lirası olarak koyduğumuz ödenekler, kuruluşların ihtiyacından fazla kaldı ve biz bu ödenekleri kurdaki gerileme kadar bir bakıma ayarlayarak ki bunu Temmuz'da da yaptık. Bu fiili bir harcama kesintisinden çok kurdan kaynaklanıyor. 
     Yatırım programındaki toplam 99 trilyon liralık projeler var. Bu sene teknik olarak gerçekleşemeyeceği ortaya çıktı. O yüzden programdan çıkartıyoruz. Onun dışındakiler küçük detaylar. Bir başka önemli tedbir de alkol ve tütün üzerindeki ÖTV'nin artırılmasıydı.'' 
     
</TEXT>
</DOC>
