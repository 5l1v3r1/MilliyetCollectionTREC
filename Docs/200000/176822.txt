<DOC>
<DOCNO> 176822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur27.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Türk askeri Irak'a giderse ayrı sektörde görev yapacak 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türk askerlerinin Irak'ta görev alması durumunda, kendilerine ait ayrı bir sektörde görev yapacağını söyledi. 
     Gül, Dışişleri Bakanlığı'ndan ayrılışı sırasında gazetecilere yaptığı açıklamada, Türkiye'nin Irak'a asker göndermesi durumunda, askerlerin kendilerine ait ayrı bir sektörde görev yapacağını, ancak henüz yer tespitinin yapılmadığını belirtti. 
     Konuya ilişkin değerlendirme sürecinin devam ettiğini, mektuplaşmaların, heyetlerin karşılıklı ziyaretlerinin ileride de süreceğini kaydeden Gül, önce hükümet kararının ortaya çıkacağını, daha sonra da konunun TBMM'ye sevk edileceğini vurguladı. 
     Gül, ''Şimdi biz hükümet kararının oluşması için bilgileri topluyoruz, oluşturuyoruz, değerlendiriyoruz'' diye konuştu. 
     Dışişleri Bakanı Gül, Irak Kürdistan Yurtseverler Birliği lideri Celal Talabani gibi bazı liderler tarafından sarf edilen, ''Türk askerinin bölgede istenmediğine'' ilişkin sözlerin hatırlatılması üzerine de, ''İlerde görürsünüz isterler mi, istemezler mi'' ifadesini kullandı. 
     
</TEXT>
</DOC>
