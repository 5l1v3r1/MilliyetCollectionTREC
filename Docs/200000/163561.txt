<DOC>
<DOCNO> 163561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur28.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM İnsan Hakları Komisyonu Şırnak olayında ihlal var 
</HEADLINE>
<TEXT>

     TBMM İnsan Hakları İnceleme Komisyonu üyeleri, 8 Nisan'da Türkiye-Irak sınırında jandarmanın açtığı ateş sonucu Hacı Ölmez adlı kişinin ölümüyle ilgili olayda, ''insan hakları ihlali olduğunu'' savundu. 
     TBMM İnsan Haklarını İnceleme Komisyonu, Şırnak'ın Uludere ilçesi Andaç Köyü'nden Hacı Ölmez'in 37 , Türkiye-Irak sınırındaki Nizartepe'de, Jandarma'nın açtığı ateş sonucu ölümüyle ilgili olarak kendilerine yapılan başvurular üzerine komisyon üyesi iki milletvekilini olayla ilgili araştırma ve inceleme yapmasına karar verdi. Komisyon üyeleri AK Parti Adıyaman Milletvekili Faruk Ünsal ile Diyarbakır Milletvekili Cavit Torun, 19 Mayıs'ta bölgeye giderek Şırnak Valisi, Uludere Kaymakamı ve Cumhuriyet Savcısı ile görüştü, daha sonra olayın olduğu bölgede incelemelerde bulundu, tarafların bilgisine başvurdu. 
     Ünsal ve Torun tarafından hazırlanan raporda, Andaç Köyü'nde bulunan 3. Jandarma Sınır Komutanlığı emrindeki Uzman Çavuş Servet Denir, Hacı Ölmez'in yanında bulunan akrabası Mevlüt Ölmez ile Hacı Ölmez'in oğlunun ifadeleri ve heyetin olay yerindeki keşfine yer verildi. Raporda, olay sırasında Hacı Ölmez'in yanında bulunan Mevlüt Ölmez'in olaydan sağ kurtulduğu belirtilerek, ''Hacı Ölmez Jandarma tarafından öldürüldüğünde taraflar arasında herhangi bir ihtilaf bulunmadığı'' kaydedildi. 
     Bölgenin ''yasak bölge'' olmadığı, Jandarmanın kendi beyanında Irak sınırından Türkiye'ye geçiş yapan 2 kişiyi dürbünle gözetlediklerine dikkat çekilen raporda, maktulün yanında bulunan Mevlüt Ölmez'in ''kimse bize dur ihtarında bulunmadı'' sözlerine yer verildi. 
     Jandarmanın, sınırdan Türkiye'ye doğru gelen iki kişinin kim olduğunu tespit edemediği ve yapılan ''dur'' ihtarına uymamaları üzerine ateş açıldığına ilişkin sözlerine dikkat çekilen raporda, ''Olay yerinde Jandarma, hadiseden sonra 10 boş kovan bulduğunu zabıtlara geçmiştir. Ancak bizim keşif yaptığımız sırada ikisi oldukça eski, ikisi yeni boş kovan bulunmuş bu boş kovanlardan ikisinin G 3 piyade tüfeğine ait olduğu saptanmıştır. Alınan boş kovanlar, Şırnak Valisi'ne teslim edilmiştir'' denildi. 
     18 askerin tümünün ateş etmesi nedeniyle 65 mermi kullanıldığı, hangi askerin silahından çıkan kurşunun maktule isabet ettiğinin tespit edilemediği belirtilen raporda, tanık ile mağdur anlatımları arasında atışın mesafesi konusunda çelişki bulunduğuna dikkat çekildi. 
     
     ''KASTI AŞAN CÜRÜM İŞLENMİŞTİR'' 
     Maktul Hacı Ölmez'in olay günü hangi gerekçeyle Nizartepe'ye gittiğinin tam olarak tespit edilemediği, jandarmanın Hacı Ölmez ve Mevlüt Ölmez'i pusu attıkları yerden dürbünle gözetlediği ifade edilen raporda, ''maktulü tanımış olmaları gerektiği'' görüşüne yer verildi. 
     Raporda, şöyle denildi 
     ''Olay sırasında askerlerin 65 mermi sarfiyatı ve silahsız oldukları sabit olan insanların yakalanması mümkün iken onu yapmaması, askerin aşırı güç kullandığını ortaya koymaktadır. 
     Olayda askerin kasıtlı davrandığını saptamak en azından bizim için mümkün olmamıştır. Ancak burada her halükarda kastı aşan bir cürüm işlendiğinden kuşku yoktur. 
     Olayın hukuki saptamasını ve ilgililer hakkında soruşturma açılıp açılmaması elbette yargı mercilerine aittir. Ancak heyetimizin burada insan hakkı ihlali olduğundan hemfikirdir.'' Ünsal ve Torun, hazırladıkları raporu Komisyon'a verdi. Komisyon önümüzdeki günlerde raporu görüşecek. 
     
</TEXT>
</DOC>
