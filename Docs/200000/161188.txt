<DOC>
<DOCNO> 161188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sondun07.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Türkiye tanıtımının etkisi görülmeye başlandı 
</HEADLINE>
<TEXT>

     Türkiye'nin ABD çapında yaptığı tanıtım kampanyasının etkisi görülmeye başlandı. 
     Kültür ve Turizm Bakanlığı tarafından ABD'nin önde gelen televizyon kanallarında yayınlanan tanıtım filmi ile New York ve California'da otobüs ve duraklara yerleştirilen reklamlar, Amerikalıların yoğun ilgisini çekti. 
     Türkiye'nin New York Turizm Ataşesi Levent Demirel'in verdiği bilgiye göre, özellikle reklamların devreye girmesinin ardından Türkiye'ye gelmek için vize başvurusunda bulunan Amerikalıların sayısında artış oldu. 
     ABD'nin ABC, CBS, NBC ve California televizyon kanallarında prime-time süresince gösterilen Türkiye tanıtım filminin büyük beğeniyle karşılandığını belirten Demirel, tanıtım filminden etkilenen ve Türkiye'ye gelmek isteyen çok sayıda Amerikalının mektupla ya da elektronik postayla bilgi istediğini kaydetti. 
     Demirel, tanıtım filminin, Kainat Güzellik Yarışması'nın NBC kanalından canlı yayınlandığı sırada gösterildiği gibi CBS televizyonundan Pazar günü tiyatro dünyasının Oscar'ı sayılan Tony Ödülleri'nin dağıtımı sırasında da birkaç kez gösterileceğini belirtti. 
     
</TEXT>
</DOC>
