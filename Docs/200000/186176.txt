<DOC>
<DOCNO> 186176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/yazar/tamer.html </URL>
<DATE> 2003/10/03/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Babacan YASED'cileri 'uçuruyor' 
</HEADLINE>
<TEXT>

   Köhler'li Wolfensohn'lu Yatırım Konseyi 2004 baharında yapılabilir. Tabii yine erken seçim kararı alınıp, bir kez daha ertelenmezse 
      
   İş dünyasının algılaması açısından, AKP hükümetinin geçmiş hükümetlerden ciddi bir farkı var. Hangi sektörün yetkilileri, sorunlarını anlatmak üzere Ankara'da bakanlarla biraraya gelse, hükümet tarafının kendilerini can kulağıyla dinlediği, sorunların çözümü için işbirliğine istekli ve samimi bir gayret içinde olduğu izlenimiyle İstanbul'a geri dönüyor. 
   Devlet Bakanı Ali Babacan ve Hazine'den Dış Ticaret'e DPT'den Maliye, Sağlık ve Tarım ve Köyişleri müsteşarlarıyla salı akşamı Yatırım Ortamını İyileştirme Koordinasyon Kurulu YOİK toplantısında biraraya gelen özel sektör yetkilileri de toplantıdan benzeri duygularla ayrıldılar. 
   
   "Biz uçuyoruz şu anda" 
   Yabancı Sermaye Derneği YASED'i temsilen Başkan Şaban Erdikler'le birlikte toplantıya katılan YASED Yönetim Kurulu üyesi, Nestle Kurumsal İlişkiler Direktörü Ahter Kutadgu'nun tek cümlelik izlenimi "Biz uçuyoruz şu anda " TÜSİAD, Odalar Birliği ve Türkiye İhracatçılar Meclisi yetkilileriyle birlikte katıldıkları YOİK toplantısından neden kanatlanarak ayrıldıklarını ise Kutadgu şöyle anlatıyor 
   
   "Havanda su döverdik" 
   "Bir bakanın bu kadar detaylara hakim ve tıkanıklıklara kısa sürede çözüm arayan yaklaşımına daha önce hiç rastlamamıştık. Biz devlette bir mevzuatın değişmesi için 3 - 4 yıllık vadede 'inşallah olur' diye bakan insanlarken, bugün artık 'önümüzdeki 3 - 4 ay içinde çok önemli değişiklikler olacak,' diyebiliyoruz. Bu olumlu yaklaşım, bizi de motive ediyor. Çok yüksek bir motivasyonla elimizden geldiği kadar sürecin içinde yer almaya çalışıyoruz. 
   Geçmiş hükümetlerde her ay rutin olarak böylesine kapsamlı toplantılar zaten bugüne kadar yapılmamıştı. Olan toplantılarda da havanda su dövülüyordu. Aylarca bekledikten sonra zar - zor bir randevu alırdınız. İlgili bakan sizi dinler, üstelik haklı da bulur, ama sonra yine yıllarca beklerdiniz. Şimdiyse Ali Babacan sürecin tamamen başında. Konuya hakim ve kararlı bir şekilde takip ediyor. Somut sonuçlar almak için bürokrasiyi yönlendiriyor." 
   
   Bürokraside sıkıntı 
   Babacan bürokrasiyi "yönlendiriyor" mu, yoksa yoğun baskı altında tutarak henüz yasal çerçevesi oluşmamış konularda da hızlı davranmaya mı zorluyor, orası biraz karışık. Zira bürokrasiden de, gelecekte yasalar karşısında suçlu duruma düşebilecekleri imzaları atmaları yönünde baskı gördüklerine ilişkin şikayet sesleri sıkça yükseliyor. Ama Babacan'ın, YOİK toplantısının açılışında bürokrasiyle ilgili yaptığı tespitlerde de haklılık payı yok değil 
   "Yıllardır sorunlardan beslenen ve değişime direnen kesimler, Türkiye'de neleri engellediklerini görmek ve tavırlarını gözden geçirmek zorundadırlar. Türkiye'ye vakit kaybettirmeye, yeni hayal kırıklıkları yaratmaya, kendi çıkarları için ülke çıkarlarını heba etmeye ve değişimin önünde durmaya kimsenin hakkı yoktur." 
   Kutadgu'ya göre "Bu mesaj çok kritik. 600 - 700 yıllık geleneği olan Türk bürokrasisine bu şekilde meydan okumak, her babayiğidin harcı değil." 
   
   Yatırımcı Konseyi bahara 
   İlki 27 Ağustos, ikincisi de 30 Eylül'de yapılan YOİK toplantısında üçüncü randevu 6 Kasım'da. Sektörel lisanslar ve operasyon sırasındaki izinlerle ilgili yeni düzenlemeler, Babacan'ın "bürokrasiyi zorlamasıyla" bu tarihe kadar tamamlanmış olacak. 
   Ondan sonra da Kemal Derviş'in Devlet Bakanı olduğu dönemdeki inisiyatifi ile IMF Başkanı Horst Köhler ve Dünya Bankası Başkanı James Wolfensohn'un da katılımlarıyla 18 - 19 Temmuz 2002'de İstanbul'da toplanacakken son anda iptal edilen Yatırımcı Konseyi için düğmeye basılacak. Önce 2 başkandan uygun tarih alınacak, ardından da dünya devlerinin CEO'larını İstanbul'da buluşturmak için kollar sıvanacak. Yatırım Konseyi için düşünülen tarih 2004 baharı. Umarız yine erken seçim kararı alınıp, bir kez daha ertelenmez. 
   
      
   
</TEXT>
</DOC>
