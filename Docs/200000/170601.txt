<DOC>
<DOCNO> 170601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur09.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gün ortasında 'şekerleme' faydalı... 
</HEADLINE>
<TEXT>

     Çukurova Üniversitesi Ç.Ü Tıp Fakültesi Endokrinoloji Anabilim Dalı Öğretim Üyesi Yrd. Doç. Dr. Murat Sert, uzun tutulmadığı sürece, öğle uykusunun faydalı olabileceğini söyledi. 
     Yrd. Doç. Dr. Sert, özellikle yaz aylarında, öğlen yemeğinden sonra insanlarda uyku isteğinin artabileceğini, ancak, bunun halk arasında ''şekerleme'' tabir edilen sınırlı düzeyde kalması gerektiğini belirtti. 
     Yrd. Doç. Dr. Sert, öğle yemeğinden sonra ya da gün içinde kısa süreli de olsa uyumanın bazıları için vazgeçilmeyen bir alışkanlık, hatta bazı ülkelerde bir gelenek olduğunu, ABD'de yapılan araştırmada, gün ortasındaki bu şekerlemelerin zannedilenden çok daha faydalarının saptandığını kaydederek, şöyle konuştu 
     ''Gün içinde 60 ile 90 dakika arasında uyumanın beyni sekiz saatlik bir gece uykusu kadar dinlendirdiği ve beynin öğrenme yeteneğini artırdığı belirtiliyor. Ancak, biz şekerleme süresinin uykuya dönüşmemesi konusunda duyarlı davranılmasından yanayız.'' Sert, yetişkinlerin yanı sıra özellikle çocuklar için öğle uykusunun faydalı olduğunu belirtti. 
     Çocuğun sağlıklı gelişebilmesi için bunun alışkanlığa dönüştürülmesi gerektiğini ifade eden Sert, ''Çocukların düzenli olarak gün ortasında uyumalarını sağlamak için akşam erken yatıp, sabah erken uyanmaları sağlanmalı. Gün ortasında uyuyan çocuk daha sağlıklı, buna karşın daha az hırçın olur. Bu nedenle çocukların uyku saatine özen gösterilmeli'' dedi. 
     
</TEXT>
</DOC>
