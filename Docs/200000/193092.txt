<DOC>
<DOCNO> 193092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo29.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol terörüne hapis cezası ve ömür boyu yasak geliyor 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, statlarda yaşanan olaylara karşı önlemler getiren düzenlemeyi imzaladığını ve Bakanlar Kurulu'na imza için gönderdiğini bildirdi. 
     Mehmet Ali Şahin, Başbakanlık Merkez Binası'nda stat anarşisiyle ilgili soruları yanıtladı. 
     Şahin, düzenlemeyle başta spor kulüplerinin yöneticilerinin yardımlarıyla ciddi önlemler getirildiğini belirterek, olay çıkaranlara belirli bir süre yasak getirildiğini, ancak aynı suçun tekrarlanması halinde ömür boyu stada girememe cezası verileceğini söyledi. 
     Şahin, ayrıca yeni düzenlemeyle olay çıkaranlara hapis cezası öngörüldüğünü de bildirdi. 
     İçişleri Bakanı'nın da bu konuda hassas olduğunu ifade eden Şahin, bir soru üzerine ''Eğer, emniyet görevini yansız bir şekilde yerine getirmiyorsa, orada bir sorun vardır. Mutlaka onun da üstüne gidilmelidir'' cevabını verdi. 

     
</TEXT>
</DOC>
