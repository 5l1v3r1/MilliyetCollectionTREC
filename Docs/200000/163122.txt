<DOC>
<DOCNO> 163122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/spor/spo15.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Ankaragücü'nde çifte imza      ANKARAGÜCÜ, Amir Disuku ve Axsel Smeets ile sözleşme imzaladı. Mısır Milli Takımı'nda ve El Mastri takımında oynayan 22 yaşındaki stoper Disuku üç yıl, Belçika'nın Lierse takımında forma giyen 28 yaşındaki sağ kanat oyuncusu Smeets ise iki yıllık anlaşma yaptı. n NECMİ KEPÇETUTAN 
     
Sorunlar tartışıldı      KULÜPLER Birliği'nin dün yapılan toplantısı oldukça gergin geçti ve zaman zaman sert tartışmalar yaşandı. Toplantıda naklen yayında yaşanan sıkıntılar, teminat mektubu geçen hafta bozdurulan yayıncı kuruluşun yeni sezon peşinatını taksitle ödeme isteği, yabancı futbolculara ödenen altyapı fonu, rezerve lig ve UEFA Kupası'na katılacak takımlara yapılan yardımların artırılması konuları ele alındı. Cemal Aydın başkanlığında yapılan toplantıya üç büyük kulüpten sadece Fenerbahçe'yi temsilen Aziz Yıldırım katıldı. 
     
Çilingiroğlu Turnuvası'nda start      GLENMORANGİE ve Turkcell'in ana sponsorluğunda yapılacak olan 3.Prof. Kaya Çilingiroğlu Golf Turnuvası bugün start alacak. İstanbul Golf Kulübü'nde yapılacak turnuva iki gün sürecek. Turnuvada bir çok ünlü isim raket sallayacak. 
     
Satrançta kapanış günü      KUMBURGAZ'DA yapılan Avrupa Satranç Turnuvası bugün yapılacak tie - breakler ve ödül töreniyle noktalanıyor. Turnuvanın erkekler bölümünde Gürcü büyükusta GM Zurab Azmaiparashvili, 12. turda Hollandalı GM Wan Vely Loek'i yenince son tura yarım puan önde girdi. Bayanlarda Rus büyükusta Tatiana Kosintseva ile Letonyalı Viltoria Cmylte arasındaki şampiyonluk yarışı merakla bekleniyor. 
     
Tarih yazmak istiyorlar      HENTBOL Milli Takımımız, Avrupa Şampiyonası Play - Off baraj turu ilk maçında bugün İzmir'de İsviçre ile karşılaşacak. Türkiye'nin bu elemeden başarıyla ayrılması durumunda Ay - Yıldızlı ekibimiz tarihinde ilk kez Avrupa Şampiyonası'na katılma hakkını elde edecek. Maç, 19.00'da Fuar Celal Atik Spor Salonu'nda yapılacak. 
     
Ataman ayrıldı      İTALYA 1. Basketbol Ligi takımlarından Montepaschi Siena'yı iki yıldır çalıştıran Türk antrenör Ergin Ataman, Siena ile yollarını resmen ayırdı. Bir yıllık daha sözleşmesi bulunmasına rağmen İtalyan yöneticilerle dün masaya oturan Ataman sözleşmesini karşılıklı olarak feshetti. Bu arada Mirsad'ın da Siena'yı bırakacağı belirtildi. 
     
Engelliler gidiyor      İŞİTME Engelliler Milli Futbol Takımımız bugün Avrupa Şampiyonası'na katılmak için İspanya'ya gidecek. Ödenek sorunu nedeniyle şampiyonaya katılamama tehlikesiyle karşı karşıya kalan ve Başbakan Tayyip Erdoğan'a verilen soru önergesi sonrası yıldırım hızıyla işlemleri halledilen Ay - Yıldızlı ekibimiz 19 sporcuyla İspanya'ya hareket edecek. 15 Haziran'da start alacak şampiyona ise 28 Haziran'da sona erecek. 
     

</TEXT>
</DOC>
