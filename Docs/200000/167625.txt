<DOC>
<DOCNO> 167625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sondun11.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilleri ve sendikalardan Blair'e uyarı Kaybedeceksin 
</HEADLINE>
<TEXT>

     İngiltere'de iktidardaki İşçi Partisi'nden bir grup milletvekili ile sendikalar, Başbakan Tony Blair'e, ''Politikalarınız iflas etti, gelecek seçimleri kaybedebilirsiniz'' uyarısında bulundu. 
     İşçi Partisi içindeki 35 kişilik güçlü sol kanat milletvekili tarafından düzenlenen toplantıda, Blair'in politikalarına alternatif politikalar ortaya koyulurken, bu politikaların sendikalar tarafından da desteklendiğine dikkat çekildi. 
     Blair ve yakın çevresi, bu toplantıda ortaya atılan görüşleri reddederken, İşçi Partisi içindeki sol grup milletvekillerini 1980'lerin ''iflas politikalarını'' savunmakla suçladı. 
     Toplantıyı düzenleyen İşçi Partili milletvekili John McDonnell, Blair'in ortaya attığı politikaların iflas ettiğini savunurken, ''Eğer geleneksel sol seçmenin oylarını alacak yeni bir program üretmezsek, gelecek seçimi kaybedeceğiz ve Muhafazakarlar bir kez daha ülke yönetimine dönecek'' dedi. 
     İşçi Partisi'nin çekirdek seçmenin kendisini aldatılmış hissettiğini belirten McDonnell, seçmenle parti arasındaki güven ilişkisinin yıkıldığını ve Blair'in ''Bana güvenin'' çağrılarının artık yanıt alamadığını öne sürdü. 
     Toplantıya katılan çeşitli sendikaların yöneticileri de, arkalarındaki geniş kitlelerin İşçi Partisi'nin uyguladığı politikalardan hayal kırıklığına uğradıklarını savundu. Sendika yöneticileri de İşçi Partili sol grup milletvekilleri gibi Blair'in bu gidişte ısrar etmesi halinde gelecek seçimleri kazanmasının imkansız olacağını iddia etti. 
     
</TEXT>
</DOC>
