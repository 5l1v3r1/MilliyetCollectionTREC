<DOC>
<DOCNO> 180839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/yazar/altan.html </URL>
<DATE> 2003/09/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kuş, Bush, duş, tuş, kuruş, duruş, vuruş... 
</HEADLINE>
<TEXT>

   
   TBMM Dışişleri Komisyonu Başkanı Mehmet Dülger - ABD, kendi askerlerinin ölmesini önlemek için Türk askerinin gönderilmesini istiyor, demiş ve sormuş 
   - Coni'nin annesi Maria anne de, Mehmet'in annesi Ayşe anne değil mi Bu durumda ben tezkereye nasıl "evet" derim 
   Mehmet Dülger'in bu açıklamasına karşı ne diyeceğini sordular Nasreddin Hoca'ya. 
   Hoca 
   - Başkan Bush da, Washington da, bizim geleneklerimize saygılı hareket etmek istiyorlar aslında, dedi. 
   - Ne diyorsun sen Hoca, nasıl yani 
   Nasreddin Hoca 
   - Osmanlı döneminde de, Meşrutiyetler döneminde de, Cumhuriyet ve gerek çok partili, gerek askeri darbeler dönemlerinde de siyasal iktidarlar için her zaman ortak tavır, "halkın anasını ağlatmak" olmadı mı, dedi Stratejik müttefikimiz olan Washington da, bu geleneği bozmak istemiyor işte. Coni'nin annesi Maria niçin ağlasın Mehmet'in annesi Ayşe, yüz yıllardır zaten alışık ağlamaya... 
   
   İncili Çavuş'a sordular 
   - Yahu Çavuş bak, Irak Geçici Yönetim Konseyi'nin Kürt Dışişleri Bakanı Hoşyar Zebari, Türkiye'nin ABD ve İngiliz güçlerinin sahip olduğu askeri teknolojik düzeyde olmadığını ve dolayısıyla Irak'ta barışı sağlamakta başarılı olamayacağı için ciddiye alınmayacağını söyleyerek, bize dil uzatmış. Bence Zebari çizmeyi aşmıyor mu 
   İncili Çavuş 
   - Aşıyor, dedi. 
   - Peki Çavuş, çizmeyi kimlerin aşıp, kimlerin aşmadığını nasıl saptıyorsun sen Süleymaniye'de ABD'li albay da, bizim militerlerin başına çuval geçirdiği zaman, çizmeyi aşmadı mı 
   İncili Çavuş 
   - Hayır, dedi. ABD'nin çizmesi çok büyük ne yaparsa yapsın, hepsi çizmenin içinde kalıyor o nedenle çizmeyi aşma olanağı yok. Kürt siyasetçilerinin ise çizmeleri çok küçük hemen aşıveriyorlar çizmeyi... 
   
   Borazan Tevfik'e sordular 
   - Irak'ta asker gönderme sorunu, gelecek yıl ABD'de yapılacak başkanlık seçimlerinden sonraya ertelenemez mi 
   Borazan Tevfik 
   - Asla, dedi. 
   - Neden ertelenemesin 
   - Ola ki ABD'de Demokratlar kazanır seçimi... 
   - İyi ya, uluslararası bir çözümden yana onlar Irak'ta. Bizim için de, çok daha iyi değil mi, böyle bir çözüm 
   - Değil... 
   - Yapma kuzum Borazan Tevfik, neden değil 
   - Çünkü o zaman, "Bak sonunda, Başkan Bush bile bize muhtaç oldu" diye "Türk'e Türk propagandası yapma" olanağımız kalmaz. Egemenlerimizin ise en büyük sermayesidir megalo bir övünme... 
   - Peki, bütün bunları gördükçe sen ne yapıyorsun 
   - Borazan çalıyorum, boşuna Borazan Tevfik dememişler bana... 
   - Nasıl çalıyorsun borazanı 
   - Biliyorsun, sesli, melodik uzun bir carta çekerek... 
   
   Bektaşiye sordular 
   - Başkan Bush, iç politikada gitgide sıkışıyor. Amerikan kamuoyu aleyhine dönüyor yavaş yavaş. Sen stratejik bir müttefik olarak yardımına koşsan, nasıl yardım ederdin kendisine 
   Baba erenler 
   - Elbet nutuk söyleyerek, dedi. 
   - Nasıl söylerdin nutuklarını 
   - Şöyle, "Ey aziz Amerikan milleti, şanlı tarihinize layık bir milletin kahraman evlatları Başkan Bush ne yaptıysa vatanı için yapıyor, milleti için yapıyor. Irak'ta ayda 4 milyar doların harcanması da bunun için silah fabrikatörleriyle petrolcüleri bir kat daha zengin etmeye çalışması da bunun için gencecik Amerikan askerlerinin ölümünü göze alması da bunun için... İşi ihanete döken muhalif demokratlar, Başkan Bush'un sizi bir güzel kazıkladığını söylüyorlar. Başkan Bush, sizi kazıklamıyor, sizi daha da yükseltmeye çalışıyor. Biliyorsunuz bayraklar da, gönderlerin, yani özel yapılmış büyük ve uzun kazıkların ucunda yükselirler. Yaşasın Başkan Bush, yaşasın kahraman Amerikan milleti... 
   
   Bu pazar yazısını da, Fazıl Ahmet'in 1952'de yayımladığı alaycı bir şiirle bitirelim 
   
   Hani 
   
   Bu ne türlü ihtiras 
   Sarık sardı her papaz 
   
   Mütehassıs çok ama 
   Bilmem nerde ihtisas 
   
   İşte gene ortalık 
   Eski hamam eski tas 
   
   Piyasada aranan 
   Hep yalanla iltimas 
   
   Ne umalım kalaydan 
   Altın bile tuttu pas 
   
   "Rest" çekince kumandan 
   Generaller dedi Pas 
   
      
   
</TEXT>
</DOC>
