<DOC>
<DOCNO> 176611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/siyaset/siy01.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
2B'yi niye geri gönderdi, anlamadım 
</HEADLINE>
<TEXT>

   Bakanlar Kurulu'nun kapalı bölümünde Sezer için sert eleştiriler yönelten Başbakan, anayasa değişikliğinin aynen Köşk'e gönderileceğini söyledi 
      ÖNDER YILMAZ 
SAKARYA 

   
   Başbakan Recep Tayyip Erdoğan, orman niteliğini kaybetmiş arazilerin 2B satışını öngören anayasa değişikliğini TBMM'ye geri gönderen Cumhurbaşkanı Ahmet Necdet Sezer'e sitem etti. 
   "Bu yasayı neden geri gönderdi, h l anlamış değilim" diyen Erdoğan, anayasa değişikliğinin Meclis'te tekrar görüşülerek aynen gönderileceğini söyledi. 
   Erdoğan, Marmara depreminin 4. yıldönümünde Sakarya'da toplanan Bakanlar Kurulu'nun basına kapalı bölümünde Sezer'e sert eleştiriler yöneltti. Erdoğan, "Hükümetimizin kaynak arayışı için bu yasa büyük fırsattı. Sanki biz orman arazilerini birilerine peşkeş çekiyormuşuz gibi bir hava yaratıldı. Ama yine de bu yasanın çıkmasında ısrarlı olacağız" dedi. 
   Başbakan Erdoğan, toplantıdan sonra yaptığı açıklamada da yasayı Meclis'e aynen iade edeceklerini kaydetti. Erdoğan, "Ben bu kanunun geri gönderilmesini anlamış değilim. Bundan dolayı milletim adına üzüntümün ne kadar büyük olduğunu anlatmakta zorlanıyorum. Bu yasayı Cumhurbaşkanı'na aynen göndereceğiz" diye konuştu. 
   
   Referandumu göze aldı 
   Hükümet, anayasa değişikliğini Çankaya Köşkü'ne yeniden gönderme kararıyla Sezer'in bu düzenlemeyi referanduma götürme riskini de göze aldı. Erdoğan Bakanlar Kurulu'nun kapalı bölümünde bu riske değinerek, "Artık bunu göze alacağız. Biz bu düzenlemenin doğru olduğuna inanıyoruz. Yeniden geri gelirse bunun kararını millet verir" şeklinde konuştu. 
   
   Cola Turka içti    Ankara dışında ikihci kez toplanan Bakanlar Kurulu'nda kabine üyelerine Ülker firmasının ürünleri olan Cola Turka ve meyve suları ikram edildi. Erdoğan, Cola Turka Fabrikası'nın açılışında bol bol kola içti, ürünün şapkalarını taktı. Toplantının gerçekleştiği Sakarya'ya gelen KESK Başkanı Sami Evren ve beraberindeki heyet de perşembe günü yapılacak toplu görüşmelere ilişkin hükümetin vereceği rakamın açıklanmasını istedi. Tiyatronun sorunlarını Erdoğan'a anlatmak için Nejat Uygur, Gazanfer Özcan ve Hadi Çaman'dan oluşan bir grup tiyatrocu da toplantının yapıldığı yerdeydi. Özel tiyatrolara kaynak talebi üzerine Erdoğan. Maliye Bakanı Kemal Unakıtan'a talimat verdi. 
   
   
</TEXT>
</DOC>
