<DOC>
<DOCNO> 175345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/guncel/gun01.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terörizmle savaş dünyayı mahveder' 
</HEADLINE>
<TEXT>

   Lütfü Kırdar'da devam eden Felsefe Kongresi'nde önceki gün Bush doktrinini eleştiren ABD'li felsefeciler, dün de kendi dış politikalarını yerden yere vurdu 
      AYÇA ATAY İstanbul 

   
   Felsefenin önemli isimlerini bir araya getiren Dünya Felsefe Kongresi, ateşli tartışmalara sahne oluyor. Lütfü Kırdar Uluslararası Kongre Merkezi'nde devam eden kongre kapsamında, Amerikan Radikal Felsefeciler Derneği tarafından düzenlenen "Terörizmin Etiği, Savaş ve Siyasi Şiddet" konulu toplantıda, konuşmacılar ve katılımcılar, uluslararası terörle mücadeleyi öngören Bush doktrinini ve onun beraberinde getirdiği yeni dünya düzenini tartıştı. 
   
   SAVAŞIN HAKLILIĞI 
   ABD'de 2 bin kadar üyesi olan derneğin üyelerinden New York City Üniversitesi öğretim üyelerinden Karsten Stuhl, "terörizmle savaş" tezinin tüm dünyayı bir savaş alanına çevireceğini söyledi. Konuşmacılardan Carl Lesnor da, "Resmi ideoloji, terörizmle mücadelenin haklı bir savaş olduğunu savunuyor. Oysa bu emperyalizmin mantığına meşruiyet sağlıyor" dedi. Amerika'da yayımlanan Philosophical Forum dergisinin editörü olan Lesnor, kitle iletişim araçlarının bombardımanı altında kalan insanların, resmi ideolojinin tezlerine inandığını kaydetti. 
   
   BUSH DOKTRİNİ NEDİR 
   Bush doktrini olarak da adlandırılan ABD'nin yeni savunma stratejisi, dünyadaki yeni tehdidi, uluslararası terörizm olarak tanımlıyor ve ABD'nin kendisini koruma amacıyla, uluslararası terör örgütlerini ve teröre destek veren ülkeleri gerekli gördüğünde tek taraflı olarak vurabileceğini ilan ediyor. 
   Ünlü filozof Jürgen Habermas da önceki gün yaptığı konuşmasında, Bush yönetimini eleştirmişti. Uluslararası hukukun anayasallaşması gerektiğini savunan Habermas, "Bir an için Pax Americana'nın dünya barışı ve insan haklarını korumayı amaçladığını varsaysak bile, bu 'İyi niyetle egemen' senaryosu bizi bir yere götürmez. Mesele iyi niyet, kötü niyet meselesi değil" demişti. Lütfü Kırdar'ın yanı sıra Askeri Müze'nin salonlarında da yapılan kongre, 17 Ağustos'a kadar devam edecek. 
   
   
</TEXT>
</DOC>
