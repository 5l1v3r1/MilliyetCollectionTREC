<DOC>
<DOCNO> 180731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sonspo02.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adam'a bıçaklı saldırı 
</HEADLINE>
<TEXT>

     33. Avrupa Erkekler Basketbol Şampiyonası finallerinde D Grubu'ndaki ilk maçında Ukrayna'yı 77-69 yenen A Milli Takım'ın bazı oyuncularına, maçın ardından yemek yedikleri Türk restoranında 4 kişi bıçakla saldırdı. 
     Maçtan sonra A Milli Takım'ın oyuncularından Kaya, Ömer, Kerem Gönlüm ve Haluk, Boras kentindeki bir Türk restoranına yemek yemeye gitti. 
     Saldırıya uğrayan oyunculardan Kerem Gönlüm, olayı şöyle anlattı 
     ''Biz restorana girdik. Üzerimizde milli takım formaları vardı. Orada bulunan 4 kişi ayağa kalkarak bana omuz attılar. Bu kişilerin bana omuz atması üzerine arkadaşım Kaya ile aralarında yumruklaşmalar oldu. Bu arada saldırganlar bize bıçak çekti. Bu sırada da bir arbede yaşandı. Fakat, polisin sirenlerinin duyulmasının ardından saldırganlar olay yerinden kaçtılar. Biz de restorandan ayrılarak yeniden salona geldik.'' Olayda basketbolculardan yaralanan olmazken, Basketbol Federasyonu yetkilileri, Türkiye'nin Stockholm Büyükelçiliği'ne başvurarak saldırganların yakalanması için talepte bulundu. 
     Federasyon yetkilileri, ayrıca şampiyonanın organizasyon komitesine ve Uluslararası Basketbol Federasyonu'na FIBA takımın güvenliğiyle ilgili önlemlerin artırılmasını istediler. 
     Polisin de olayla ilgili soruşturma başlattığı bildirildi. 
     
     12 DEV ADAM TEDİRGİN 

     33. Avrupa Erkekler Basketbol Şampiyonası finallerinde dün gece milli basketbolculara düzenlenen bıçaklı saldırının ardından, Türk yetkililerin, İsveç'den güvenlik konusunda duyarlı olmalarını istemelerine karşın, bugün milli takımın bulunduğu otel çevresinde yeterli güvenlik önlemi olmaması, kafileyi tedirgin etti. 
     Olay sonrasında otel çevresinde nöbet tutan İsveç polisinin bugün ortada olmamasını eleştiren Milli Takım Menajeri Doğan Hakyemez, ''Göstermelik bir önlem aldılar. Bugün ortada hiç kimse yok'' dedi. 
     Dünkü yaşanan olaydan çok ucuz kurtulduklarını vurgulayan Hakyemez, ''Normal şartlarda otel çevresine ve içine akreditasyonu olmayan hiç kimseyi almamaları gerekiyor. Ama insanlar ellerini kollarını sallayarak yanımızda dolaşıyor. Umarım birşey olmaz'' diye konuştu. 
     Öte yandan milli takımın kaldığı Grand Oteli'nin yanındaki parkta şüpheli bir kişinin gözaltına alındığı öğrenildi. 
     
     BORAS, TÜRKLER İLE RENKLENDİ 

     İsveç'in 100 bin nüfuslu sakin kenti Boras, şampiyonayla hareketlenmeye başlarken, burada yaşayan ve Göteborg'dan gelen Türk vatandaşlar, düzenledikleri etkinliklerle kenti renklendirdi. 
     Dün gece düzenlenen Türk gecesinde Boras'ın merkezinde halaylar çekildi ve dansözler oynadı. Geceye, Ukrayna maçından çıkan Basketbol Federasyonu Başkanı Turgay Demirel ile ikinci başkan Ali Özsoy da katıldı. 
     Bu arada kentin merkezindeki meydanda bugün Türk Derneği ve Göteborg Kadınlar Derneği tarafından kurulan çadırda, İsveçliler'e Türk tatlılarından ve yöresel eşyalardan örnekler sunuldu. Düzenlenen halk oyunları gösterileri büyük ilgi çekti. Türk ve Yunan çocuklar, ellerinde 2 ülkenin bayraklarıyla dostluk gösterilerinde bulundular. 
     Öte yandan şampiyonaya yoğun ilgi gösteren Hırvat ve Yunan taraftarlar dün karşılaşmalardan sonra sabahın erken saatlerine dek eğlenerek sakin Boras gecelerini hareketlendirdi. 
     
     BASINDA TÜRKİYE 

     Türkiye-Ukrayna maçı ve bu karşılaşmada Türk taraftarlarının ortaya koyduğu renkli görüntüler, basında geniş yer aldı. 
     Boras'da çıkan ''Boras Tiding'' gazetesinde Türk taraftarlarının maçta açtığı 60 metrekarelik bayrak fotoğrafı, büyük bir biçimde yer alırken, tam sayfa olarak çıkan haberde başlık olarak da ''Türkler'in büyük mutluluğu'' ifadesine yer verildi. 
     
</TEXT>
</DOC>
