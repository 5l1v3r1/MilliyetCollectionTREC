<DOC>
<DOCNO> 155937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/yazar/pulur.html </URL>
<DATE> 2003/05/11/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Fenerbahçeli olmanın tam zamanı 
</HEADLINE>
<TEXT>

     Melike, o zaman yurtdışındaydı, "12 Eylül" dönemi... 
     O şarkıyı Fenerbahçeliler kendilerine göre uydurmalılar "Şimdi Fenerbahçeli olmanın tam zamanıdır " diye... 
     
     BU öneri, belki bizim Fenerbahçelilere ters düşecek ama, şöyle bir düşünsenize... 
     Ne şampiyonlukta gözümüz, daha doğrusu ihtimalimiz var, ne de küme düşme tehlikemiz... 
     Bundan daha rahat ne olur 
     
     DÜŞÜNÜN, Beşiktaş'ın halini, adamları şampiyon yapmamak için seferberlik ilan edilmiş. Galatasaray'ın sahasının kapatılmasını beklerlerken iki buçuk milyar gibi "devede kulak bile olmayan" bir ceza geliyor, Sinan Engin isyan ediyor 
     "Bari hakemlerin de Ultra Aslanlar seçsin " diyor. 
     Şimdi kendinizi Beşiktaşlıların yerine koyun, diyelim Fenerbahçe şampiyonluğa giderken bunlarla karşılaşıyorsunuz, kimyanız da, fiziğiniz de, matematiğiniz de, ne varsa bozulmaz mı 
     Bozulur 
     
     AMA şimdi, hiçbir Fenerbahçelinin kılı bile kıpırdamıyor, futbolcusu da, yöneticisi de bir başka alemde, "hayal alemi"nde dalmış gidiyorlar. 
     Ortada daha bir teknik direktör adayı bile yok, eski futbolcular, Portekiz'e gidip futbolcu seyrediyorlar. 
     Yeni teknik direktör, bu futbolcuları beğenir mi, beğenmez mi 
     Ne gam, ya teknik direktör gider, ya da futbolcu... 
     Amasya'nın bardağı, biri olmazsa bir daha... 
     
     BİR de böyle günlerde, tedavi kabul etmez "Fenerbahçe dostları" vardır... 
     Fenerbahçe'nin bu haline, yürekleri sızlar, gözlerinden timsah misali yaşlar boşanır 
     Mesela, sevgili dostumuz Erman Toroğlu... 
     O'nun futbol hayatındaki en büyük zafer anıtlarından biri, Ankaragücü'nde oynarken, 7 kişiyle Fenerbahçe'yi 1-0 yendikleri maçtır. 
     Aziz dostumuz Erman Toroğlu'nun "Fenerbahçe dostluğu" o maçtan sonra, arta arta güçlenmiş, kuvvetlenmiş, sonunda "Fenerbahçeli futbolcular ve yöneticiler, taraftarlara işkence yaptıkları için DGM'de yargılansınlar" gibi bir öneriye kadar ulaşmıştır. 
     Tabii bu öneriyi, yazılı basına ilk taşıyan arkadaşımız da, meslektaşımız Galatasaraylı Melih Aşık olmuştur ehh ne de olsa Fenerbahçe'nin eski başkanlarından Metin Aşık'ın ağabeyi, yeni yönetici Murat Aşık'ın amcasıdır. 
     
     DEDİK ya, Fenerbahçe'nin bu haline gözyaşı döken timsahlar çoktur. 
     Bunlardan biri de, üzüntülerini "keten helvacı" manileriyle dile getirir, dokunsanız ağlayacaktır 
     Çünkü kendisinin Fenerbahçe'ye büyük hizmetleri olmuştur, bir şampiyonlukta ekranda dansöze göbek attırmış, müşteri kızıştıran tezgahtar gibi, saç, sakal, bıyık kestirmiştir. 
     
     EVET, bugünler, tam Fenerbahçeli olmanın zamanıdır. 
     Ne şampiyonluk, ne kupa, ne gam, ne kasavet 
     Allah Beşiktaşlılara sabır versin 
     
     AÇIKLAMA Prof. Dr. Sina Akşit'in dün bu köşede yayımlanan "Abdülhamid ve 31 Mart"la ilgili görüşleri, Aydınlık dergisinin son sayısında bulunmaktadır. 
     
     

</TEXT>
</DOC>
