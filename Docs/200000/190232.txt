<DOC>
<DOCNO> 190232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur07.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftehavuzlar davası sonrası mahkemede arbede... 
</HEADLINE>
<TEXT>

     İstanbul Kadıköy'de, terör örgütü üyesi 3 kişinin ölümüyle sonuçlanan operasyona katılan ve ''kasten adam öldürmek'' iddiasıyla yargılandıkları davada verilen beraat kararı Yargıtay'ca bozulan 22 güvenlik görevlisinin Kayseri'de yargılandığı dava sonuçlandı. 
     Kayseri 2. Ağır Ceza Mahkemesi'ndeki duruşmada müdahil avukat Süleyman Şensoy ile sanık polislerin avukatı İlhami Yelekçi hazır bulunurken, tutuksuz yargılanan sanık polislerden duruşmaya gelen olmadı. 
     Bu arada, İstanbul'dan gelen Tutuklu Aileleri Yardım Derneği TAYAD üyesi 25-30 kişi, duruşmayı izlemek istedi. Bu kişilerin ellerinde taşıdıkları operasyonda ölenlere ait fotoğraflarla pankartlar, polis tarafından toplatıldı. Mahkeme Başkanı, avukatların dışında salona girilmesine izin vermedi. 
     Mahkeme heyeti, sanıklar hakkında verilen beraat kararı ''sanıklar Ayhan Çarkın, İsmail Alıcı ve Salih Tonga'nın ifadeleri alınmadığı için'' Yargıtay'ca usül yönünden bozulan davayı, bu kişilerin talimatla alınan ifadelerine ilişkin belgeyi dosyaya ekleyerek, davayı bitirdi. 
     
     DURUŞMA SONRASI OLAY 
     Duruşmanın ardından adliye koridorunda slogan atmak isteyen göstericiler, polis tarafından susturulmak istendi. Toplatılan fotoğraf ve pankartları geri verilen göstericiler, adliye çıkışında bunları açmak istedi. 
     Uyarılara rağmen bunda ısrar eden göstericilere polis müdahale etti. Fotoğraf ve pankartlara tekrar el koyan polis, göstericileri geldikleri otobüse binmeye zorladı. Bu sırada göstericilerin polise tekrar direnmesi üzerine yeniden arbede yaşandı. 
     Göstericilerin, otobüsün içinden, ''Katiller hesap verecek'' şeklinde slogan attıkları sırada bir vatandaşın, ''Bir avuçsunuz. Amacınız ne sizin. Ne yapabilirsiz. En büyük Devlet'' demesini, bazı vatandaşlar alkışladı. 
     Güçlükle otobüse bindirilen göstericiler, polis kontrolünde kent dışına çıkarıldı. 
     
     ÇİFTEHAVUZLAR'DAKİ OPERASYON 
     Güvenlik güçlerinin, 16-17 Nisan 1992'de terör örgütüne yönelik operasyonları sırasında, İstanbul Çiftehavuzlar'da bir hücre evine düzenlenen baskında, terör örgütü Dev-Sol'un elebaşı Dursun Karataş'ın eşi Sebahat Karataş ile arkadaşları Eda Yüksel ve Taşkın Usta ölü ele geçirilmişti. 
     Operasyonu gerçekleştiren güvenlik görevlileri hakkında ölenlerin yakınları tarafından ''kasten adam öldürdükleri'' iddiasıyla dava açılmış, Kadıköy 2. Ağır Ceza Mahkemesi'nde bir yıl süren dava, Yargıtay 10. Ceza Dairesi tarafından ''kamu güvenliği'' gerekçe gösterilerek Kayseri 2. Ağır Ceza Mahkemesi'ne nakledilmişti. 
     Sanıklar hakkında verilen beraat kararı, Yargıtay tarafından usul yönünden bozulmuştu. 
     
</TEXT>
</DOC>
