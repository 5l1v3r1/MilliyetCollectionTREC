<DOC>
<DOCNO> 153421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/yasam/yas04.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS ayaklanması 
</HEADLINE>
<TEXT>

SARS'ın sarstığı Çin'de bir kasabadaki okulun karantina merkezine çevrilmesini istemeyen kalabalık, önce okulu ardından da devlet dairelerini yağmaladı... 
     DIŞ HABERLER SERVİSİ 

     "Akut solunum yetmezliği sendromu"nun SARS alınan tüm önlemlere rağmen yayıldığı Çin'de, hastalığın yarattığı panik önceki gün yerini şiddete bıraktı. 
     Başkent Pekin'in 150 kilometre güneydoğusundaki Tianjin şehri yakınlarında bulunan Chagugang'da 2 bin kadar kişi, karantina merkezine çevirilmek istenen bir okulu bastı. 
     Karantina merkezinin kasabadaki SARS vakalarında artışa yol açmasından endişe eden kalabalık, okulu talan edip binayı ateşe verdi. Bununla da yetinmeyen isyancılar, bölgedeki devlet binalarını da kullanılmaz hale getirdi. 
     Chagugang'da meydana gelen olaylar, SARS'ın yol açtığı ilk sosyal patlama olarak nitelendiriliyor. Bölgeye çok sayıda polis gönderen yetkililer, güvenlik güçleri gelene kadar 2 bin kişilik kalabalığın dağıldığını ve binalara zarar verenlerin grubun içindeki 30 - 40 kişi olduğunu söylediler. Tianjin'de şimdiye kadar 43 SARS vakası görülürken, bölgede iki kişi de hastalıktan can verdi. 
     
'Altı günde hastane yapın' emri verildi      Çin hükümeti, Pekinli yetkililere, SARS'lıların karantina altına alınacağı bin yataklı yeni bir hastanenin altı günde bitirilmesi emri verdi. Hastanenin istenen zamanda bitirilmesi için çok sayıda işçi bütün gün inşaatta çalışıyor. Hastanede bin 200 kişilik askeri doktor ve hemşire ordusu görev yapacak. 
     
     Hong Kong'da 12 ölü daha 
     SARS'ın en çok sarstığı kent olan Hong Kong'da dün 12 kişi daha hastalıktan can verdi. Dünkü ölümler rekor seviyede olurken, daha önce de bir günde 12 kişi hastalığa kurban gitmişti. SARS'ın şimdiye kadar 150 can aldığı kentte, yeni vakaların sayısının azaldığı ve yakın gelecekte salgının kontrol altına alınabileceği belirtiliyor. 
     
     Paralar karantinada 
     Çin bankaları, SARS'a karşı banknotları da "karantina"ya almaya başladı. Yetkililer, şüpheli banknotların dezenfekte edilip dört saat süreyle UV ışınlarına maruz bırakıldığını belirtti. 700 otomatik para çekme makinesinin de her gün düzenli olarak dezenfekte edildiği ülkede, hastalığın yayılmasını azaltmak amacıyla piyasaya yeni banknotlar sürülmesi planlanıyor. 
     
     Tibet turistlere kapatıldı 
     Çin hükümeti, turistlerin henüz SARS vakasına rastlanmayan Tibet'e girmesini yasakladı. Tibet'e açılan üç ana yolda kontrol noktaları oluşturulduğu ve tur gruplarının durdurulduğu kaydedildi.Tibet'e açılan üç ana yolda kontrol noktaları oluşturulduğu ve tur gruplarının durdurulduğu kaydedildi. Yeni Çin Haber Ajansı, turistlerin ayrıca, ülkenin orta kesimi ve kırsal bölgelerini de ziyaret etmelerinin yasaklandığını bildirdi. 
     


YAŞAM 
















</TEXT>
</DOC>
