<DOC>
<DOCNO> 169544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/soneko11.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İflas idarelerine ödenecek ücret tarfesi belli oldu... 
</HEADLINE>
<TEXT>

     İcra ve İflas Kanunu'na göre, iflas idarelerine ödenecek ücret tarifesi ve ücretin ödeme şekli belirlendi. 
     Adalet Bakanlığı'nın ''İflas İdaresi Ücreti, Yazı ve Tebliğ Masrafı Tarifesi Hakkında Tebliği'', Resmi Gazete'nin bugünkü sayısında yayımlandı. 
     Bugünden itibaren geçerli olan tebliğe göre, tarifede yazılı iflas idaresi ücreti, iflas tasfiyesi sonuçlanıncaya kadar yapılan bütün hizmetlerin karşılığı olarak telakki edilecek. Ücretin belirlenmesinde, iflas idaresi memurlarının emeği, çabası, işin önemi ve niteliği gözününde tutulacak. 
     Ücret ödemesi, iflas idaresinin seçildiği tarihte yürürlükte bulunan tarife hükümlerine göre yapılacak. Tarife gereğince, takdir olunacak ücret, iflas idare memurlarının her birine ayrı ayrı ve eşit oranda ödenecek. 
     İflas idaresinin ücreti, tasfiyenin sonunda ödenecek. Ancak iflas idaresinin talebi üzerine tetkik mercii, gerektiğinde iflas dairesinin görüşünü de alarak, ücrete mahsuben makul ölçüde bir miktar avans ödenmesine karar verilebilecek. 
     
     NE KADAR ÖDEME YAPILACAK 
     İfa edecekleri hizmetler karşılığı olarak, iflas idaresine, nihai hesapta, adi alacaklılara ödenmesi öngörülen toplam üzerinden alınacak miktarlar şöyle belirlendi 
     İlk 1 milyar 200 milyon lira alacağın yüzde 10'u, sonra gelen 1 milyar 800 milyon liranın yüzde 8'i, 3 milyar liranın yüzde 6'sı, 6 milyar liranın yüzde 4'ü, 12 milyar liranın da yüzde 2'si, 24 milyar liranın yüzde 1'i oranında ücret alınacak. 
     Ayrıca, 48 milyar liradan 72 milyar liraya kadar olan alacaklardan binde 6, 72 milyar liradan 320 milyar liraya kadar binde 2, 320 milyar liradan daha yukarda olan alacaklardan da binde 1 oranında ücret alınacak. 
     Rehinli alacağın paraya çevrilmesine ilişkin hizmetler için de, sarf edilen mesai ve gayret gözününde tutularak tasfiye idaresine ek ücret ödenebilecek. Ancak, bu suretle ödenecek ek ücret, rehinli alacak miktarı üzerinden belirlenen nispetlere göre bulunacak miktarın yüzde 25'ini geçemeyecek. 
     
     TAKDİR YETKİSİ DE KULLANILABİLECEK 
     Tetkik mercii, iflas idaresinin emek ve mesaisini, işin önemi ve niteliğini gözönünde bulundurarak, bu tarifede belirtilen miktarın 3 katına kadar ücret takdir edebilecek. Tetkik mercii, iflas idaresinin emek ve mesaisini, işin önem ve niteliğini dikkate alarak, tarifede belirtilen miktarların altında ücret takdir edebileceği gibi, haklı sebeplerin mevcut olması halinde, ücret ödenmemesine de karar verebilecek. 
     İflas idare memurunun istifası, azli, ölümü gibi hallerde ücret, o zamana kadar sarf ettiği emek ve mesaisi, işin önemi ve niteliği nazara alınarak tetkik merciine takdir olunacak. 
     Bu boşalma hallerinde iflas idaresinde görev alanlara, idareye katılma zamanından sonraki emek ve mesaileri nazara alınarak, yerlerine kaim oldukları şahsın bakiye ücretinden ödeme yapılacak. 
     Konkordato nedeniyle masa müflisine intikal ettiğinde, iflas idare memurlarının o zamana kadar yukarıdaki esaslar dairesinde tetkik merciinde belirlenecek ücretleri, müflis tarafından peşinen iflas dairesine yatırılacak. 
     İflas idaresi, İcra ve İflas Kanunu'nun 223. Maddesi'nin 3. fıkrası gereğince kendilerine tebligat yapılmasını isteyen alacaklılardan, tasfiye sonunda mahsup ve iade edilmek üzere tahmini tebligat sayısı nazara alınarak, hesaplanacak yazı ve normal tebligat masrafı toplamının 3 misli kadar avansın, iflas dairesine yatırmasını isteyecek. 
     
</TEXT>
</DOC>
