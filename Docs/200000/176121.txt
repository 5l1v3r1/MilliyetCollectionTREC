<DOC>
<DOCNO> 176121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sondun09.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Max Factör'ün varisi, tecavüz ettiği kadına 19 milyon dolar ödedi 
</HEADLINE>
<TEXT>

     Kozmetik firması Max Factor'ın uyuşturucu ve tecavüz suçlarından gıyabında 124 yıla mahkum olan varisi Andrew Luster, tecavüz ettiği Californialı kadına 19 milyon dolar tazminat ödemeye mahkum edildi. 
     Ventura Bölgesi Yüksek Mahkemesi yargıcı Frederick Bysshe, ''davadaki gerçeklerin çok aşağılık, insafsız ve sapıkça olduğunu'' belirterek, mahkemenin açık olan suçlar yüzünden tazminat cezasına karar verdiğini kaydetti. 
     Luster, 23 yaşındaki kadına 10 milyonu ceza olmak üzere toplam 19 milyon dolar tazminat ödeyecek. 
     Yetkililer, Luster'in 6 yıl önce Californialı kadına ''tecavüz ilacı'' olarak da bilinen GHB adlı anestezi ilacını verdikten sonra tecavüz ettiğini ve görüntüleri video kasete çektiğini bildiriyorlar. 
     Meksika'da haziran ayında yakalanan Andrew Luster, aynı ay ABD'ye iade edilmişti. 
     California eyaleti mahkemesince üç kadına tecavüz suçundan gıyabında 124 yıl hapis cezasına çarptırılan Luster, Meksika'nın turistik sahil beldesi Puerto Vallarta'daki otelde tutuklanmıştı. 
     39 yaşındaki Luster, 3 Ocak'ta davasına ara verildiği dönemde, ev hapsinde olduğu sırada ABD'den kaçmıştı. 
     Luster, 2000 yılında 21 yaşındaki bir kız öğrencinin, kendisine ilaç vererek saldırdığını ihbar etmesiyle tutuklanmıştı. 
     
</TEXT>
</DOC>
