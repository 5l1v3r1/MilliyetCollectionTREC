<DOC>
<DOCNO> 195707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sondun10.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de "Bush" alarmı .. 
</HEADLINE>
<TEXT>

     İngiltere'de polise, ikinci öncelikli ''güvenlik alarmı'' verildiği açıklandı. 
     Alarma, ABD Başkanı George Bush'un Londra ziyaretiyle El Kaide tehdidi konusunda ele geçirilen yeni delillerin yol açtığını belirten Scotland Yard yetkilileri, polislerin bu yeni alarm yüzünden yeni bir çalışma düzenine geçeceklerini de bildirdi. 
     Poliste izinlerin azaltıldığı, Başkan Bush'un Londra'da bulunacağı günlerde tümüyle kaldırıldığı İngiltere'de, alarma, bazı yabancı öğrencilerin sinagoglar ve Musevilere ait toplum merkezleri önünde kuşkulu faaliyetlerde bulunduklarının saptanmasının yol açtığı belirtiliyor. 
     Polisin, sinagoglar ve Musevi toplum merkezleri önünde video çekimleri yapan, fotoğraf çekmeye çalışan ya da bina hakkında ayrıntılı bilgi toplama çabasına giren bu kişilerin sorgulanması sonucunda, El Kaide'nin yeni bir eyleme hazırlandığı görüşüne ulaştığı kaydediliyor. 
     Polisin ikinci derecede öncelikli güvenlik alarmına geçirilmesini değerlendiren güvenlik uzmanlarıysa Scotland Yard'ın ''El Kaide, İngiltere'de bir eylem yapmayı düşünüyorsa bu dönemi, yani ABD Başkanı'nın burada olduğu günleri en uygun dönem olarak değerlendirecektir ve muhtemel eylemini bu döneme denk getirmeye çalışacaktır'' görüşünde olduğunu savunuyor. 
     
</TEXT>
</DOC>
