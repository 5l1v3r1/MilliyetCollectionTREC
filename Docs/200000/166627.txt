<DOC>
<DOCNO> 166627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/soneko27.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Haziran sonu için gösterge hedefler tutturuldu 
</HEADLINE>
<TEXT>

     Merkez Bankası, Haziran ayı sonu için belirlenen ''para tabanı ve net uluslararası rezervlere'' ilişkin performans kriteri ile net iç varlıklara ilişkin gösterge niteliğindeki hedeflerin tutturulduğunu bildirdi. 
     Merkez Bankası'ndan yapılan açıklamada, Mayıs-Haziran 2003 dönemi para programı gerçekleşmeleri hakkında bilgi verildi. 
     Açıklamada, para programında performans kriteri niteliğinde belirlenen Haziran ayı sonu para tabanı üst sınırının 13 katrilyon 200 trilyon lira olup son 5 iş günü ortalamasının alınarak yapıldığı hatırlatıldı. 
     Banka açıklamasında, Haziran ayı son 5 iş günü para tabanı ortalamasının 13 katrilyon 39 trilyon lira olarak gerçekleşerek, 13 katrilyon 200 trilyon liralık üst sınırın altında kaldığı ifade edildi. 
     Para programında performans kriteri niteliğinde belirlenen Haziran ayı sonu net uluslararası rezervler alt sınırının eksi 7 milyar dolar olduğu hatırlatılan açıklamada, programda tanımlanan net uluslararası rezervlerin eksi 3 milyar 865 milyon dolar olarak gerçekleşerek, performans kriteri niteliğindeki alt sınırın üzerinde kaldığı belirtildi. 
     Açıklamada, para programında gösterge niteliğinde belirlenen Haziran ayı sonu net iç varlıklar üst sınırının 34 katrilyon 100 trilyon lira olup, hesaplama son 5 iş günü ortalaması alınarak yapıldığı bildirilen açıklamada, net iç varlıklar ortalamasının 29 katrilyon 395 trilyon lira olarak gerçekleşerek, gösterge niteliğindeki üst sınırın altında kaldığı kaydedildi. 
     
     TEMMUZ-EYLÜL DÖNEMİ PARA PROGRAMI HEDEFLERİ 
     Banka açıklamada, 5 Nisan 2003 tarihli Niyet Mektubu ile belirlenen Temmuz-Eylül 2003 dönemi para programı hedefleri hakkında bilgi verildi. 
     Buna göre, gösterge niteliğinde belirlenen Eylül ayı sonu Para Tabanı üst sınırı 14 katrilyon 100 trilyon lira, net uluslararası rezervler altı sınırı eksi -6 milyar dolar olarak belirlendi. 
     Gösterge niteliğinde belirlenen Eylül ayı sonu net iç varlıklar üst sınırı 33 katrilyon 800 trilyon lira oldu. 
     
</TEXT>
</DOC>
