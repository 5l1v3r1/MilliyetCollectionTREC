<DOC>
<DOCNO> 168581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur20.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah tetikçisinin komşuları şaşkın... 
</HEADLINE>
<TEXT>

     İslamcı yazar Konca Kuriş'in kaçırılması ve çok sayıda kişinin öldürülmesi olayına karıştığı iddiasıyla yakalanan ''Hizbullah terör örgütü üyesi ve infazcısı'' Zübeyir Timur'un komşuları, olanlar karşısında şaşkına döndü. 
     Terör örgütü Hizbullah tetikçisi olduğu idida edilen Zübeyir Timur, Konya merkez Meram İlçesi Gazanfer Caddesi'ndeki 6 numaralı tek katlı gecekondu evine, yaklaşık 45 gün önce kiracı olarak taşındı. Çevresine Mardinli olduğunu söyleyen Timur, 4 yaşındaki oğlu R. ve 3 yaşındaki kızı M. ve eşi R. ile çevresiyle ilişkilerini asgari düzeyde tutmaya çalıştı. Komşuları, Timur'un eşi R'nin hayat kadını olduğunu iddia ettiler. 
     Komşuları tarafından kendi halinde bir kişi olarak bilinen Timur, çevresine ve alışveriş yaptığı esnafa kendisini ''Eyüp'' ismiyle tanıttı. Evlerde alçı kaplama işi yaparak geçimini sağladığını söyleyen Timur, operasyonun yapıldığı 6 Temmuz gününden birkaç gün önce aynı caddede bulunan esnafa, babasının rahatsız olduğunu bu nedenle Mersin'e taşınacağını anlattı. 
     Eşini ve çocuklarını bir yakınına bıraktığını söyleyen Timur, Konya plakalı bir kamyona eşyalarını yükleyerek, yola çıktı. Yaklaşık bir aydır Konya polisi tarafından takibe alınan Timur, göç kamyonuyla giderken Merkez Meram İlçesi Saaddet Mahallesi Ahmet Özcan Caddesi'nde Terörle Mücadele Şubesi ekipleri tarafından düzenlenen operasyonla yakalandı. 
     İlk sorgusu Konya'da yapılan Timur, Konca Kuriş'in kaçırıldığı Mersin'e gönderildi. Terör örgütü Hizbullah tetikçisi olduğu bildirilen Timur'un komşuları ise bu olay karşısında şaşkına döndüklerini söyledi. Kendi halinde bir kişi olarak bilinen Timur'un çok fazla kişiyle ilişki kurmaktan kaçındığını anlatan komşuları, fazla misafiri olmayan Timur'un evine bir buçuk aylık süre içinde sadece bir kez kardeşinin geldiğini belirttiler. 
     Komşularının, Kuriş'in kaçırılması ve birçok kişinin infaz edilmesinden sorumlu tutulan bir tetikçi olabileceğinin hiçbir zaman akıllarına gelmediğini belirten Gazanfer Caddesi sakinleri, ''Ondan en azından böyle bir nedenle şüphelenmek hiçbirimizin aklından geçmemiştir. Hiçbir şüpheli davranışı gözümüze çarpmadı. Bir buçuk aydır, cinayetten aranan azılı bir kişi ile aynı muhiti paylaştığımıza inanamıyoruz'' dedi. 
     Emniyet yetkilileri, uzun süredir aranan terör örgütü tetikçisinin yaklaşık bir aydır seyyar satıcı gibi davranan sivil ekipler tarafından sıkı takibe alındığını ve her hareketinin gözlendiğini belirttiler. 
     
</TEXT>
</DOC>
