<DOC>
<DOCNO> 183181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sonspo04.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar Inter'i ve Emre'yi ayakta alkışlıyor... 
</HEADLINE>
<TEXT>

     Avrupa Şampiyonlar Ligi'ndeki ilk maçında deplasmanda İngiltere'nin Arsenal takımını 3-0 yenen İtalya'nın FC Inter takımı, İtalyan basınından büyük övgü aldı. 
     İlk 11'de sahaya çıkan Emre'nin 61 dakika oynadığı, Okan'ın ise yedek kulübesinde beklediği maçta FC Inter'de herkesi kahraman olarak gösteren İtalyan basını, ''Ne İnter'di ama '' biçiminde başlık atarak sergilenen oyundan şaşkınlığını dile getirdi. 
     Gazetelerde yer alan yorumlarda, ''Arsenal altüst edildi. Toldo, Henri'nin penaltısı dahil tüm şutları kurtardı. Highbury'de tarihi zafer kazanan lacivert-siyahlılar Arsenal'i tokatladı. Inter'in maestrolarından İngilizler'e ders. Cuper, Inter'i tarihe geçiriyor'' denildi. 
     Galibiyetin armağan edildiği kulüp başkanı Massimo Moratti de, ''Yalnızca ben değil bu futboldan tüm futbolseverler büyük zevk aldı'' derken, teknik direktör Hector Cuper, ''Tüm futbolcularım olağanüstüydü. Gördünüz mü futbolcularım yalnızca pres değil topu da çok iyi döndürmeyi başardılar. Bu büyük bir gece'' diye konuştu. 
     Gazeteler özellikle Cruz ve Van der Meyde'nin performanslarından övgüyle sözettiler. 
     Bu arada Martins'in attığı 3. golün asistini yapan Emre ile ilgili yapılan yorumlarda da ''Başlangıçta birkaç hata yapıp rakibe top kaptırdı ama Cruz'un golünden sonra ön plana çıkıp çok akıllı da bir asist üretti. Klası, uzun pasları ve özveride bulunması gerektiğini kavrayınca takımın onun mevcudiyetini istediğini anladı. Önceden kestirilemez mükemmel bir gol pası gönderdi'' ifadeleri kullanıldı. 
     Öte yandan Avrupa Şampiyonlar Ligi ilk hafta maçlarında 4 İtalyan takımının da FC Juventus, SS Lazio, FC Inter, AC Milan yaptıkları maçlarda galip gelmelerinin İtalyan futbolunda bir ilk olarak tarihe geçtiği ifade edildi. 

     
</TEXT>
</DOC>
