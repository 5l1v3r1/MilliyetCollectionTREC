<DOC>
<DOCNO> 189498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sondun07.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeta-Jones'tan ömür boyu evlilik yemini... 
</HEADLINE>
<TEXT>

     Ünlü aktris Catherine Zeta-Jones, boşanma düşüncesini ''itici'' bulduğunu, ölene kadar eşi aktör Michael Douglas'tan boşanmayacağını söyledi. 
     Internetteki ''imdb'' sitesinin haberine göre, 59 yaşındaki Douglas ile evli olan 34 yaşındaki Zeta-Jones, iddialı açıklamalarda bulundu. 
     İngiltere'de küçük bir Katolik balıkçı kasabasında yetiştiğini ve oradaki insanların Hollywood'dakilerden çok farklı olduğunu vurgulayan güzel oyuncu, ''Bu, benim genlerimde var. Buradan yetişen yıldızlara bakın örneğin Tom Jones, eşi Linda'yla 47 yıl evli kaldı'' dedi. 
     Boşanmanın aklının ucunda bile geçmediğini vurgulayan Zeta-Jonğs, ''Boşanma düşüncesi midemi bulandırıyor. Ben hiçbir zaman boşanmayacağım, asla...'' açıklamasında bulundu. 
     
     DOUGLAS'IN İPLİĞİ PAZARA ÇIKIYOR 

     Yeni eşi Michael Douglas'a ''bağlılık yeminleri'' ederken, eski karısı Diandra Douglas ise anılarını kaleme alarak ünlü aktörün ''ipliğini pazara çıkarmaya'' hazırlanıyor. 
     Otobiyografisinde Douglas ile olan evliliğini bütün detaylarıyla anlatacağını belirten Diandra Douglas, bugüne kadar susmayı tercih ettiğini, ancak şimdi herşeyi satırlara dökeceğini söyledi. 
     Douglas, ''Herkes bana bunları anlatmamı söyledi. Ben de 'bir gün belki yaparım' demiştim. Yazmayı seviyorum, meditasyon gibi geliyor'' açıklamasında bulundu. 
     Michael Douglas ve Diandra Douglas, 23 yıl evli kaldıktan sonra boşanmış, ünlü aktör eski eşinden ayrılabilmek için milyonlarca dolar tazminatı gözden çıkarmıştı. Ünlü aktör ile ''müstakbel yazarın'', Cameron adlı bir oğulları bulunuyor. 
     
</TEXT>
</DOC>
