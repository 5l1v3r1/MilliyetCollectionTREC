<DOC>
<DOCNO> 179629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur41.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcılık, Uzanlar'ın tutuklanmasının reddine itiraz etti 
</HEADLINE>
<TEXT>

     Şişli Cumhuriyet Savcılığı, Hakan Uzan ve Bahattin Uzan'ın da aralarında bulunduğu 11 kişi hakkındaki tutuklama isteminin mahkemece reddine itiraz etti. 
     Merkez Yatırım ve Ticaret A.Ş'ye ilişkin soruşturmayı yürüten Cumhuriyet Savcısı Mecit Ceylan, geçtiğimiz günlerde Yaşar Avni Güral, Suat Gusinalı, Azmi Yılmaz, Birol Çilingir, Gürol Demirkol ve Erol Hürbaş hakkında ''tutuklama'', Yavuz Uzan, Hakan Uzan, Bahattin Uzan, Bilge Doğru ve Hülya Talu hakkındaki ''gıyabi tutuklama'' talebinin mahkemece reddine itirazda bulundu. 
     İtiraz, İstanbul Ağır Ceza Mahkemesi'nce değerlendirilecek. 
     Bu kişilerden Yaşar Avni Güral, Birol Çilingir, Gürol Demirkol ve Erol Hürbaş İmar Bankası'ndaki işlemlere ilişkin soruşturmayı yürüten Cumhuriyet Savcısı Sait Kunt'un talebi üzerine tutuklanmış, Kemal Uzan ile Yavuz Uzan hakkında da bu soruşturma dosyasıyla ilgili gıyabi tutuklama kararı verilmişti. 
     Kemal Uzan hakkında savcı Mecit Ceylan'ın istemi üzerine bir gıyabi tutuklama kararı daha çıkarılmış, ayrıca savcıların mahkemeye sevk ettiği ve aralarında bankanın eski Genel Müdürü Hilmi Başaran'ın da yer aldığı 7 kişi daha cezaevine gönderilmişti. 
     Bu arada Merkez Yatırım ve Ticaret A.Ş'nin Genel Müdürü Mustafa Akar'ın tutukluluğuna, avukatları tarafından Şişli Nöbetçi Asliye Ceza Mahkemesi'nde itirazda bulunulduğu öğrenildi. 
     Öte yandan ''Kara Paranın Aklanmasının Önlenmesine Dair Kanun'' kapsamındaki soruşturmada, Uzan grubu ile bağlantıları gerekçesiyle ihtiyati tedbir kararı uygulanan şirketlerden Adanaspor A.Ş'nin, bu karara itirazda bulunduğu kaydedildi. İtirazda, ''şirketin Uzan grubu ile bağlantısı bulunmadığı, Yavuz Uzan'ın da 1.5 yıl önce yönetimden ayrıldığının'' ifade edildiği belirtildi. 
     
</TEXT>
</DOC>
