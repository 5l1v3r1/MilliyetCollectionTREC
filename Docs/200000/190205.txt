<DOC>
<DOCNO> 190205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sonspo14.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuna 7 milyon doları dışladık 
</HEADLINE>
<TEXT>

     Kulüp Başkanı Özkan Sümer'in istifasının ardından Olağanüstü Genel Kurul kararı alan ve 26 Ekim'de görevi bırakacak olan Trabzonspor Yönetim Kurulu, veda toplantısı düzenledi. 
     Bordo-mavili kulübün asbaşkanı Erol Tuna, slayt gösterileriyle birlikte görevde bulundukları süre içerisinde gerçekleştirdikleri ve planladıkları projeler hakkında basın mensuplarına bilgi verdi. 
     Tuna, görevde bulundukları süre içinde, ilk defa ciddi bir kurumsallaşma konusunda çalışmalar gerçekleştirdiklerini belirterek, ''UEFA kriterlerini gerçekleştirdik. Bazı projeler yaptık ancak bazılarını da gerçekleştirmeye ömrümüz devam etmedi. Sümer'in istifasının ardından göreve devam edemezdik'' dedi. 
     Trabzonspor'un tam anlamıyla denk bir bütçesinin bulunmadığını da ifade eden Tuna, şöyle konuştu 
     ''Trabzonspor'un 16 trilyonluk bir vergi borcu var. Yayın gelirleri ise 13 trilyon lira. Vergi borcumuzun olması nedeniyle denk bir bütçemizi tam olarak sağlayamadık. Sezon öncesi Gökdeniz'i 4 milyon dolara istediler, diğer transferlere de 3 milyon dolar harcadık. Böyle bir bütçemize rağmen 7 milyon doları dışlayıp, Şampiyonlar Ligi, Avrupa Kupası maçları ve Türkiye Kupası şampiyonluğu gibi hedefler koyduk. Hedefsiz bir Trabzonspor olamazdı.'' Türkiye Kupası'nın sahibi olarak yönetimdeki görev süresince en büyük sevinçlerinden birini yaşadıklarını da ifade eden Tuna, ''Ancak hiçbir derbi maçı alamadık. Bunun için yönetim başarısızdır. Ligde ise 9 maçta 18 puan topladık ve 4. sıradayız. Diğer rakiplerimizle aramızda fark yok. Trabzonspor, ilerisi için umut vermektedir'' dedi. 
     
     TEKNİK HEYETLE KOPUKLUK OLDU 
     Kulüp Asbaşkanı Erol Tuna, mevcut yönetim kurulunun görev yaptığı dönemde, Teknik Direktör Samet Aybaba ile kopukluk yaşadıklarını söyledi. 
     Tuna, Teknik Direktör Aybaba ile sözleşme yaparken, bu sözleşmenin günün en iyi sözleşmesi olduğunu da belirterek, ''Başarı süreklilikle aranmalıdır. Ancak teknik direktörle yönetim arasında bir kopukluk oldu. Teknik kadro ile yönetim arasında köprü vazifesi kuracak bir genel kaptan veya genel menajer olmalıydı. Ancak bunu maalesef yapamadık. Gelecek yönetim bunun tedbirini almalıdır'' diye konuştu. 
     Tuna, bir gazetecinin, ''Derbi yenilgileri nedeniyle başarısız bir yönetim olduğunuzu söylediniz, peki teknik kadronun bir başarısızlığı yok mu'' sorusunu ise ''Yöneticinin olduğu gibi, teknik heyet ve futbolcu dahil herkes üzerine düşeni almalıdır'' diye yanıtladı. 
     
</TEXT>
</DOC>
