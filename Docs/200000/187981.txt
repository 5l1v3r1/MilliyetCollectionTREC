<DOC>
<DOCNO> 187981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sondun15.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'da bir Türk öldürüldü... 
</HEADLINE>
<TEXT>

     İngiltere'nin başkenti Londra'nın Tottenham semtinde dün akşam 4 kişilik bir grubun saldırısına uğrayan 33 yaşındaki İmam Ortaç adlı Türkün öldüğü açıklandı. 
     Kahramanmaraşlı İmam Ortaç'ın, dün akşam 22.00 sıralarında evinden ayrıldıktan sonra, sokak arasında zencilerin de bulunduğu 4 kişilik bir grubun saldırısına uğradığı ve derin bir bıçak yarası aldığı bildirildi. 
     Ortaç'ın, yaralı halde ana cadde üzerinde Türklere ait Yağmur Mini Market'e kadar ulaşmayı başardığına dikkati çeken polis yetkilileri, market sahiplerinin hemen polis ve ambulans servisine haber verdiklerini kaydetti. 
     En yakın sağlık kuruluşu North Middlesex Hastanesi'ne kaldırılan iki çocuk babası Ortaç'ın, tüm müdahalelere rağmen kurtarılamadığı ifade edildi. Ortaç'ın, 2 ve 6 yaşlarında iki kız çocuğu olduğu ve 4 yıldır ailesiyle birlikte İngiltere'de yaşadığı belirtildi. 
     Bu arada, Türklerin yoğun olarak yaşadıkları bölgedeki şiddet ve ırkçılığın her geçen gün daha da arttığına işaret eden bölge sakinleri, olayı protesto etti. Polisin, bölgede yeterli önlem almadığını belirten Türkler, özellikle bu akşam oynanacak maç öncesinde gerginliğin tırmanmasından şikayet ediyor. Türkler, Ortaç'ın yaralanmasının ardından ambulansın da 15 dakika kadar gecikmeyle gelmesinden yakınıyor. 
     Polis kaynaklarıysa Ortaç'ın ölümüyle ilgili başlatılan soruşturmanın sürdüğünü, olayla ilgili iki kişinin gözaltına alındığını bildirdi. 
     Bu arada, dün akşam olay yerine yaklaşık 5 dakika mesafede bir başka sokakta da 70 yaşlarında bir İngilizin aynı türde bir saldırıya uğradığı açıklandı. Bu kişinin sağlık durumununsa iyiye gittiği belirtildi. 
     Şiddetin her geçen gün tırmandığı İngiltere'de, The Independent gazetesinin bugünkü manşetinde de bu soruna geniş biçimde yer verildi. Şiddet içinde yaşamak ve böyle bir olayın sonucunda yaşamını yitirmenin artık İngiltere'de doğal hale geldiğini belirten gazete, ''bu da İngiliz biçimi yaşam ve ölüm'' başlığını kullandı. 
     Silah kültürünün giderek yayılmasını ve polisin önlem almakta yetersiz kalmasını eleştiren gazete, sadece bu hafta içinde 109 silahlı olayın yaşandığını öne sürdü. 
     
</TEXT>
</DOC>
