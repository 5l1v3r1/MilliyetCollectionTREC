<DOC>
<DOCNO> 152630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur13.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilim Kadınları Avrupa ödülü Prof. Erzan'ın... 
</HEADLINE>
<TEXT>

     Milli Eğitim Bakanı Hüseyin Çelik, Uluslararası L'oreal-UNESCO Bilim Kadınları Ödülleri'nin bu yılki Avrupa kıtası ödülünü alan İTÜ öğretim üyesi Prof. Dr. Ayşe Erzan'ı kutlayarak, ''Ben, kadınlar lehine pozitif ayrımcılıktan yanayım'' dedi. 
     L'oreal-UNESCO'nun 5 yıldır sürdürdüğü Bilim Kadınları Ödülleri'nde, bu yıl Türkiye'den de bir kadının ödül alması, Çırağan Sarayı'nda düzenlenen törenle kutlandı. 
     Törende konuşan Bakan Çelik, bilim kadınları açısından Türkiye'nin Avrupa standartlarının üzerinde bulunduğunu ifade ederek, Türkiye'deki kadın profesörlerin sayısının da Avrupa ülkelerinden fazla olduğunu söyledi. 
     Konuşmasında, ödül alan Prof. Dr. Ayşe Erzan'ı kutlayan Çelik, yine aynı ödül çerçevesinde Avrupa kıtası adına burs almaya hak kazanan TÜBİTAK Genetik Mühendisliği bölümünde çalışan Ahu Uncuoğlu'nu da tebrik etti. 
     Çelik, bugüne kadar dünyada olduğu gibi Türkiye'de de kadınların bilim kadını ya da beyinleriyle değil, kadın olma vasıflarıyla değerlendirildiklerini kaydederek, şöyle dedi 
     ''Kadınlar, birer cinsi obje olma vasıflarıyla değerlendirildi. Bu yanlış bakışın terk edilmesi lazım. Kadınlarımıza, bizimle birlikte hayatı paylaşan, bizim kadar başarılı, imkan ve fırsatlar verildiği zaman çok güzel işler başarabilecek bireyler olarak bakmamız gerektiğini düşünüyorum. Kadınlar aleyhine o kadar çok durum söz konusudur ki ben, kadınlar lehine pozitif ayrımcılıktan yanayım.'' Bakan Çelik, kadınlara ''kirli nazarlarla'' bakan insanların, kadınların gerçek güzelliklerini bulamayacaklarını da söyledi. 
     Çelik, konuşmasında L'oreal Türkiye'nin 2003 yılı için burs vermek amacıyla seçtiği 5 araştırmacı bilim kadınını da kutladı. 
     
     ''BİLİME AYRILAN BÜTÇELER ARTIRILMALI'' 
     Törende konuşan Prof. Dr. Ayşe Erzan ise Türkiye'de bilimi ciddiye alan insan kaynaklarının var olduğunu dile getirerek, bilime ayrılan bütçelerin artırılması gerektiğini söyledi. 
     Prof. Dr. Erzan, sadece bilim kadınlarının değil, Türkiye'de bu alanda çalışan herkesin desteklenmesi gerektiğini dile getirdi. 
     Avrupa kıtası adına burs almaya hak kazanan Ahu Uncuoğlu ise aldığı bursla 6 ay süreyle İsrail'in Hayfa Üniversitesi'nde gen bilimi üzerine çalışmalar yapacağını kaydetti. 
     Uncuoğlu, konuşmasında, Türk kadınına verdiği değerden dolayı Atatürk'e teşekkür ederek, Türkiye'nin bilim ve teknolojiyle var olacağını ifade etti. 
     L'oreal Türkiye Genel Müdürü Malek Sarmini, firmalarının özellikle bilim kadınlarını desteklediğini kaydederek, firmanın bünyesinde görev yapan araştırmacıların da yarıdan fazlasının kadın olduğunu söyledi. 
     Törende, Türkiye'de 2003 yılında L'oreal'den burs almaya hak kazanan Marmara Üniversitesi'nden Yrd. Doç. Dr. Hülya Cadabak, Bilkent Üniversitesi'nden Doç. Dr. Işık Gülpınar Yuluğ, Hacettepe Üniversitesi'nden Uzman Doktor Günnur Dikmen, Gazi Üniversitesi'nden Uzman Eczacı Merve Memişoğlu ve İstanbul Üniversitesi İstanbul Tıp Fakültesi'nden Dr. Elif Kırmızı Alsan'a burs belgeleri, Genel Müdür Sarmini tarafından verildi. 
     Milli Eğitim Bakanı Hüseyin Çelik'in, Prof. Dr. Ayşe Erzan'a başarısından dolayı çiçek verdiği tören, sanatçı Şirin Pancaroğlu'nun arp resitaliyle sona erdi. 
     





</TEXT>
</DOC>
