<DOC>
<DOCNO> 156017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sontur08.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Maddi sıkıntı yüzünden çocuklarını evlatlık vermek istiyor... 
</HEADLINE>
<TEXT>

     Zonguldak'ın Ereğli İlçesi'ne bağlı Ayvatlar Köyü'nde, eşinden üç yıl önce boşanan kadın, maddi imkansızlıklar nedeniyle 4 çocuğundan 3'ünü evlatlık vermek istiyor. 
     Eşinin tehdit ederek boşanmaya zorladığı okur yazar olmayan 34 yaşındaki Saime Karakuş, ilköğretim okulunda öğrenim gören 3 çocuğu ile henüz nüfus cüzdanı bulunmayan 5 yaşındaki küçük kızının ihtiyaçlarını karşılayamadığını, ayrıldığı eşinin babasının emekli maaşıyla geçimlerini sürdürmeye çalıştıklarını söyledi. 
     Anneler Günü'nde, kendisine verilecek en güzel hediyenin çocuklarının sefaletten kurtulmasının sağlanması olduğunu anlatan Karakuş, şöyle konuştu 
     ''Kocamdan ayrıldığımdan beri haber alamıyoruz. Bizi yüzüstü bırakan eşim, çocuklarını bile arayıp sormuyor. Parasızlıktan karınlarını zor doyurduğum çocuklarımı evlatlık vermek istiyorum. Bu durum beni kahrediyor. Ama bana en fazla muhtaç olan küçük kızımın ihtiyaçlarını karşılamak için buna mecburum. Evimizde ne elektrik, ne de suyumuz var. Sefalet içinde sağlıksız koşullarda çocuklarım ve ben perişan haldeyiz. Tek arzum çocuklarımın geleceğinin kararmaması.'' Çocuklardan 12 yaşındaki Döndü de kendileri için her türlü fedakarlığı yapan annelerinden asla ayrılmayı düşünmediklerini, ancak başka ailelere evlatlık verilmek istenmelerini ise anlayışla karşıladığını söyledi. 
     
</TEXT>
</DOC>
