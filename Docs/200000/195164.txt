<DOC>
<DOCNO> 195164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/siyaset/siy20.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   CHP'de ekonomi Derviş'e emanet...    CHP, yerel seçimler öncesi çalışma grupları oluşturma kararı aldı. Ekonomi çalışma grubunun başına CHP Genel Başkan Yardımcısı Kemal Derviş getirildi. Derviş başkanlığındaki çalışma grubu ekonomik gelişmelerle ilgili rapor hazırlayacak. CHP yönetimi belediye başkanlığı yapmış milletvekillerinden oluşan ve koordinatörlüğünü İzmir milletvekili Oğuz Oyan'ın yapacağı çalışma grubu da oluşturacak. Yerel seçimlere yönelik hazırlık yapacak çalışma grubu, "sosyal demokrat belediyecilik anayasası" adlı belge hazırlayıp, kamuoyuna açıklayacak. 
   
   İdamı kaldıran protokole onay    Türkiye, idam cezasını kaldıran 6 numaralı protokolü nihayet onayladı. Strasbourg'daki törende Türkiye adına imzayı Avrupa Konseyi nezdindeki Daimi Temsilci Büyükelçi Numan Hazar attı. İdam cezası konusunda Türkiye'nin önünde şimdi geçen temmuzda yürürlüğe giren 13 numaralı protokol var. Bu yeni protokol, idam cezasını savaş ve yakın savaş durumlarında da yasaklayarak Avrupa kıtasını idam cezasından tamamen arındırmayı hedefliyor. Diplomatik kaynaklar protokolün 2004'te imzalanabileceğini belirtiyor. 
   
   Washington KHK da terörist    ABD, kendisini fesheden terör örgütü PKK KADEK'in yerine kurulacağı bildirilen Kürdistan Halk Kongresi'ni KHK de terörist kabul ettiğini bildirdi. Anadolu Ajansı'na açıklama yapan bir ABD Dışişleri Bakanlığı yetkilisi, PKK KADEK üyelerine yaptıkları gibi, KHK üyelerini de şiddeti durdurarak, Topluma Kazandırma Yasası'ndan yararlanmaya davet ettiklerini söyledi. Yetkili, şunları söyledi "ABD'nin bu konudaki tutumu açık. PKK, hangi adı alırsa alsın, terörist bir örgüttür. Hiçbir isim değişikliği ve basın açıklaması, bu gerçeği değiştiremez." 
   
   
   
</TEXT>
</DOC>
