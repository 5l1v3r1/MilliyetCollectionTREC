<DOC>
<DOCNO> 171012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur26.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Irak'a asker gönderirseniz hesabını 7 ceddiniz veremez" 
</HEADLINE>
<TEXT>

     CHP Genel Başkanı Deniz Baykal, ''Eğer hükümet uluslararası meşruiyet olmadan, TBMM kararı olmadan, Irak'a asker gönderme gibi bir maceraya sürükleniyorsa bunun hesabını 7 ceddi bile veremez'' dedi. 
     Baykal, partisinin TBMM Grup toplantısında yaptığı konuşmada, Irak savaşı ile Ortadoğu'da başlayan sürecin şekillenmeye ve taşların yerine oturmaya başladığını söyledi. Ortaya çıkan tablonun Türkiye açısından şaşırtıcı olmadığını ve CHP'nin, Irak konusunda başından bu yana ortaya koyduğu ilkelerin değerinin artık daha iyi anlaşıldığını ifade eden Baykal, ABD'nin Türkiye Büyükelçisinin bir gazeteye verdiği mülakattaki sözlerinin de sürecin geleceği ile önemli ipuçları verdiğini söyledi. 
     Baykal şunları söyledi 
     ''Irak'ta tablo netleşiyor. ABD ve İngiliz askerlerine karşı çok ciddi bir toplumsal tepki başladı. Irak'ta hukukun üstünlüğü ve siyasi istikrar güvence altında değil, ekonomik sorunlar çözülemiyor. Demokratik bir Irak'la ilgili hiçbir umut verici gelişme ve belirti yok. ABD askerleri, savaş sırasında verdiği kayıptan daha fazla kaybı savaş sonrası saldırılarda vermeye başladı. 
     ABD'nin 1 Mart'ta geçmeyen tezkerenin ardından, Türkiye'yi cezalandırma, Türkiye'ye dünyayı dar etme uygulamaları ve Süleymaniye'de yaşanan olayın ardından, dün Sayın Başbakan, büyük bir mutlulukla, etekleri zil çalarak, iftiharla ABD bizden asker istiyor diyor. Bu sözleri duymak gerçekten şaşırtıyor insanı. Bunda iftihar edilecek ne var allahaşkına. ABD kendine yönelik tehdit ve tehlikeyi bertaraf etmek için önce Hindistan'tan, sonra Fransa ve Almanya'dan asker istedi ama aldığı yanıt uluslararası meşruiyet şartıydı. Şimdi bize de aynı talebin iletilmesi sonrasında böyle bir sevinci Türkiye Cumhuriyeti Başbakanına yakıştıramıyorum. 
     Türkiye uluslararası hukuka saygılı bir ülkedir ve elbette onun gereklerini yerine getirir. Ancak bunca dersten sonra artık uluslararası meşruiyet temelini aramak zorundayız. Bu konuda karar alınırsa elbette gereğini yaparız. Eğer hükümet bir kompleks içinde, beni affet anlayışı içinde, TBMM kararı olmadan uluslararası meşruiyet şartı aramadan böyle bir maceraya sürüklenecek olursa bunun hesabını 7 ceddi bile veremez.'' Deniz Baykal konuşmasında ABD'ye de seslendiğini belirterek, Türkiye'nin Irak'a asker göndermesi konusunda, ''Dışişleri Bakanının vereceği sözlere ve köşeye sıkışmış bir hükümetin tavizlerine değil'', Türkiye Cumhuriyeti'nin Anayasasına, Meclis'inin vereceği karara bakmalarını istedi. 
     Türkiye'nin bir tek askerinin herhangi bir sorumlulukla yurt dışına gönderilebilmesinin ancak TBMM'nin iznine bağlı olduğunu kaydeden Baykal, Meclis'ten mutlaka bir karar çıkarılması gerektiğini ifade etti. 
     TBMM'den yeni bir tezkere çıkması gerektiğini kaydeden Baykal, 19 Mart'ta Meclis'te kabul edilen tezkerenin yürürlük tarihi 20 Eylül'e kadardır. O nedenle bu tezkerenin kapsamı içinde Irak'a asker göndeririz demek kadar da yanlış birşey olamayacağını söyledi. Sözkonusu tezkerenin Kuzey Irak'a asker gönderilmesi ile ilgili olduğunu belirten Baykal, o tezkereye dayanarak Irak'a asker yollanamayacağını savundu. 
     
</TEXT>
</DOC>
