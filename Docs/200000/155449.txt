<DOC>
<DOCNO> 155449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sontur23.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasarruf ödemelerindeki aksaklığa protesto 
</HEADLINE>
<TEXT>

     KESK üyelerinden oluşan bir grup, zorunlu tasarruf anaparasının ödenmesinde yaşanan aksamaları protesto etti. 
     İstiklal Caddesi'ndeki Ziraat Bankası Galatasaray Şubesi önünde toplanan grup, ''Tasarruf hakkımız gasp edilemez'', ''Zorunlu eziyete son'' şeklinde slogan attı. 
     Daha sonra açıklama yapan KESK İstanbul Şubeler Platformu Dönem Sözcüsü Hasan Toprak, kamu emekçileri ve diğer tüm çalışanların büyük hayal kırıklığı yaşadığını belirterek, ''AK Parti'nin bir vaadi daha boş çıkmıştır. Anaparalarını alıp bir nebze olsun rahatlamak isteyen insanlar, ne ilginçtir ki bir türlü hakkı olan parayı alamamaktadır'' dedi. 
     İnsanların banka önlerinde uzun kuyruklar oluşturduklarını, ancak çeşitli nedenlerle ya paralarını eksik aldıklarını ya da eli boş döndüklerini kaydeden Toprak, ''Şimdiye kadar okul mutemetlerinin hazırladığı listeler baz alınıyor ve eğitimcilerin nemaları maaş hesaplarına yatırılıyordu. Nema ödemelerindeki uygulama, anapara ödemelerinde niye geçerli olmuyor Anlamak olanaklı değil'' diye konuştu. 
     ''Hükümetin parayı elinde tutmak istediğini'' ileri süren Toprak, yetkililerin bir an önce bu sıkıntıyı çözmelerini istedi. 
     Protestocu grup daha sonra olaysız dağıldı. 
     
</TEXT>
</DOC>
