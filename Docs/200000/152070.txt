<DOC>
<DOCNO> 152070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun36.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Misafirlerimize muhakkak iyi davranmalıyız" 
</HEADLINE>
<TEXT>

     KKTC Cumhurbaşkanı Rauf Denktaş, KKTC ile Rum kesimi arasındaki geçişlerin serbest bırakılmasının ardından sınır kapılarında yaşanan yoğunlukla ilgili olarak, ''tedbirleri gözden geçireceklerini, gereken kararları alacaklarını'' söyledi. 
     Denktaş, 23 Nisan kutlamaları kapsamında KKTC'de bulunan yabancı ülke çocuklarını kabulü sırasında, gazetecilerin geçişlerle ilgili sorularını da yanıtladı. 
     Gümrük kapılarında daha tatminkar tedbirler almak gerektiğini ve günde bu kadar kişinin geçmesinin önemli olduğunu ifade eden Denktaş, sınır kapısında kimsenin eziyet çekmemesi için sayı sınırının konulabileceğini belirtti. 
     Denktaş, bugün KKTC'ye geçen Rumlardan birinin üzerinde ''Kıbrıs Cumhuriyeti'' bayrağı olan bir tişört bulunduğunu belirtti ve bu kişinin fotoğrafını basın mensuplarına gösterdi. Denktaş, ''Bu tabiatıyla bir tahriktir. Buradaki insanları tahriktir, hakarettir. Belli ki bu Rumun ziyareti bir dostluk için değil. Kendi bildiği şekilde bizi tahrik edip bir olay çıkartmak için yapmıştır. Bunun da tertibatı alınacaktır'' dedi. 
     Gelişmelerden memnun olduklarını ve karşılıklı ziyaretlerin iyi olduğunu ifade eden Denktaş, şöyle devam etti 
     ''Buraya gelen Rumlardan aldığımız hava ve tepki, bizi diz çökmüş, açlıkla boğuşan, bıraktıkları Kıbrıs'ı çok daha kötü hale getirmiş, 'işgal' altında yaşayan bir toplum olarak göreceklerini sandılar. Çünkü biliyorsunuz, diğer tarafa Rum tarafına gidenlerin vermiş olduğu bilgi budur. Ama hayretler içerisinde kaldıklarını, hayatın Rum tarafından daha güzel olduğunu söyleyenler de olmuştur. Geçitkaleli bir aile, Geçitkale etrafında Atlılar, Muratağa yöresinde yapılan vahşeti bilmediğini söylemiştir. Yapılanları öğrendikten sonra, 'Bizim buralara gelip yerleşmeye yüzümüz yok, böyle bir niyetimiz de yok' demek ihtiyacını duymuşlardır. Bizim insanlarımız, bazıları gidip süratle geri dönmüşlerdir. Beklediklerini bulmadıkları için. Diğerleri gidip kendi işlerini görüyorlar herhalde.'' ''Misafirlerimize muhakkak iyi davranmalıyız'' diyen Denktaş, halkın tahriklere kanmamasını istedi. ''Bizi yerleşmiş, devletimize sahip çıkmış, devletimizin bize sahip çıkmış olduğunu görmeleri, uzlaşma zeminini hazırlamak açısından çok önemlidir'' diyen Denktaş, sözlerini şöyle sürdürdü 
     ''Bizi teslim olmaya hazır, herhangi bir anlaşmayı imzalamaya hazır, çökmüş kişiler olarak göreceklerini zannederken, bizi ayakta, diri, haklarına, memleketine, egemenliğine sahip insanlar olarak görünce tabiatıyla masada başka türlü davranırlar. Onun için bu imajı devamlı surette verelim. Devletimize sahibiz. Egemenliğimize sahibiz, iyi komşuluk istiyoruz. Ortaklık yapılacaksa buna da varız, ama bizi idare etmenize, bize taahküm etmeninze, bizim hükümetiniz olduğunuzu söylemenize tahammülümüz yoktur.'' Cumhurbaşkanı Denktaş, mal mülk konusunda, Rumların, kendilerinin iyice yerleştiğini ve yerlerinden göç etmeye niyetleri olmadığını iyice anlayacağını belirterek, malk mülk konusunun tazminatlar yoluyla halledileceğini kaydetti. Denktaş, ''İki tarafın birbirini denemesi ve anlaşma yollarını araştırmaya devam etmesi olumlu bir gelişmedir'' dedi. 
     Rumların araçlarıyla KKTC'ye geçmeleri konusuna Türk tarafının daha liberal davrandığını, ancak Rumların bunun tersini yaptığını ifade eden Denktaş, bu durumun da değerlendirileceğini söyledi. Aksaklıkların giderileceğini belirten Denktaş, önemli olanın iyi niyetin karşılık bulması olduğunu kaydetti. 
     Kıbrıs Rum kesimine geçen bazı Türklerin oradaki mallarını satma teşebbüsünde bulundukları yönünde duyum aldıklarını dile getiren Denktaş, bunun Rum tarafını da tedirgin ettiğini söyledi. Bu tur girişimde bulunanları, Rum kesimindeki malına karşılık KKTC'de kendilerine verilen malların elinden alınmasının ve cezalandırılmalarının gündeme geleceği yönünde uyaran Denktaş, ''Kimse hükümetinden, devletinden izinsiz iş yapmasın'' dedi. 
     Cumhurbaşkanı Denktaş, sınır kapılarındaki yoğunluğun azalması için başka kapılar açılıp azılmayacağı yönündeki bir soruya karşılık, ''Memleketi delik deşik etmeye niteyimiz yok'' dedi. 
     Bu arada, Cumhurbaşkanlığı'nda, Cumhurbaşkanı Denktaş'ın başkanlığında, Başbakan Derviş Eroğlu, Devlet Bakanı ve Başbakan Yardımcısı Serdar Denktaş ve diğer yetkililerin katılımıyla, geçişlerin değerlendirildiği bir toplantı yapılıyor. 
     





</TEXT>
</DOC>
