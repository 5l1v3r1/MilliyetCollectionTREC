<DOC>
<DOCNO> 152972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun38.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın doğum günü sadece Tikrit'te kutlandı 
</HEADLINE>
<TEXT>

     Irak'ın her yıl adına görkemli kutlamalar yapılan devrik lideri Saddam Hüseyin'in bu yılki doğum günü, sadece doğum yeri Tikrit'te kutlandı. 
     Kuzey kenti Tikrit'te, Tikrit aşiretinden az sayıda kişi liderlerinin 66. doğum gününde gösteri yaptı. 
     Tikritliler, Saddam'ın doğum gününü gelecek yıllarda da kutlama sözü verdi. 
     Saddam'ın kuzeni olduğunu söyleyen Abdullah Ayle Hüseyin, ''Saddam Hüseyin en önemli Arap liderlerinden biri. Onu dışardan getirtmedik. O Irak'ta doğdu. Amerikalılar bizi zaptetti, ancak Saddam'ı desteklemeye devam edeceğiz'' dedi. 
     Öte yandan, Bağdat'ın, eski adı ''Saddam Kenti'' şimdiki adı ''Sadr Kenti'' olan büyük Şii mahallesinde, Saddam Hüseyin'i temsil eden bir eşekle ''alaycı'' bir doğum günü kutlaması yapıldı. 
     Nüfusu yaklaşık 2 milyon olan mahalle sakinlerinden Ali adlı kişi, ''Hayatımda ilk kez Saddam'ın doğum günü kutlamalarına katılmak zorunda değilim. Saddam bir diktatördü. O Irak'ın başındaki bir eşekti. Iraklıların birçoğu doğum günü kutlamalarında korkudan mutluymuş gibi yapıyorlardı'' dedi. 
     Bu ''kutlamanın'' düzenleyicilerinden Hasan el-Hüseyin ise ''bu eşek için çiçek ve pasta getireceğiz'' dedi. 
     Irak'ın güneyinde, Basra'nın dışındaki bir anayolda, 50 kadar kişi Saddam'ın paçavralardan yapılmış kuklasını yere atarak, üzerinde tepindi, sonra da kuklayı yaktı. 
     Şii din adamı Ali El Rubei'nin önderliğindeki grup, ''Saddam'a hayır, İslam'a evet'' sloganları attı. 
     




</TEXT>
</DOC>
