<DOC>
<DOCNO> 162796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur17.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
6. Uyum paketi TBMM'de.. 
</HEADLINE>
<TEXT>

     Avrupa Birliği 6. Uyum Paketi, TBMM Başkanlığı'na sunuldu. 
     Yürütme ve yürürlük ile birlikte 22 maddeden oluşan ''Çeşitli Kanunlarda Değişiklik Yapılmasına İlişkin Yasa Tasarısı''na göre, Türk vatandaşlarının günlük yaşamlarında geleneksel olarak kullandıkları farklı dil ve lehçelerde de kamu ve özel radyo ve televizyon kuruluşlarınca yayın yapılabilecek. RTÜK, farklı dil ve lehçelerde yapılacak yayınların usul ve esaslarına ilişkin yönetmelik hazırlayacak. 
     Çocuklara, sadece ahlak kurallarına uygun düşmeyen ve kamuoyunu incitici nitelikte ad konulamayacak. 
     Tasarıyla, Terörle Mücadele Yasası'nın 8. maddesi yürürlükten kaldırılırken, MGK Genel Sekreterliği, Sinema ve Video Eserlerini Denetleme Kurulu'ndan çıkarılıyor Seçim dönemlerinde 1 hafta olan yayın yasağı da seçim gününden önceki 24 saat olmak üzere daraltılıyor. 
     Tasarıya göre, YSK, belirlenen esaslara aykırı yayın yapan ülke genelindeki özel radyo ve televizyon kuruluşlarını uyaracak veya aynı yayın kuşağında açık bir şekilde özür dilemesini isteyecek. Bu talebe uyulmaması veya aykırılığın tekrarı halinde, YSK, ihlale konu programın yayınını durduracak. Yayını durdurulan özel radyo ve televizyon kuruluşlarının sorumluları, 10 milyar liradan 85 milyar liraya kadar ağır para cezasıyla cezalandırılacak. 
     Türkiye'nin üye olduğu uluslararası ve bölgesel kuruluşlar ile bu kuruluşlara üye ülkelerin gözlemcileri ve hükümet tarafından uygun görülen uluslararısı hükümet dışı kuruluşların gözlemcileri, seçimlerin tüm aşamalarını sadece işleyebilecekler. 
     
</TEXT>
</DOC>
