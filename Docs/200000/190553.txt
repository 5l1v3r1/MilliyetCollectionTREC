<DOC>
<DOCNO> 190553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sontur40.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa'daki kazada ölen 3 kişinin kimlikleri belirlendi 
</HEADLINE>
<TEXT>

     Şanlıurfa'da, 1 yolcu otobüsü, 2 ham petrol yüklü tanker ve 1 kamyonun çarpıştığı zincirleme kazada, ölen 4 kişiden 3'ünün kimlikleri belirlendi. 
     Alınan bilgiye göre, Abdülkerim Demir yönetimindeki 06 MYN 04 plakalı Öz Ağrı Dağı firmasına ait yolcu otobüsü, Şanlıurfa-Gaziantep Karayolu'nun Arat Dağı mevkiinde Ömer Alkış'ın kullandığı 73 SC 882 plakalı kamyonu sollamak isterken karşıdan gelen, Ramazan Çakmak yönetimindeki 63 PP 151 plakalı tankerle çarpıştı. Söz konusu araçlara plakası ve sürücüsünü kimliği belirlenemeyen başka bir tankerin çarpması sonucu zincirleme kaza meydana geldi. 
     Kazada, ham petrol yüklü tankerler yanarken, otobüsü sürücüsü Abdülkerim Demir, kamyon sürücüsü Ömer Alkış, tanker sürücüsü Ramazan Çakmak ve kimliği belirlenemeyen 1 kişi olay yerinde öldü. 
     Kazada ham petrolün yola dökülmesi ve yangın çıkması nedeniyle Şanlıurfa- Gaziantep Karayolu'nun halen trafiğe kapalı olduğu bildirildi. 
     
</TEXT>
</DOC>
