<DOC>
<DOCNO> 199393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/guncel/gun01.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet'in fotoğrafı simge oldu 
</HEADLINE>
<TEXT>

      DIŞ HABERLER SERVİSİ 
   
   Beth Israel ve Neve Şalom sinagoglarında düzenlenen saldırıların ertesi günü yalnızca Milliyet'te yer alan Alp Sime imzalı fotoğraf, İstanbul'daki terörün simgesi haline geldi. Yabancı ajansların yoğun ilgisinin ardından Fransa'da yayımlanan Paris Match dergisi, fotoğraf sanatçısı Alp Sime'nin, Galata'daki Neve Şalom sinagoguna düzenlenen saldırının hemen ardından çektiği fotoğrafa iki tam sayfa ayırdı. Sime'nin fotoğrafıyla sunulan haberde, "Terörizm tüm cephelerde saldırıyor" başlığı kullanıldı. Dergi, "Neve Şalom'da yüzü feci şekilde yaralanan adam, 'Neler oluyor ' diye mırıldanmaktaydı" ifadeleriyle, fotoğrafın çekildiği anı tasvir etti. Paris Match, terörizmin, Türkiye'yi, Ortadoğu politikaları konusunda Washington'a yakınlığını nedeniyle hedef aldığını, saldırılarda Yahudilerin yanı sıra Müslümanların da öldüğünü belirtti. 
   
   
   
   
   
</TEXT>
</DOC>
