<DOC>
<DOCNO> 163771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sontur20.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de her 8 kız çocuğundan biri okula gitmiyor... 
</HEADLINE>
<TEXT>

     BM Çocuklara Yardım Fonu UNICEF İletişim Programı Sorumlusu Sema Hosta, Türkiye'de her 8 kız çocuğundan birinin okula gitmediğini belirterek, ''Bu, Türkiye'nin gelişmekte gösterdiği çabaya uymuyor. Eğer AB'ye bu kadar yürekten girmek istiyor ve inanıyorsak yapılabilecek en önemli şey kız çocuklarının eğitimidir'' dedi. 
     ''Sivil Toplum Kuruluşları-UNICEF İletişim Ağı 1. Genel Kurulu'' toplantısına, Taksim Richmond Oteli'nde devam ediliyor. 
     Hosta, çocuklara uygun bir dünya yaratabilmek için UNICEF ve sivil toplum kuruluşları tarafından ilk kez ''bölgesel bir kampanya'' başlatıldığını söyledi. 
     Doğu Avrupa, Balkanlar, Baltık Kıyısı ve Bağımsız Devletler Topluluğu'ndan 27 ülkenin katılımıyla bölgenin temel sorunlarının ''Etnik Azınlıklara Mensup Çocuklar'', ''Yoksulluk İçindeki Çocuklar'', ''Özürlü Çocuklar'', ''Kurumlara Yerleştirilen Çocuklar'', ''Mülteci Çocuklar'', ''Toplumsal Cinsiyet ve Ayrımcılık'' ve ''HIV AIDS'' olarak saptandığını ifade eden Hosta, her ülkenin bu konulardan kendisi için öncelikli olanı tespit ederek, çözüme yönelik kampanyalar yapacağını anlattı. 
     Türkiye için en önemli sorunun kız çocuklarının okullaşma oranlarında çıktığını kaydeden Hosta, ''Her 8 kız çocuğundan biri okula gitmiyor. Bu, Türkiye'nin gelişmekte gösterdiği çabaya uymuyor. Eğer AB'ye bu kadar yürekten girmek istiyor ve inanıyorsak yapılabilecek en önemli şey kız çocuklarının eğitimidir'' dedi. 
     Kız çocuklarının eğitiminin, sağlıklı nesillerin temeli olduğunu söyleyen Hosta, bu şekilde anne-çocuk ölümünün azalacağını, töre cinayetlerinin ve aile içi şiddetin sona ereceğini dile getirdi. 
     Bölge ülkelerinin pek azında kız çocuklarının eğitimiyle ilgili sorun olduğuna işaret eden Hosta, ''Biz, bölgedeki pekçok ülkeye göre daha iyi pozisyondayken, bize uymayan bir tablo sergiliyoruz. Türkiye böyle bir sorunla başedemeyecek bir ülke değil'' diye konuştu. 
     
     2005'TE 50 İLE ULAŞILACAK 
     Milli Eğitim Bakanlığı'nın büyük bir özveri ile çalıştığına dikkat çeken Hosta, ihtiyacı olan çocuklara ders kitaplarının ücretsiz dağıtılacağının deklare edilmesinin bu konudaki ''politik kararlılığın ifadesi'' olduğunu vurguladı. 
     Bölgedeki kampanyanın bir yıllık olarak planladığını ancak Türkiye'de kız çocuklarının eğitimiyle ilgili çalışmaların, bu yılın sonuna kadar 10, 2005'e kadar da toplam 50 ilde yaygınlaştırılacağını dile getiren Hosta, ''Kampanya, kız ve erkek çocuklarının okullaşma oranı eşitlenene kadar seferberlik halinde sürecek. Valiler, kaymakamlar, ev ekonomistleri, okul müdürleri, imamlar, muhtarlar aklınıza kim geliyorsa işin içinde olacak'' dedi. 
     
     SİVİL TOPLUMDAN DESTEK 
     Kampanyanın Türkiye'deki yürütücelerinden, çocuk merkezli çalışmalar gerçekleştiren 27 sivil toplum kuruluşunun oluşturduğu Türkiye Çocuk Hakları Koalisyonu temsilcisi ve TOÇEV Tuvana Okuma İstekli Çocuk Eğitim Vakfı Başkanı Ebru Yarcan da, ''halkı uyandırarak'' kampanyaya destek vermek istediklerini söyledi. 
     Yarcan, ''Eylül ayı'nda çalışmalara başlayacağız. Kız çocuklarının eğitimi için halkı ayaklandırmak istiyoruz'' diye konuştu. 
     Koalisyon temsilcisi ve YÖRET Yüksek Öğrenimde Rehberliği Tanıtma ve Rehber Yetiştirme Vakfı Başkanı Nüket Atalay ise, Türkiye'de kız çocuklarının, yasalarla erkek çocuklarla aynı haklara sahip olduklarını ancak uygulamada eksiklikler bulunduğunu söyledi. 
     Atalay, ''Çocuklar için uygun dünya yaratmak fikrinden yola çıkıyoruz. Bizim için uygun bir dünyanın, kız çocuklarının eğitimiyle yaratılacağına inanıyoruz'' dedi. 
     ''Sivil Toplum Kuruluşları-UNICEF İletişim Ağı 1. Genel Kurulu'' yarın sona erecek. 
     
</TEXT>
</DOC>
