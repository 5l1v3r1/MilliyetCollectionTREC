<DOC>
<DOCNO> 166422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo18.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'un yeni hocası Ümit Turmuş... 
</HEADLINE>
<TEXT>

     Elazığspor, teknik direktör Ümit Turmuş ile 1 yıllık sözleşme imzaladı. 
     TSYD Ankara Şubesi'nde yapılan imza töreninde kulüp başkanı Baki Aydın, Ümit Turmuş'un gerek yurtiçi, gerek yurtdışında birçok takım çalıştırdığını belirterek, ''Bütün bu takımları, çok başarılı bir şekilde idare etmiş ve başarılı sonuçlar almıştır. Bizde de başarılı olacağına inanıyoruz'' dedi. 
     Aydın, Turmuş'un Elazığlı olmasının hem takım hem Elazığ için büyük bir kazanç olduğunu kaydederek, şöyle devam etti 
     ''Geçen sezon 3 çalıştırıcı değiştirdik. Bu sene ince eleyip sık dokuyunca transferde biraz geciktik. Ancak gecikmemizde de görüldü ki isabetli bir karar vermişiz.'' Teknik direktör Ümit Turmuş da hedeflerinin Elazığspor'u ciddi bir kulüp durumuna getirmek olduğunu ifade ederek, şöyle konuştu 
     ''Amacımız düşme korkusunun yaşanmadığı, altyapısının tamamlandığı, kurumsallaşmanın başlatıldığı bir kulüp yaratmak. Ben sadece teknik direktör olarak değil, aynı zamanda bütün bu işleri de Elazığ'da başlatarak, sağlam bir altyapı oluşturmak istiyorum. Elazığspor, eksiklerini gidererek, küme düşme korkusu yaşamayan bir takım olacaktır.'' Turmuş, Elazığspor'da torpilli hiçbir futbolcunun oynayamacağını da vurgulayarak, ''Elazığspor'da torpil olmayacak. Hakeden oynayacak. Sadece bugünü değil, takımın geleceğini de garanti altına almamız gerekiyor. Bu amaçla da dış transferde Türkiye'de bilinen oyuncuları almak istiyorum. İç transferde de yaklaşık 11-12 oyuncuyla anlaşmayı düşünüyoruz. Bunlardan 6 tanesi imzayı attı'' diye konuştu. 
     Ümit Turmuş, takımın daha önceden Almanya'da kamp yapmasının planlandığını, ancak ekonomik nedenlerle bunun iptal edildiğini söyledi. 
     Sezonu, 1 Temmuz'da açacak olan Elazığspor'un 21 Temmuz'a kadar kendi tesislerinde çalışacağını, bu tarihten itibaren de 2. etap hazırlıkları için Gerede veya Kızılcahamam'ın düşünüldüğünü hatırlatan Turmuş, ''Bu sürede de şartları zorlayacak en iyi transferleri gerçekleştiremeye çalışacağız'' dedi. 
     
</TEXT>
</DOC>
