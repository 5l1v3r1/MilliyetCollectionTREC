<DOC>
<DOCNO> 176549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur11.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın ilk 6 ayında en çok bunları okuduk... 
</HEADLINE>
<TEXT>

     Bu yılın 6 ayında en çok okunan kitaplar sıralamasında Umberto Eco'nun ''Baudolino'' ve Hasan Cemal'in ''Kürtler'' adlı kitapları ilk sıraları aldı. 
     Jean-Christophe Grange imzalı ''Kurtlar İmparatorluğu'' ve Georges Simenon'un ''Katil'' adlı kitapları ise yaz döneminin liste başını oluşturdu. 
     Pandora Kitabevi'nin araştırmasından derlediği bilgiye göre, geçen yıla oranla bu yılın ilk yarısında kitap fiyatlarında fazla artış olmadı. Geçen yıl ortalama 9.8 milyon liradan yapılan satışlar, bu yılın ilk 6 ayında 11.6 milyon lira civarında oldu. 
     Buna karşılık basılan kitap sayısında artış gözlendi. Geçen yıl boyunca toplam 5 bin 208 kitap okurla buluşurken, bu yılın ilk yarısında bu rakam 3 bin 500'e yaklaştı. Ancak yayınevi sayısında düşüş, bir başka dikkat çekici noktayı oluşturdu. 2002'de 643 olan yayın yapan kuruluş sayısı, bu yıl 540'a düştü. 
     Bu yılın 6 ayında edebiyat alanında, en çok, Doğan Kitapçılık'tan çıkan Umberto Eco'nun, erken Ortaçağ dönemine ışıklı bir elbise giydirdiği ''Baudolino''su okundu. 
     Büyük bir depremin yerle bir ettiği İstanbul'daki felaketi ve bunun tam ortasında denetimi elinde tutmaya çalışan ABD ve AB'nin çekişmesini anlatan ''Birgün Gece'' de listede ikinci sırada yer aldı. Mine Kırıkkanat'ın bu kitabı, Om Yayınevi'nden çıktı. Vedat Özdemiroğlu'nun ''Selam Dünyalı Ben Türküm'' kitabı ise çok okunanlarda üçüncü sırayı aldı. Evde gömlek, kravat ve süveterini çıkarmayıp sadece altına pijama giyenlerin, gazetedeki insan fotoğraflarına türlü çeşitli bıyık çizenlerin hikayesinin anlatıldığı kitabı, İletişim Yayınevi yayımladı. 
     İnci Aral'ın ''Mor'', Michael Cunnigham'ın ''Saatler'', Gökhan Akçura'nın ''Kedi Kitabı'', Gcabrera Infante'nin ''Şehirler Kitabı'', Ursula Le Guin'in ''Başka Bir Yer'', Gülriz Sururi'nin ''Bir An Gelir'' ve Tuna Kiremitçi'nin ''Git Kendini Çok Sevdirmeden'' adlı kitapları, edebiyat alanında en çok satan diğer eserleri oluşturdu. 
     2003'ün ilk 6 ayında edebiyat dışı çok satanlar listesinde Doğan Kitapçılık'tan çıkan Hasan Cemal'in ''Kürtler'' isimli kitabı birinci sırada yer aldı. Bunu yine Doğan Kitapçılık'tan Osman Müftüoğlu imzasını taşıyan ''Yaşasın Hayat'' ve Güncel Yayınevi'nden çıkan ''William Irwin'in Matrix ve Felsefe''si izledi. 
     
     GÜNÜN LİSTE BAŞLARI 
     Bu arada, yaz aylarında en çok okunan kitapların başına, Doğan yayıncılıktan çıkan ''Kurtlar İmparatorluğu'' yerleşti. Jean Christophe Grange'ın kitabında, seri cinayetler, Strasbourg-Saint-Denis'teki küçük Türkiye, Fransız polisindeki iç hesaplaşmalar ve tıbbın karanlık amaçlara alet edilmesi var. 
     K Kitaplığı'nın yayınladığı ''Katil'' de çok okunanlar arasında yer aldı. Bir kasabanın değer yargıları, yüzeysel dostlukları, dedikodular ve bunların ortasında yapayalnız bir yarı deliye dönüşen 'Katil' ile Georges Simenon'un, bir eseri daha dilimize çevrildi. 
     İnkılap Yayınları'ndan çıkan Burak Eldem'in ''Marduk'la Randevu'' Everest Yayınları'ndan Buket Uzuner'in ''Şiirin Kızkardeşi Öykü'' ve Can Yayınları'nın bastığı Arif Keskiner'in ''Yine mi Çiçek'' isimli kitapları da çok okunanlar sıralamasının üstlerinde yer aldı. 
     
     EN ÇOK KİTAP YAYINLAYANLAR 
     Bu yılın ilk 6 ayında en çok yayınlayan kuruluşlar Yapı Kredi, Alfa ve İnkılap olarak belirlendi. Bunlardan Yapı Kredi Yayınları'nın çok satanlarını, Amin Maalouf'un ''Uzaktan Aşk'', Prof. Dr. Halil İnalcık'ın ''Osmanlı İmparatorluğu Klasik Çağ'', Orhan Veli Kanık'ın ''Nasreddin Hoca Hikayeleri'' oluşturdu. 
     Alfa Yayınları'ndan çıkanlar arasında ise Pınar Altuğ'un ''Pınar'ın Mutfağından'', Buket Uzuner'in ''Şiirin Kızkardeşi Öykü'' ve Perihan Mağden'in ''Topladım Dağılan Kalbimin Her Köşesini'', çok satılanlar oldu. 
     İnkılap Yayınevi ise Varın Martel'in ''Pi'nin Yaşamı'', Burak Eldem'in ''2012 Marduk'la Randevu'', Emma Mclaughlin'in ''Dadı Günlükleri'', Neşe Cehiz'in ''Bakire Kızlar ve Ötekiler'', Yasemin Bradley Dr. Antony Bradley'in ''Gelecek Yiyeceklerde'' isimli kitaplarının çok sattığını bildirdi. 
     
</TEXT>
</DOC>
