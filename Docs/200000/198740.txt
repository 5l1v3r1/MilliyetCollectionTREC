<DOC>
<DOCNO> 198740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/guncel/gun13.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Pijamayla yakalandı 
</HEADLINE>
<TEXT>

      DİNÇER ŞEREF 
   
   Ankara Ulucanlar Cezaevi'nden sevk edilirken ring aracını ele geçirip firar eden ve iki arkadaşı polisle girdikleri çatışmada ölen son hükümlü Hayrettin Çelik 25 , anneannesinin evinde uyurken yakalandı. Cezaevi ring aracını Uşak yakınlarında ele geçirip gasp ettikleri araçlarla kaçan üç hükümlüden Çelik, önceki gün arkadaşı Hüseyin Şahin'in Şişli'de ölümüyle sonuçlanan çatışmadan kaçtıktan sonra sevgilisi Emine Uludağ'ı aradı. Çelik'in talimatı doğrultusunda Uludağ, kontrol için olay yerine gitti. 
   Şüpheli hareketleri nedeniyle polisin dikkatini çeken Uludağ, sorguya alındı. Sorgu sonucu polis, Çelik'in gidebileceği adreslere pusu kurdu. Sonunda Gaziosmanpaşa' daki anneannesi Yeter Çelik'in evinde gizlendiği tespit edilen Çelik, eve yapılan ani baskında uyurken yakalandı. Üç firariden Mehmet Çiçekli de, 16 Kasım'da ölü ele geçirilmişti. 
   
   
   
   
   
   
</TEXT>
</DOC>
