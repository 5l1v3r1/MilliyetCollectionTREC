<DOC>
<DOCNO> 162576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/guncel/gun10.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak elektrik 'yakıyor' 
</HEADLINE>
<TEXT>

Mersin'de kaçak elektrikle mücadele eden TEDAŞ Müessese Müdürü'ne tehdit yağıyor 
     MUSTAFA İNSAN Mersin DHA 

     Adana'da kaçak elektrikle mücadele ederken geçici görevle Şanlıurfa'ya atanan TEDAŞ Müdür Yardımcısı Hasan Balıkçı'nın öldürülmesinin ardından, şimdi de Mersin'de TEDAŞ Müessese Müdürü Necati Hançerlioğlu ölüm tehditleri almaya başladı. Göreve geçen martta atanan Hançerlioğlu, yüzde 30 kaçak elektrik kullanımı olduğunu belirleyince denetimleri artırdı. 
     Denetimlerde 3401 abone hakkında kaçak elektrik kullanmaktan işlem yapılırken, mahkemeye sevk edilen 200 abone tutuklandı. "Kaçak elektrik oranını yüzde 20'ye düşürmezsem görevi bırakacağım" diyen Hançerlioğlu, merkezde de denetimi yoğunlaştırdı. Pirireis Mahallesi'nde,Yıldız Pastanesi'nin iki şubesinde kaçak elektrik kullanıldığı belirlendi. Her iki işyerinin de elektriği kesildi. 
     
     'ASLA VAZGEÇMEM' 
     Necati Hançerlioğlu, bu denetimler sırasında tehditler giderek artınca savcılığa başvurdu ve kendisine koruma polisi tahsis edildi. 
     Özellikle zengin semtlerde yaşayanların siyasileri devreye sokup rüşvet teklif ettiğini belirten Hançerlioğlu, "Bu tehdit telefonları önceki yapılaşmada mafyalaşmış bazı şirketlerin mamalarının kesilmesinden kaynaklanıyor. Ancak, bu bizi haklı olduğumuz yoldan döndüremez" dedi. 
     

</TEXT>
</DOC>
