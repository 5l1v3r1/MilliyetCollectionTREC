<DOC>
<DOCNO> 191269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/ekonomi/eko01.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı, Yumurtalık'ta yeni yatırıma hazırlanıyor 
</HEADLINE>
<TEXT>

   Tüm Akdeniz bölgesini kapsayan bir yatırım planları olduğunu belirten Sabancı Holding CEO'su Celal Metin, 'Bunu kısa süre sonra Adana'da açıklayacağım' dedi 
      OBEN KIRDÖK Adana DHA 
   
   Sabancı Holding CEO'su Celal Metin, ülke ekonomisinin her değeriyle çok iyiye gittiğini söyledi. Metin, Türk ekonomisini dünya gelişmelerinden bağımsız düşünmemek gerektiğini de vurguladı. 
   Hacı Sabancı'nın ölümünün beşinci yıldönümü anma konseri için Adana'ya gelen Celal Metin, ekonomideki gelişmeleri değerlendirdi. Rakamların gösterdiklerinin umut verici olduğunu söyleyen Metin şöyle konuştu "Değerleri üst üste koyduğumuzda ekonomi her konuda iyiye gidiyor. Sanayi indeksi iyi durumda, üretim artıyor, enflasyon düşüyor. Hep reel faizden korkuyorduk. Reel faiz oranları ilk kez yüzde 13 - 14 seviyesine indi. Kötü gelişmeler de var. Ancak, bunlar dikkate alınarak, adımlar atıldığında, önümüzdeki dönemin güzel geçeceğini düşünüyorum." 
   
   'Önemli bir mücevher' 
   Türk ekonomisinin tek başına değerlendirilmemesi gerektiğini vurgulayan Celal Metin, dünyadaki gelişmelerin de dikkate alınması gerektiğini, özellikle ABD ekonomisinin iyiye gittiğini söyledi. Metin, Avrupa ekonomisinin de 2004 - 2006 döneminde daha iyi olmasının beklendiğini anlattı. 
   Sabancı Topluluğu'nun Adana'dan doğduğuna dikkat çeken Celal Metin, "Sabancı ailesinin köklerinden kopmasına imkan yok. Burada ciddi bir istihdamımız, yatırımımız var. Ekonomik kararları, Türkiye'nin her yerinde doğru yerde ve doğru tesisleri yaratarak veriyoruz. Önümüzdeki günlerde tüm Akdeniz bölgesini kapsayan geniş açılımlı bir yatırım planımız var. Bunun hazırlıklarını yürütüyoruz" dedi. 
   Kısa süre içinde Yumurtalık'ta önemli yatırım yapacaklarını belirten Metin, "Türkiye'nin jeopolitik önemine bakarsak, Yumurtalık önemli bir değer, önemli bir mücevher. Bu mücevheri, yine burada değerlendireceğiz. Ciddi bir yatırım planımız var. Bunu kısa süre sonra bizzat ben, Adana'ya gelip açıklayacağım" diye konuştu. 
   
   
</TEXT>
</DOC>
