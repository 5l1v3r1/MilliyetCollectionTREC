<DOC>
<DOCNO> 181672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sondun28.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Hamas'ı terör örgütleri listesine alıyor... 
</HEADLINE>
<TEXT>

     AB üyesi 15 ülke, Filistinli Hamas örgütünü AB'nin terör örgütleri listesine alma konusunda uzlaşmaya vardı. 
     AB üyesi ülkelerin büyükelçilerinin bir araya geldiği toplantıda alınan karar, gelecek hafta sonu Resmi Gazete'de yayımlandıktan sonra uygulanacak ve Hamas'ın AB'deki para ve mal varlıklarının dondurulmasına yol açacak. 
     AB'nin, Hamas bağlantılı bazı kişi ve örgütlerin listesini Resmi Gazete'de yayımlaması bekleniyor. Bu liste gizli tutuluyor. 
     AB Genel İşler Konseyi, geçen hafta İtalya'da dışişleri bakanları düzeyinde yapılan bir toplantıda, Hamas'ın terör örgütleri listesine alınması konusunda ilke mutabakatı sağlamıştı. 
     AB Ortak Dış Politika ve Güvenlik Yüksek Temsilcisi Javier Solana'nın sözcüsü Christina Gallach, alınan kararın, AB'nin terörizme karşı mücadeledeki iradesini yansıttığını söyledi. 
     Hamas'ın terör örgütleri listesine alınacağının geçen hafta duyulmasının ardından bu kararın hayata geçirilmesinin gecikmesi, örgüte önlem almak ve AB'deki paralarını kaçırmak için zaman tanınmış olduğu gerekçesiyle eleştiriliyor. 
     AB, 2001 yılı sonunda bir ''terör örgütleri listesi'' oluşturmaya karar vermiş, bu listeye geçen yıl terör örgütleri PKK ve DHKP-C'yi de dahil etmişti. 
     
</TEXT>
</DOC>
