<DOC>
<DOCNO> 190161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/soneko19.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO'dan, dövizle alışveriş yasağına destek... 
</HEADLINE>
<TEXT>

     Ankara Ticaret Odası ATO Başkanı Sinan Aygün, hükümetin uygulamaya koymaya hazırlandığı ''dolarla alışveriş yasağını'' 2 yıl önce yaptıkları Türk Lirası'na TL itibar kampanyasıyla, Türkiye gündemine taşıdıklarını bildirdi. 
     Aygün, yaptığı açıklamada, ilk kez kampanyayı başlattıkları dönemde, kimi çevrelerce ''olur mu böyle şey'' diye yadırgandıklarını hatırlatarak, hükümetin bu konuyu ele almasından büyük memnuniyet duyduklarını kaydetti. 
     ''Hükümetin kararı, TL'ye itibar kazandırma yolunda güçlü bir adımdır. Bütün gücümüzle destek vereceğiz''diyen Aygün, TL'ye itibar kazandırılması amacıyla, dönemin Başbakanı Bülent Ecevit'e bir liste sunduklarını belirterek, bu maddeleri yeniden anımsattı. 
     Aygün, yurtdışına çıkışlarda alınan 50 dolar uygulamasından, bedelli askerlik için talep edilen borçlanma, döviz üzerinden işyeri ve konut kiraları, dövize endeksli hazine ihalesi, TRT'nin maç yayınları, Özelleştirmelerin TL ile yapılması gibi tam 14 maddenin dile getirildiğini ifade etti. 
     Geçmiş dönemde, Başbakan Ecevit'in, '' ATO'nun başlatmış olduğu TL'ye itibar hareketini destekliyorum'' yazılı bir taahhütname imzaladığını, ancak hükümetin 14 maddeden hiçbirini uygulamaya koymadığını anlatan Aygün, açıklamasında şu görüşlere yer verdi 
     ''Söylediklerimizin haklılığı bir bir ortaya çıkıyor. Kampanya sayesinde TL'ye itibar hareketini, Türkiye gündeminin en önemli maddelerinden biri haline getirmiştik. İşadamı Sakıp Sabancı başta olmak üzere, yüzlerce işadamından destek telefonları almıştık. Odamız sivil toplum örgütleri ve vatandaşlar tarafından faks yağmuruna tutuldu. ATO olarak oluşturduğumuz o günkü heyecan, hükümet tarafından da desteklenseydi bugün dolarizasyon büyük ölçüde önlenmiş olacaktı. 16 Ağustos 2001 tarihinde aldığımız kararın üzerinden 2 yıl geçti. Keşke 2 yıl kaybetmeseydik,ama yine de hükümetin 2 yıl önce Türkiye gündemine getirdiğimiz kararı alması sevindirici, destekliyoruz.'' 
     
</TEXT>
</DOC>
