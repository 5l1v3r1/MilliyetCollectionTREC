<DOC>
<DOCNO> 165428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur03.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis aracı ile arıza şeridinde durdu, 1 ölü 2 yaralı var... 
</HEADLINE>
<TEXT>

     Beşiktaş'ta meydana gelen trafik kazasında 1 polis memuru öldü, 2 kişi yaralandı. 
     Gece saatlerinde 34 SSU 63 plakalı özel otomobiliyle Fatih Sultan Mehmet Köprüsü'nden Levent yönüne giden polis memuru Abdülselam Bayram 46 , TEM bağlantı yolu üzerindeki emniyet şeridinde durarak aracından indi. 
     Bu sırada arkadan gelen Ahmet Hasan Kökenli'nin 25 kullandığı 16 DG 135 plakalı otomobil, virajı alamayarak duran araca yandan vurdu. Ardından aracın yanındaki Bayram'a da çarpan otomobil, savrularak aynı yolda ters döndü. 
     Kazada çarpmanın şiddetiyle yaklaşık 20 metre uzağa fırlayan polis memuru Bayram, olay yerinde öldü. Diğer aracın sürücüsü Kökenli ile yanındaki arkadaşı Umut Güler 25 ise yaralandı. 
     Otomobildeki havayastığının açılmasının da etkisiyle kazayı hafif yaralı olarak atlatan Kökenli ile Güler, Şişli Etfal Eğitim ve Araştırma Hastanesi'nde tedavi altına alındı. 
     Ölen Bayram'ın cesedi ise olay yerine gelen ve özel bir televizyon kanalında yayınlanan ''Çocuklar Duymasın'' adlı dizide rol alan Süleyman Yağcı'nın kullandığı ambulansla Şişli Etfal Eğitim ve Araştırma Hastanesi morguna kaldırıldı. 
     Polis memuru Abdülselam Bayram'ın Küçükçekmece İlçe Emniyet Müdürlüğü'nde görev yaptığı, aynı kazada yaralanan Kökenli'nin Uludağ Üniversitesi'nde öğrenim gördüğü, Güler'in de ekonomist olduğu öğrenildi. 
     Bu arada Bayram'ın otomobilinin sağ arka, diğer aracın da sağ ön lastiğinin yola savrulduğu kaza nedeniyle uzun süre trafiğe kapatılan yol, araçların çekilmesinin ardından açıldı. 
     
</TEXT>
</DOC>
