<DOC>
<DOCNO> 157465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/soneko01.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli, İzmir ve Bingöl'e özel deprem yasası... 
</HEADLINE>
<TEXT>

     Hükümet, Tunceli, İzmir ve Bingöl'de afetzedelere konut yapabilmek için özel bir yasa çıkaracak. 
     Zorunlu deprem sigortası ile ilgili kararname uyarınca, belediye sınırları içerisindeki yapılardan sigorta yapılmayan konutlar depremden dolayı yıkılırsa, devlet bunlara yardım edemiyor ve bunları karşılayamıyor. 
     Edinilen bilgiye göre, 7269 Sayılı Umumi Hayata Müessir Afetler Dolayısıyla Alınacak Tedbirlerle Yapılacak Yardımlara Dair Kanun kapsamında çıkarılacak özel yasa, Tunceli, İzmir ve Bingöl depreminde evleri yıkılan afetzedelere devletin konut yapmasını içeriyor. 
     Zorunlu deprem sigortasında, deprem sigortası yaptırmayan vatandaşların deprem durumunda zararının karşılanması için herhangi bir hak sahibi olamayacağı ve devletin hiçbir şey yapamayacağı belirtiliyor. 
     Ancak hükümet, afetzedelerin yarasını sarmak için 2000 yılında çıkan zorunlu deprem sigortası ile ilgili kanun hükmünde kararname öncesinde ve Afyon depreminde olduğu gibi özel bir yasa çıkararak, bu 3 ilde konut yapma hakkı kazanacak. 
     Konutlar, Afet İşleri Genel Müdürlüğü'nün daha önce yaptığı şartlarda olacak ve afetzedelere ödemelerde çok düşük faiz ve uzun vade uygulanacak. 
     17 Ağustos depreminin ardından çıkarılan ve yürürlüğe giren zorunlu deprem sigortasının adı ''zorunlu'' olmasına rağmen katılımın son derece düşük olması dikkat çekiyor. 
     Sadece İstanbul'da yüzde 40 oranında bir katılım olurken, özel bir yasa çıkarılarak deprem konutu yapılacak illerde ise bu oranın çok düşük olduğu gözleniyor. 
     Buna göre, Tunceli'de 10 bin 344, İzmir'de 912 bin 585 ve Bingöl'de ise 22 bin 458 zorunlu deprem sigortasına tabi konut varken, bu konutlardan Tunceli'de 711, İzmir'de 145 bin 306 ve Bingöl'de de 385 tanesinin zorunlu deprem sigortası bulunuyor. 
     
</TEXT>
</DOC>
