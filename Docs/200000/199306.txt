<DOC>
<DOCNO> 199306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo21.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay Fener'e iddialı hazırlanıyor 
</HEADLINE>
<TEXT>

     Birinci Süper Futbol Ligi'nde kendi sahasında Fenerbahçe ile karşılaşacak Ankaragücü, bu maçın hazırlıklarını sabah yaptığı antrenmanla sürdürdü. 
     Ankaragücülü futbolcular, Teknik Direktör Rıza Çalımbay yönetiminde, Gökçe Tesisleri'nde yaklaşık 2 saat süren bir idman yaptı. İdmana kaleci Zafer dışında tüm futbolcular katıldı. Milli kalecinin bugün MR'nın çekileceği öğrenilirken, Zafer'in büyük bir olasılıkla Fenerbahçe'ye karşı oynayamayacağı bildirildi. 
     İki gruba ayrılan sarı-lacivertli futbolcular, antrenmanın ilk bölümünde fizik kondisyon ve istasyon çalışması yaptılar. Daha sonra yarım sahada çift kale maç oynayan futbolcular, idmanı düz koşu ve gerdirme hareketleriyle tamamladı. 
     
     ''PUAN VEYA PUANLAR ALMAK ZORUNDAYIZ'' 
     Ankaragücü Teknik Direktörü Rıza Çalımbay, antrenman sonrasında Fenerbahçe maçı için basın mensuplarına yaptığı açıklamada, ''Mutlaka puan almamız gereken bir maç'' yorumunu yaptı. 
     Bu karşılaşmadan puan veya puanlar almak zorunda olduklarını vurgulayan Çalımbay, ''Sıradan bir takımla oynamayacağız. Ligde artık her takım, her takımdan puan alabiliyor. İki haftadır iyi futbol oynuyoruz. Konyaspor maçında da 3 puanı hak eden bir oyun oynadık, ancak 1 puan aldık. Deplasmanda alınan bir puan da iyidir'' diye konuştu. 
     Çalımbay, sözlerini şöyle sürdürdü 
     ''Ligde kalan 3 maçımızda iyi olmak zorundayız. Ligin ikinci yarısında çok farklı bir Ankaragücü olacak. Ara transferi iyi değerlendirmeye çalışacağız. Takıma takviyeler yapılacak. Ankaragücü her yönüyle iyi bir takım ve bu potansiyele de sahip. Bu sene ligi iyi bir yerde tamamlamak istiyoruz. Gelecek sene daha iyi bir Ankaragücü olacak.'' Genç kaleci Oğuzhan ile ilgili soruyu da Rıza Çalımbay, ''Oğuzhan Konyaspor maçında iyi oynadı, ancak 2 hata yaptı. Zafer bu tür maçları çok oynadı. Bu yönden tecrübeli bir kaleci, ancak Oğuzhan da yetenekli bir kaleci. Biz ona güveniyoruz'' diye yanıtladı. 
     Konyaspor maçında takımına beraberliği getiren golü atan Umut da karşılaşmayla ilgili, ''Üst sıralardaki yerimizi almak için bu maçı kazanmak zorundayız. Konyaspor maçında bir gol attım. Bu maçta da gol atmak isterim. Her şeyden önce takımın galip gelmesi önemli'' diye konuştu. 
     Ankaragücü, yarın saat 13.30'da Gökçe Tesisleri'nde İkinci Lig A Kategorisi'nde zirve mücadelesi veren Türk Telekomspor ile hazırlık maçı yapacak. 
     
     BİLETLER BUGÜN SATIŞA ÇIKTI 
     Ankaragücü-Fenerbahçe maçının biletleri bugün Biletix firması tarafından satışa sunuldu. 
     Kulüp tarafından karşılamanın bilet fiyatları 20, 30 ve 50 milyon lira olarak belirlendi. 
     
</TEXT>
</DOC>
