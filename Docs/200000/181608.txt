<DOC>
<DOCNO> 181608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/spor/spo03.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi tedbirleri 
</HEADLINE>
<TEXT>

   Süper Lig'in 6. haftasında Olimpiyat Stadı'nda oynanacak Galatasaray-Fenerbahçe maçının hazırlıkları başladı. Sarı-Lacivertliler'in oturacağı açık tribüne ev sahibi taraftarların alınmaması gündeme geldi 
      CÜNEYT KARAKAYA 

   
   Yakın temas yasak 
   OLİMPİYAT Stadı, 6. haftada Galatasaray ile Fenerbahçe arasında oynanacak olan derbi maçına şimdiden hazırlanıyor. Sarı - Kırmızılı yönetimin maç günü ve saatinde olay yaşanmaması için bir dizi tedbirleri gündeme getirdiği öğrenildi. Dört bin Fenerbahçe taraftarının oturacağı 13 bin kapasiteli açık tribüne, Galatasaraylılar'ın alınmayacağı öğrenildi. Konuk taraftarların tribünün ortasında yer alması ve yakın temasın kesilmesi gündeme geldi. 
   
   Özel tuvalet hazırlığı 
   TRİBÜN düzeninde alınması düşünülen diğer tedbirler ise şöyle Açık tribün kombine kartı olan ve koltuklarına oturamayacak yaklaşık 9 bin Galatasaray taraftarı, bu maça mahsus olmak üzere diğer tribünlere dağıtılacak. Bu sayede sezon başında kart aldığı iddia edilen Fenerbahçeliler'in boş kalabilecek bölgelerde gruplaşması önlenecek. Rakip taraftarlar için özel gişe ile özel tuvaletler yapılacak ve tribünlerinin önüne ağ gerilecek. 
   
   Özel güvenlik şeridi 
   SARI - Lacivertliler'in giriş - çıkışını kolaylaştıracak Başakşehir yolu ile otoparkı maç gününe kadar tamamlanacak. Ayrıca misafirler için güvenlik şeridi oluşturulacak. Bu konuların İl Güvenlik Toplantısı'nda gündeme getirileceği ve son şeklini alacağı öğrenildi. Bu arada Galatasaray yönetiminin, Fenerbahçe'ye Kadıköy'de de uygulanması şartıyla prosedürden daha fazla bilet vermeyi teklif ettiği iddia edildi. 
   
   Bratu'dan mesaj var    İRFAN KURTULMUŞ 

   'Başarılı olacağız' 
   TRANSFER döneminin son gününde Galatasaray'a imza atan Rumen Bratu, Sarı - Kırmızılı takımın önemli bir silahı olacağını iddia etti. Bratu, Popescu'nun önerileri sonucunda Galatasaray'ı tercih ettiğini belirterek, "Son gün imza atmış olmamız kulübün bir tercihiydi. Bu kalitemin ölçüsü olamaz. Petre ile birlikte Hagi ve Popescu'nun yolunu takip edip, başarılı olacağız" dedi. 
   
   Fatih Terim'i övdü 
   ŞAMPİYONLAR Ligi'nde forma giyemeyecek olmasının kendisini üzdüğünü belirten Bratu, "İlk yıl ligde şampiyonluk için terimin son damlasına kadar savaşacağım" diye konuştu. Rumen oyuncu sözlerini şöyle sürdürdü "Fatih Terim mükemmel bir insan. İletişimi kusursuz. Beklentilerimin çok ötesinde bir yapısı var. Onunla çalışma imkanı bulduğum için çok şanslıyım." 
   
   'Sabri oynar'    CİM-BOM'UN genç yıldızı Sabri, Konyaspor maçı öncesinde yoğun bir tedavi programına alındı. Ümit Milli Takım'da adalesinden sakatlanan başarılı oyuncunun, kritik 90 dakikaya yetişme ihtimalinin arttığı açıklandı. Fatih Terim, "Geldiğinde sakatlığı ciddiydi. Ancak gençlik avantajı var. Her gece bir sonraki maçı heyecanla bekleyen bir adam sakatlığı filan unutur. Bence Sabri, Konya maçına yetişir" dedi. Galatasaray, Konyaspor maçının hazırlıklarına devam ederken tedavileri süren Sabri ve Petre de idmana çıktı. Milli takımdan dönen Hakan Şükür, Hasas Şaş, Bülent ve Ergün ise düz koşu yaptı. Werder Bremen'de forma giyen Ümit Davala Florya'daki idmana gelerek arkadaşlarını ziyaret etti. 
   
   Gizli divan    GALATASARAY'DA antrenman ve hazırlık maçlarını basına kapatma modasına Divan Kurulu da uydu. Galatasaray Lisesi'nde dün gerçekleştirilen toplantıda basın mensupları içeri alınmadı. Bursa'da dinlenen Başkan Özhan Canaydın ve Amerika'ya giden Ali Dürüst'ün katılmadığı Divan Kurulu'nda yönetimi Mehmet Şencan temsil etti. Toplantı öncesi vefat eden TMOK Başkanı ve Divan Kurulu Üyesi Sinan Erdem için saygı duruşu yapıldı. 
   
   
</TEXT>
</DOC>
