<DOC>
<DOCNO> 189117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur15.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi Edelman, Dışişleri Bakanlığı'nda... 
</HEADLINE>
<TEXT>

     ABD'nin Ankara Büyükelçisi Eric Edelman, Dışişleri Bakanlığı'na gelerek temaslarda bulundu. 
     Edelman, bakanlıkta 1 saat süren görüşmenin ardından yaptığı açıklama, Müsteşar Yardımcısı Ali Tuygan ile nezaket ziyareti çerçevesinde, PKK KADEK konusu da dahil olmak üzere pek çok konuya değinme fırsatı bulduklarını söyledi. 
     Türk askerlerinin Irak'a gönderilmesiyle ilgili kararın ardından Türkiye ile ABD arasında başlaması beklenen müzakere sürecine ilişkin, ''Zor bir sürecin başındayız'' diyen Edelman, bu çerçevede her iki ülkenin de bu hassas süreçte çok dikkatli davranması gerektiğini belirtti. 
     Türkiye ve ABD arasındaki yakın işbirliğinin her iki ülkenin de çıkarına olduğunu ifade eden Edelman, bu işbirliğinin Bağdat'taki Türk Büyükelçiliği'ne yapılan saldırı çerçevesinde de kendini gösterdiğini ve can kaybının önlendiğini kaydetti. 
     Edelman, sürecin normal devam ettiğine işaret ederek, sürece ilişkin askeri ve siyasi görüşmelerin Ankara, Washington ve Bağdat'ta devam ettiğini ve edeceğini söyledi. 
     Edelman, bir soru üzerine, Irak Geçici Hükümet Konseyi'nde Türk askerinin bölgeye girişine ilişkin bazı endişeler bulunduğunu kaydederek, konsey başkanı İyad Alavi'nin yaptığı açıklamaya atıfta bulunarak, Irak'ta yabancı askeri güç istemedikleri yönünde karar almadıklarını hatırlattı. 
     
</TEXT>
</DOC>
