<DOC>
<DOCNO> 163148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/yazar/okur.html </URL>
<DATE> 2003/06/14/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Kararı hukuk verecek 
</HEADLINE>
<TEXT>

     Diyor ki "Biz, bakanlık olarak büyük ortağın mal varlığına el koymadık. Sadece imtiyazla verdiğimiz tesislere el koyduk. Kamu yararı üzerinde durduk. İdari ve yasal süreyi kullandıktan sonra mevzuatın gereğini yerine getirdik." Ancak biraz geriye gidelim. 19 Şubat 2003'te yürürlüğe giren 4628 sayılı yasayı hatırlatalım. Yasa çok açık ve net "Enerjide üretim, dağıtım ve iletim hakkı tek bir şirkete verilemez" diyor. 4628 sayılı yasa enerjide pazar şartlarını yeniden oluşturmuş. Ve herkesi pazar şartlarına uygun çalışmaya davet ediyor. 
     Yasa böyle derken bakın, 19 Şubat sonrası ve öncesinde hem Enerji Bakanlığı'na hem de Enerji Piyasası Düzenleme Kurulu'na Akdeniz Bölgesi'nde farklı alanlarda üretim yapan şirketlerden nasıl şikayet başvuruları geliyor. "Biz, 'serbest piyasa şartları' içinde çalışma imkanı bulamıyoruz. Enerji aldığımız şirketlerle ilgili sıkıntı yaşıyoruz. Ya da enerji üretimi için lisans başvurusunda bulunmak istiyoruz. Ancak karşımızda Çukurova ve Kepez Elektrik'i buluyoruz." 
     Bakan bu durumu dünkü basın toplantısında şöyle açıkladı 
     "Şirketlerce görev bölgelerinde bulunan ve halen faaliyet gösteren diğer tüzel kişilerin, bölge dışına ,ortaklarına veya müşterilerine enerji nakli yapmaları veya iletim sistemlerine bağlantı yapmalarına izin verilmemektedir. Enerji Bakanlığı'na yazılan yazılarla bildirilmiş ve Enerjisa, Mensa, Mensa Mensucat, İskendurun Çimento Fabrikası, Bossa, Toros Enerji, Ak Makinsa, Özok Enerji, Rotor Mühendislik, Ertürk Enerji firmalarının çalışmalarının engellendiği, ayrıca Rotor Enerji, Ak Makinsan, Elde Enerji, Saren Rüzgar Enerji, Özok mühendislik, Aksa Enerji ve Akın Holding firmalarının lisanslarının söz konusu şirketlerin tutumları nedeniyle sonuçlandırılamadığı bildirilmiştir." 
     Bu şikayetlerle ilgili dosyaları açacak olan kurumlar belli. Enerji Bakanlığı ile EPDK. 
     Dolayısıyla biz, konuyla ilgili açıklamaları beklerken, ağırlığımızı 12 bin yatırımcıyı ilgilendiren yatırımcı hakları konusuna çeviriyoruz. 12 bin yatırımcı 100 trilyon lira yine bir anda yok oluverdi. 
     
Küçük ortaklar yine mağdur      İMKB gözaltı pazarında işlem gören Çukurova ve Kepez Elektrik hisselerinin işlem sırası kapalı. Enerji Bakanlığı, ana ortağın hisselerine el koyduğu için küçük ortak dediğimiz hissedarların hisselerine de el koydu. 
     Aslında bu durum ne yeni, ne de sürpriz 13 bin 500 Aktaş yatırımcısı, 4 halka açık banka hissedarları çoktan mağdurlar kervanına katıldı... 
     Şimdi diyeceksiniz ki peki biz de mi bu kervana katıldık 
     Durun, paniğe kapılmayın ve soğukkanlı olun. Çünkü AK Parti hükümeti için aslında bir önemli sınav da Çukurova ve Kepez Elektrik olacak. 
     Çünkü dün, Sermaye Piyasası Kurulu ile Enerji Bakanlığı yetkilileri bir araya geldi. Durumu tartışmaya başladı. 
     Bu noktada çağrı yolu bir formül olabilir. Ancak burada önemli olan nokta, Çukurova ve Kepez'i devralacak "Devir Komisyonu". 
     Komisyon için çalışmalar sürüyor. Ama bir uyarıda bulunalım. Aktaş Elektrik'te de "Devir Komisyonu" kurulmuştu. Komisyon, tam 1.5 yıldır devir işlemlerini tamamlayamadı. 
     Bunları niye yazıyoruz 
     Çukurova ve Kepez Elektrik'te imtiyaz sözleşmesi ile ilgili davalar devam ediyor. Davaların tümü Danıştay'da. Biz, bunlara girmiyoruz. Biliyoruz ki bu iş bir film senaryosuna dönüştü. Çözüm şart. Yatırımcı çoktan mağdur oldu. Ama çözümün çabuk bulunması, sistemin kilitlenmemesi şart. 
     
     

</TEXT>
</DOC>
