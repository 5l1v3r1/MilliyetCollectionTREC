<DOC>
<DOCNO> 179048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/dunya/dun01.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın Humeynisi 8. saldırıdan kurtulamadı 
</HEADLINE>
<TEXT>

      
   Humeyni'nin İran'daki Şah rejimine karşı sürgünde mücadele etmesine benzer bir şekilde, Irak'ın önde gelen Şii politikacılarından, İran destekli Irak İslam Devrimi Yüksek Konseyi'nin IİDYK lideri 66 yaşındaki Ayetullah Muhammed B kır El Hekim de Saddam rejimine karşı mücadelesi nedeniyle "Irak'ın Humeynisi" olarak görüldü. 23 yıl sürgünden sonra geçen mayısta Irak'a dönen El Hekim, Humeyni'ye benzetilmekten hoşlanmadığı için kendisini "İslam devriminin sıradan bir neferi" olarak tanımladı. Peygamber soyundan geldiği iddiasında olduğu için siyah sarıkla dolaşan ılımlı siyasetçi El Hekim, Amerikan ordusunun en kısa sürede çekilmesini istiyor, ancak ABD ve İngiltere'yle işbirliğinden de geri kalmıyordu. 1955 ile 1970 arasında Şii dünyasının ruhani liderliğini yapan Büyük Ayetullah Muhsin el Hekim'in oğlu olan Muhammed B kır el Hekim, 1980 yılında yoldaşı Ayetullah Muhammed B kır el Sadr Baas rejimince öldürülünce İran'a kaçtı. 1983'te Irak polisi, ailesinden 125 kişiyi tutukladı, bunların 29'unu öldürdü. Ak sakallı Ayetullah El Hekim ise, son 23 yıl içinde 7 suikasttan kurtulmuştu. El Hekim, IİDYK'yı 1982'de arkadaşlarıyla birlikte kurdu, örgütün başına 1984'te geçti, aynı yıl IİDYK bünyesinde Bedir Tugayı adıyla silahlı güç oluşturdu. 
   
   
</TEXT>
</DOC>
