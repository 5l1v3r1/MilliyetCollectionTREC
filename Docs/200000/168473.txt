<DOC>
<DOCNO> 168473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sondun20.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Claudia Roth "Türkiye AB yolunda desteklenmeli" 
</HEADLINE>
<TEXT>

     Alman hükümetinin insan hakları sorumlusu Claudia Roth, ''Türkiye'nin AB yolunda desteklenmesi gerektiğini'' söyledi. 
     Roth, Türkiye'nin Avrupa'nın bir parçası olduğunu belirterek, ''Türkiye yaklaşık 40 yıl önce Avrupa ile sıkı şekilde yakınlaşmaya başlamıştır. Kopenhag kriterlerini yerine getirebilecek durumdadır. Bunu başardığı takdirde AB'ye alınacaktır'' dedi. 
     Türklerin çoğunun da AB üyeliğinden yana olduğuna işaret eden Roth, ''Türkiye bu konuda desteklenmeli. AB Komisyonu'nun görevi Türkiye'yi bu yolda desteklemektir. Kopenhag kriterlerini yerine getirdiği takdirde, Türkiye'ye 'Sen yine de giremezsin' denilemez'' diye konuştu. 
     Birlik partilerinin CDU CSU Türkiye'nin AB üyeliğine karşı söyledikleri hiçbir şeye katılmadığını ifade eden Roth, özellikle Hıristiyan Sosyal Birlik Partisi'nin CSU Bavyera eyaletinde yapılacak seçimlerden dolayı Türkiye'nin AB üyeliğine ve eyalette yaşayan yabancılara karşı yaptığı açıklamaları da sert şekilde eleştirdi. 
     Roth, ''Birlik partileri ile Türkiye'nin AB üyeliği konusunda çok farklı görüşlere sahibiz. CDU ve CSU Türkiye'nin AB üyeliğine karşı çıkıyorlar. CSU'lu milletvekillerinin Bavyera eyaletinde yaptıkları açıklamalar ırkçılığa kadar varıyor. Bunları kınıyorum'' dedi. 
     
</TEXT>
</DOC>
