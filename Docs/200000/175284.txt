<DOC>
<DOCNO> 175284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo18.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Sergen Bursaspor maçına hazır 
</HEADLINE>
<TEXT>

     Beşiktaş, hafta sonunda Bursaspor'la oynayacağı lig maçının hazırlıklarını BJK Nevzat Demir Tesisleri'nde yaptığı antrenmanla sürdürdü. 
     Teknik Direktör Mircea Lucescu yönetiminde gerçekleştirilen ve yaklaşık 1 saat süren idmanda siyah-beyazlı futbolcular, kondisyon ile pas çalışması yaptılar. 
     Futbolcularını iki gruba ayıran Lucescu, belirli bir alanda oyuncularından tek ve çift pas çalışması yapmalarını istedi. 
     Bu arada, sakatlığı geçen Sergen de takımla birlikte çalıştı. İdmanda istekli olduğu görülen Sergen, sahanın en çalışkan ismi olarak da dikkat çekti. Siyah-beyazlı oyuncu, idman bitiminde de arkadaşları dinlenirken, mekik çalışması yaptı. 
     Takımla birlikte çalıştığını ve kendisini iyi hissettiğini söyleyen Sergen, hafta sonunda oynanacak Bursaspor maçında forma giymek istediğini belirterek, ''Bursaspor karşılaşmasında oynamak istiyorum. Eğer hocam görev verirse oynamaya hazırım'' dedi. 
     Bursaspor'un güçlü bir rakip olduğunu anlatan Sergen, BJK İnönü Stadı'nda taraftarlarının karşısında galip gelmeyi amaçladıklarını söyledi. 
     Öte yandan, antrenmana sakatlığı süren Ahmet Dursun katılmazken, bu futbolcu Memorial Hastanesi'nde kontrolden geçtiği öğrenildi. 
     Bu akşam PAF takımıyla bir hazırlık maçı oynayacak olan siyah-beyazlılarda Teknik Direktör Mircea Lucescu, Bursaspor maçına kadar tüm antrenmanları basın mensuplarına kapattı. 
     
</TEXT>
</DOC>
