<DOC>
<DOCNO> 192494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko39.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Gıda, Ülker birleşmesi... 
</HEADLINE>
<TEXT>

     Anadolu Gıda'nın Ülker Gıda tarafından devralınması suretiyle Ülker çatısı altında gerçekleşecek birleşmeden sonra oluşacak şirketin, hem üretim kapasitesi hem de satış büyüklükleri açısından sektöründe önemli bir şirket haline geleceği bildirildi. 
     Anadolu Gıda San. A.Ş'den Borsa'ya yapılan açıklamada, dünyada ölçek ekonomisinden yararlanmak, artan rekabet koşullarına uyum sağlayabilmek ve bisküvi operasyonlarının entegrasyonunu tam anlamıyla sağlayabilmek amacıyla Ülker Gıda çatısı altında birleşilmesine daha önce karar verildiği anımsatıldı. 
     Birleşmeyle Ülker Grubu'nun tüm bisküvi, gofret ve kısmen çikolata kaplamalı ürünlerini üreten şirketlerinin tek bir çatı altında toplanacağı belirtilen açıklamada, şöyle denildi 
     ''Bu birleşmeden sonra oluşacak şirket, geçmiş birikimi ve gelecekteki büyüme projeksiyonları ile hem üretim kapasitesi hem de satış büyüklükleri açısından sektöründe önemli bir şirket haline gelecektir. Bu birleşmede Ülker Grubu'nun bisküvi ve gofret operasyonlarının birleştirilmesinin yanında, 1944 yılında kurulan Ülker Gıda'nın halkımıza kazandırılması, bisküvi ve gofret operasyonlarının maliyetlerinin azaltılması, hammadde üretiminden satışına kadar geçen sürecin entegrasyonunun ve etkinliğinin sağlanması, farklı fabrikalarda üretim yapılması nedeniyle muhtelif risklerin azaltılması, dağıtım şirketlerindeki iştirak oranları dolayısıyla etkinliğin artırılması, aynı şekilde ihracat kontrolünün ve lojistik gücünün artırılması amaçlanmıştır.'' Açıklamada, yeni şirketin halka açık statü kazanarak sermaye piyasalarının gelişmesinde ve büyümesinde önemli bir rol oynamasının beklendiği belirtildi. 
     Söz konusu şirketlerin 30 Haziran 2003 tarihli bilanço ve mizanlarının esas alınarak birleşme sürecinin başlatıldığı ve gerekli yasal başvuruların devam ettiği kaydedilen açıklamada, Anadolu Gıda ve Ülker ile iştirakleriyle ilgili tüm şirketlerin değerlemesinin yapıldığı ve bu çalışmaların ortalamasına göre Ülker Gıda Anadolu Gıda oranının 1.46 olarak bulunduğu bildirildi. 
     Açıklamada, ''Değerleme sonuçlarının ortalamasına göre ortaya çıkan şirket değerlerinde, Anadolu Gıda Sanayi lehine olmak üzere Ülker'in şirket değeri belli bir iskontoya tabi tutularak Ülker Gıda Anadolu Gıda oranının 1.17 olarak belirlenmesine oybirliğiyle karar verilmiştir'' denildi. 
     
</TEXT>
</DOC>
