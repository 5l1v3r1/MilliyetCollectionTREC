<DOC>
<DOCNO> 171780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/yazar/theper.html </URL>
<DATE> 2003/07/26/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Kuru mülkiyetin satışı mümkün 
</HEADLINE>
<TEXT>

   
   Bir yakınım vefat etti. Kendisine ait bir dairede oturuyordu. Ölümü ile geriye mirasçı olarak eşi ve üç çocuğu kaldı. Çocuklarından biri özürlü bu nedenle evlenmedi. Halen annesi ile birlikte miras kalan bu dairede oturuyor. Aile efradı ileride bu özürlü çocuğun mağdur olmaması için şimdiden tedbir almak istiyor, ne yapabilirler 
   Ş. E. - İstanbul 
   
   Görüyorum ki, aile içinde miras nedeni ile veya oturulmakta olan dairenin kullanılması nedeni ile bir ihtilaf yok. Amaçları sadece özürlü çocuğu korumak. Bu halde ilerisi için alınacak tedbirden kasıt, dairenin tamamen bu kimseye kalmasını sağlamak ise bugünden miras paylarının kuru mülkiyetini bu kardeşlerine satış yapabilirler. Bu halde diğer mirasçıların ölümünde kuru mülkiyet sahibi bu kardeş tam malik durumuna gelecektir. 
   Şayet diğer kardeşlerin aile efradından bir itiraz gelmeyeceği konusunda tereddüt yoksa hisselerini bu kardeşe tam mülkiyet olarak bağışlayabilirler. Bu halde devreye İntikal Vergisi mevzuatı girecektir. Bunu da hesaba katmaları gerekir. 
   Ancak kuru mülkiyetin satışı işlemi yapılırsa İntikal Vergisi söz konusu olmayacak, satış işlemine ait verginin de üçte biri ödenerek maliyet düşürülecektir. Benim tavsiyem bu şekilde davranılması yönündedir. Bu halde diğer mirasçılar yani anne ve kardeşler de ölene kadar bu yerden hisseleri oranında tasarruf imkanına sahip olabilirler. Bu dahi kardeşler için bir teminattır. 
   
      
   
</TEXT>
</DOC>
