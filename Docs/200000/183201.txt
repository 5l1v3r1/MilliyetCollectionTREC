<DOC>
<DOCNO> 183201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sonspo24.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom hız kesmeden çalıştı, gözler derbiye çevrildi 
</HEADLINE>
<TEXT>

     Avrupa Şampiyonlar Ligi'ne İtalya'nın Juventus takımına 2-1 yenilerek başlayan Galatasaray'da, gözler 21 Eylül Pazar günü Fenerbahçe ile oynanacak derbi maça çevrildi. 
     Sarı-kırmızılılar, İtalya'dan döner dönmez Florya Metin Oktay Tesisleri'ne giderek, Teknik Direktör Fatih Terim yönetiminde antrenman yaptı. Çalışmaya MR çektirmeye giden Hakan Şükür katılmadı. 
     Antrenmanın sadece ilk 15 dakikasını medyaya açan Terim, daha sonra basın mensuplarına çalışmayı kapattı. 
     Futbolcuların antrenmanda koşudan sonra, çift kale maç yaptıkları öğrenildi. 
     
     HAKAN ŞÜKÜR'ÜN MR'I ÇEKİLDİ 
     Juventus maçında sakatlanan Hakan Şükür, havalimanından Bakırköy Acıbadem Hastanesi'ne giderek MR çektirdi. 
     Dirseğindeki sakatlığı nedeniyle tetkik yapılan Hakan Şükür'ün, bu bölgesinde yumuşak doku zedelenmesi ve buna bağlı ödem tespit edildiği açıklandı. Tedavisine başlanan golcü futbolcunun, Fenerbahçe maçında dirseklikle oynayacağı bildirildi. 
     
     YARINKİ ANTRENMAN SAAT 16.00'DA 
     Terim, Fenerbahçe ile oynanacak karşılaşmanın saat 16.00'ya alınmasının ardından, antrenman saatlerini de buna uygun olarak değiştirdi. 
     Sarı-kırmızılılar, yarın saat 16.00'da yapacakları antrenmanla Fenerbahçe maçının hazırlıklarını sürdürecek. 
     
</TEXT>
</DOC>
