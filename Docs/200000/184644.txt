<DOC>
<DOCNO> 184644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur28.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AİDS'li çocuğun babası Herkes sıkıntılarımızı öğrenmeli 
</HEADLINE>
<TEXT>

     İzmir'de henüz 20 günlükken Kızılay'ın verdiği kanla AIDS'e yol açan HIV virüsü bulaşan 7 yaşındaki Y.O'nun avukatı Mehmet Emin Keleş, ''Y.O mutlaka okula gidecek'' dedi. 
     Avukat Mehmet Emin Keleş, ''Y.O'nun tek başına tecrit edilerek okutulmasına kesinlikle karşıyız. Milli Eğitim'in verdiği kararın saygıyla karşılanmasını bekliyoruz'' dedi. 
     Velilerin ''sağduyulu ve sakin olmalarını''' isteyen Keleş, ''çocuğun sağlığı ve psikolojisini de göz ardı etmemek'' gerektiğini belirterek, şöyle konuştu 
     ''Y.O. mutlaka okul ortamına girecek. Bunun bir sakıncası olmadığı da doktor raporuyla belgelenmiştir. Çocuğun tek başına tecrit edilerek okumaması için sonuna kadar mücadele edeceğiz. Bu okulda olmazsa, Y.O bir başka okulda ama mutlaka diğer çocuklarla birarada olacak. Bu onun hem hukuki, hem de insani hakkıdır.'' 
     
     BABA, SIKINTILARINI TV'DE ANLATACAK 
     Y.O'nun babası Nazif O. da velilerin hassasiyetini anladığını, ancak herkesin, olayı diğer cepheden de değerlendirmesi gerektiğini söyledi. 
     Nazif O, yaşadıklarını, bu akşam bazı ulusal TV kanallarının ana haber bültenleri ve haber programlarına konuk olarak, Türkiye'ye duyurmaya çalışacaklarını bildirdi. Nazif O, ''Bugüne kadar suskun kaldık ama artık herkesin bizi duyup, yaşadığımız sıkıntıları öğrenmesi gerekir diye düşünüyoruz'' dedi. 
     
</TEXT>
</DOC>
