<DOC>
<DOCNO> 197773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sondun07.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya'da 4 Türk, kız kaçırdı 
</HEADLINE>
<TEXT>

     Avusturya'da, ailesi tarafından evlenmesine izin verilmeyen Sevim Özman adlı kız, ikisi Fransa, ikisi de Almanya'dan gelen 4 Türk genci tarafından kaçırıldı. 
     Avusturya'nın Bad İschl kasabasında yaşayan 17 yaşındaki Sevim Özman'ın, Almanya'da adı açıklanmayan iki Türk genci tarafından alı konulduğunun saptandığını belirten Yukarı Avusturya Eyaleti Emniyet Müdürü Alois Lissl, Türk kızının Avrupa Polisi'nin Europol yardımıyla kısa sürede bulunacağını umduğunu söyledi. 
     Yukarı Avusturya Eyalet polisinin verdiği bilgiye göre, Almanya'da yaşayan bir Türk genci, 17 yaşındaki Sevim Özman ile evlenmek istedi. Genç, kızın babasının evlenmelerine izin vermemesi üzerine, ikisi Fransa'da biri de Almanya'da yaşayan üç arkadaşının yardımıyla Sevim Özman'ı kaçırdı. 
     Avusturya polisi, görgü tanıklarının ifadeleri üzerine yaptığı soruşturma sonucu, kaçırma olayına karışan Türklerden ikisinin Fransa'nın Marseille ve Menden kentlerinde yakalandığını açıkladı. 
     Polis, Türk gençlerin iki ayrı otomobille Bad İschl kasabasına geldiklerini ve Sevim Özman'ı geçen cuma sabahı Bad İschl'deki evinden kaçırdıklarını bildirdi. 
     
</TEXT>
</DOC>
