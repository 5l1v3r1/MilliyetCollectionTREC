<DOC>
<DOCNO> 150424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun24.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum Kesimi bayram yapıyor.. 
</HEADLINE>
<TEXT>

     Kıbrıs Rum yönetiminin Avrupa Birliği'ne giriş sözleşmesini dün Atina'da imzalaması, Rum kesiminde çeşitli etkinliklerle kutlandı. 
     Rum basınının haberlerine göre, Rum kesimi genelinde dün düzenlenen kutlama etkinliklerinde sokaklar AB bayraklarıyla donatıldı. 
     Lefkoşa'nın Rum kesiminde düzenlenen kutlamada konuşan Yunanistan'ın Kıbrıs Rum kesimi Büyükelçisi Hristos Panagopulos, Rum kesiminin AB üyeliğinin gerçekleşmesinde katkısı olanlara teşekkür ederek, ''Özellikle bu yönde ilk meşaleyi yakan merhum Yunan Dışişleri Müsteşarı Yannos Kranidyotis'e teşekkür ettiğini'' belirtti. 
     Buradaki törende, AB'nin Rum kesimi Temsilcisi Adrian Van Der Meer, Lefkoşa Rum Belediye Başkanı Mihalakis Zambellas ve Yunan Büyükelçisi Hristos Panagopulos şampanyalar açtılar, bunu AB marşı eşliğinde AB bayrağının belediye binasına çekilmesi izledi. 
     Van Der Meer, törende yaptığı, '' Kıbrıs ın AB üyeliğinin AB faaliyet merkezine yeni bir uğraş ekleyeceğini'' ifade ederek, AB'nin Kıbrıs sorununa kalıcı bir çözüm bulunması yönündeki BM Genel Sekreteri'nin iyiniyet misyonuna yakın destek verdiğini söyledi. 
     Lefkoşa'nın Rum kesiminde ayrıca, Athalassa Rum Milli Muhafız Ordusu RMMO topçu birliğinde, AB'nin üye sayısı olan 25 pare top ateşi yapıldı. 
     Limasol'da düzenlenen kutlama töreni sırasında antik Girne gemisinin bir maketine Girne-Özgürlük AB bayrağı çekildi ve denizde kısa bir gezinti yaptırıldı. Buradaki törenlere, AB üyesi ülkelerin Kıbrıs Rum kesimindeki büyükelçileri de katıldı. 
     Baf'taki kutlamalarda, Rum Çalışma Bakanı Yakovos Karavnos ve Avrupa Parlamentosu Dışilişkiler Komitesi Kıbrıs Özel Raportörü Jacques Poos da yer aldı. Baf Belediyesi, Rum-AB üyeliğine katkılarından dolayı Poos'a şehrin altın anahtarını hediye etme kararı aldı. 
     





</TEXT>
</DOC>
