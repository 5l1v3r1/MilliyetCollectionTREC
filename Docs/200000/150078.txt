<DOC>
<DOCNO> 150078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/guncel/gun03.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Geleceği Türkmen'siz belirliyorlar 
</HEADLINE>
<TEXT>

Türkmenlerin katılmadığı Ur kentindeki muhalifler zirvesinde Irak'ın geleceği masaya yatırıldı 
     DIŞ HABERLER SERVİSİ 

     Irak'taki Kürt, Sünni ve Şiilerden oluşan çok sayıdaki muhalif, dün bir araya geldikleri Nasıriye yakınlarındaki tarihi Ur kentinin Tallil Hava Üssü'ndeki toplantıda ülkenin geleceğiyle ilgili planları masaya yatırdı. Türkmenlerin katılmadığı, "Irak İslam Devrimi Yüksek Konseyi"nin de ABD nedeniyle protesto edip hazır bulunmadığı toplantıya Zalmay Halilzad başkanlık ediyor. Önümüzdeki günlerde de sürecek olan forum şeklindeki toplantıyı protesto eden yaklaşık 20 bin Şii ise, Nasıriye'de düzenledikleri gösteride "Özgürlüğe evet, ABD'ye hayır, Saddam'a hayır" sloganları attı. 
     
     GARNER ÇOK ENDİŞELİ 
     Öte yandan Irak'taki geçici hükümetin başına geçecek Emekli Korgeneral Jay Garner, hükümetin kurulmasındaki gecikmeden endişe duyduğunu söyledi. Garner, USA Today gazetesine verdiği demeçte, en büyük endişesinin, her geçen gün hız kaybetmek ve yönetim boşluklarının istemedikleri unsurlar tarafından doldurulması olduğunu belirtti. "Aslında geçen hafta Bağdat'ta olmalıydım" diyen Garner, ay sonunda Irak'ın her bölgesinde çalışmalarının başlayacağını kaydetti. 
     


GÜNCEL 


















</TEXT>
</DOC>
