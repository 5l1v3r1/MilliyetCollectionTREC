<DOC>
<DOCNO> 171930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sondun06.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Geçici Hükümet Konseyi yarın toplanıyor... 
</HEADLINE>
<TEXT>

     Irak'ta kurulan Geçici Hükümet Konseyi'nin yarın önemli bir toplantı yapacağı bildirildi. 
     Bağdat basını, toplantıda yeni bakanların seçilmesi konusunun ele alınacağını, konseyin iç tüzüğünün kararlaştırılacağını ve meclis başkanının seçileceğini yazdı. 
     Konseyin 8. toplantısı sayılan bu toplantıda tüm üyelerin hazır olması bekleniyor. 
     Bu arada, Ez Zaman gazetesine demeç veren Irak Türkmen Cephesi ITC Başkanı Sanan Ahmed Ağa, konseyde adil bir şekilde temsil edilmek istediklerini söyledi. 
     Irak'ta artık zulmün yok olması için herkese ahlaki sorumluluğun düştüğünü belirten Ahmed Ağa, ''Cephe'nin adil olarak temsil edilmesiyle, demokrasi adıyla ortaya atılan sözlere inancımız artacaktır''' dedi. 
     ITC, konsey üyeliğine 2 aday göstermişti. Geçici konseye yanlızca Songül Çapuk'un üye seçilmesi, Türkmen partileri arasında rahatsızlığa yol açmıştı. 
     
</TEXT>
</DOC>
