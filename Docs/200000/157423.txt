<DOC>
<DOCNO> 157423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/spor/ydilmen.html </URL>
<DATE> 2003/05/18/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Beşiktaş, yüzde 95 
</HEADLINE>
<TEXT>

     Beşiktaş yine kontrollü oyun, iyi savunma, oyun disiplinine sadık orta saha, Sergen - İlhan ikilisine Pancu takviyesi ile pozisyon arayan takım. Gençlerbirliği yine skor ne olursa olsun ofansif düşünceden asla vazgeçmeyen takım. 
     Gençlerbirliği'nde Ümit'in olmaması, Thomas'ı arkaya attı ve orta sahadaki pas yüzdesi düştü. Çünkü orta sahada oynayan Thomas takımı çabuk hücuma çıkaran bir oyuncuydu. Bu mecburi değişiklik tabii ki Gençlerbirliği'nin oyun düzenini çok az da olsa etkiledi. Ama o az, öyle bir problem çıkardı ki, bir hamle hatası ile Thomas ikinci sarıyı gördü ve atıldı. Bu da maçın Beşiktaş lehine tamamen dönmesini sağladı. Önce Kaan Dobra'nın frikiği, daha sonra Kaan Dobra'nın ikinci golü, Bu golde enteransan olan kafayla asisti yapan libero Ronaldo, golü atan orta sahanın sağındaki Kaan Dobra , derken klasik Ahmet Hassan golü, ilk yarının ve maçın sonucunu belirledi. 
     İkinci yarı Beşiktaş klasiği garanti oyun, klasik Gençlerbirliği'nin ofansif düşüncesi ve Beşiktaş'ın kontrataktan girdiği dört tane net pozisyon. Bunlarda da İlhan başarılı değildi. İlhan en istekli ve en arzulu maçlarından birini oynadı. Fizik olarak da iyi durumda olmasına rağmen çizgisini gollerle perçinleyemedi. 
     Gençlerbirliği takımı ve antrenörü bu ligin en başarılı isimleri. Skor ne olursa olsun hiç skorborda bakmıyorlar. Maçın içerisinde kaç kaç diye sorsanız belki de oyunculardan cevap alamazsınız. Olumlu tarafları o kadar çok ki, fazla riskli oyunları bile "her güzelin bir kusuru vardır" dedirtiyor. Beşiktaş yüzde 95 bu işi bitirdi. Yüzde beşi de yalandan yazıyorum. 
     Hakem verdiği kararlarda haklıydı. Temiz maç yönetti. Ancak Youla'nın attığı gol her türlü karara açık pozisyondu. Haa, Youla hakikatten oynamış, burada aklıma geldi. 
     
     
     

</TEXT>
</DOC>
