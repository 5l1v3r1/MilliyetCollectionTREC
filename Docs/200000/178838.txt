<DOC>
<DOCNO> 178838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/guncel/gun03.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hangi vicdana sığar 
</HEADLINE>
<TEXT>

   Kahramanmaraş, Dağlıca beldesi Belediye Başkanı Mehmet Yıldırım, makam aracıyla çarptığı beş yaşındaki Bayram'ı hastaneye götürdü, ancak öldüğünü fark edince çocuğu araçta kilitleyip kaçtı 
      DEMET ÖZTÜRK, ERHAN KAN Kayseri DHA 

   
   Kahramanmaraş Afşin'e bağlı Dağlıca beldesinin ANAP'lı Belediye Başkanı Mehmet Yıldırım 49 , Kayseri kent merkezinde makam otomobiliyle çarparak ağır yaraladığı Bayram Polat'ı 5 hastaneye götürdü, ancak öldüğünü fark edince aracın kapılarını kilitleyip kaçtı. Hastane görevlilerinin 10 dakika sonra fark ettiği ceset, aracın kapıları çilingirle açılarak morga kaldırıldı. Yıldırım ise bir gün sonra teslim oldu. 
   Kayseri'deki yakınlarını ziyarete gelen Yıldırım, önceki gün 19.00'da Eskişehir Bağları Mahallesi'nde giderken aniden yola çıkan Bayram'a çarptı. Ağır yaralanan çocuğu makam otomobiline alıp dört kilometre uzaklıktaki Devlet Hastanesi'ne götüren Yıldırım, hastane bahçesinde Polat'ın öldüğünü fark etti. Çocuğun ölümü karşısında şoke olan Yıldırım, hastane görevlilerine bile haber vermeden otomobilin kapılarını kilitleyerek oradan uzaklaştı. 
   Hastane görevlileri araçtan 10 dakika geçmesine rağmen hasta indirilmeyince araçta bir ceset olduğunu fark etti. Çilingir çağrılarak kapılar açtırıldı ve minik Bayram'ın cesedi morga kaldırıldı. 
   
   'Çok korktum' 
   Dün sabah jandarmaya teslim olan Yıldırım, "Çocuğun öldüğünü fark edince çok korktum. Ne yaptığımı bilemediğim için kapıyı kapatıp cesedi orada bırakıp kaçtım. Çocuğu kurtaramadığım için çok üzgündüm. Sabaha kadar dolaştıktan sonra teslim olmaya karar verdim" dedi. 
   Yıldırım hakkında soruşturma başlatılırken, görgü tanığı Mehmet Teke 7 de, "Bayram, gözümüzün önünde birden toprak yoldan sokağa fırladı. Araba fren yaptı ama duramadı" diye konuştu. 
   Yıldırım'ı kurtarmak için damadı Beytullah Yanar devreye girdi. Yıldırım'la birlikte jandarmaya gelen Yanar, direksiyonda kendisinin olduğunu söyledi. Ancak jandarma, soruşturmayı derinleştirince Yanar, suçu üstlenmek istediğini itiraf etti. Nöbetçi mahkemede h kim önüne çıkarılan Yıldırım, "tedbirsizlik ve dikkatsizlik sonucu ölüme neden olmak", Yanar da "yalan beyanda bulunarak resmi makamları yanıltmaya kalkışmak" suçundan tutuklandı. 
   
      Bir gün sonra teslim oldu    Mehmet Yıldırım dün jandarmaya teslim olurken Bayram'ın annesi Saniye ve babası Cesim Polat, "Küçük bir çocuğun cesedi nasıl olur da otomobil içinde kilitlenip kaçılır Bu insanlığa sığar mı Bu kişide hiç mi insanlık kalmamış" diyerek gözyaşı döktü. 
   
   
</TEXT>
</DOC>
