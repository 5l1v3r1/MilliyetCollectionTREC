<DOC>
<DOCNO> 157780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sondun05.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
11 yıl tecavüzcü diye hapis yattı DNA testiyle aklandı.. 
</HEADLINE>
<TEXT>

     ABD'de, bir genç kıza tecavüz ettiği gerekçesiyle 11 yıl önce hüküm giyen bir kişi, DNA testlerinin suçlu olmadığını kanıtlaması üzerine serbest bırakıldı. 
     53 yaşındaki Michael Mercer, Manhattan bölge savcılığının talebi üzerine 11 yıl sonra serbest bırakıldı. 
     Eyalet Yüksek Mahkemesi hakimi Leslie Crocker, Mercer'i demir parmaklıklar arkasından çıkaran kararı verirken, ''Vahim bir hata yapılmış'' dedi. 
     Bölge Savcısı Robert Morgenthau, geliştirilmiş DNA testlerinin, olaydan sonra Mercer'ı suçlu olarak teşhis eden kurbanın, iki kez ömür boyu hapis cezasına çarptırılan bir hükümlü tarafından tecavüze uğradığını gösterdiğini söyledi. 
     Morgenthau, DNA testlerinin, asıl suçlunun Arthur Brown adlı hükümlüye ait olduğunu ortaya koyduğunu ve şimdi 20'li yaşlarının sonlarında olan kurbanın da Brown'u resimlerden teşhis ettiğini belirtti. 
     Savcı, Brown'un, tecavüzden suçlanamayacağını, çünkü bu suçun zaman aşımına uğradığını kaydetti. 
     Mercer, Manhattan'da 17 yaşındaki bir genç kızı soymak ve tecavüz etmekten 1991'de suçlu bulunmuştu. 

     
</TEXT>
</DOC>
