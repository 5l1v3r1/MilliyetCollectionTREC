<DOC>
<DOCNO> 180182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/spor/spo15.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   İngiltere ağır yaralı    12. Avrupa Futbol Şampiyonası Elemeleri'nde Türkiye ile birlikte 7. Grup'ta yer alan İngiltere Milli Takımı'nda son olarak Rio Ferdinand da sakatlığı nedeniyle 6 Eylül'deki Makedonya maçı kadrosundan çıkarıldı. Böbrek rahatsızlığı bulunan Manchester United'lı oyuncu, Paul Scholes, Steven Gerrard ve Trevor Sinclair'den sonra milli takımın sakatlar listesine katılan son isim oldu. 
   
   Agassi'ye piyango    SEZONUN son Grand Slam mücadelesi olan 23.8 trilyon lira toplam ödüllü ABD Açık'ta önceki gün başlayan yağmur, dün de maçları olumsuz etkiledi. Erkeklerde ve bayanlarda 4. tur maçlarından altısına başlanırken, bunlardan beşi yağmur nedeniyle ertelendi. Dokuzuncu gün 1 numaralı seribaşı ABD'li Andre Agassi, vatandaşı Taylor Dent'i, rakibinin 3. sette sakatlığı nedeniyle maçı bırakması üzerine hükmen yenerek, çeyrek finale çıktı. 
   
   Kelli White diken üstünde    PARİS'TEKİ Dünya Atletizm Şampiyonası'nda 100 ve 200 metrelerde zirveye çıkan, ancak uyarıcı madde kullandığı belirlenen Kelli White'ın madalyalarının elinden alınabileceği bildirildi. IAAF Genel Sekreteri Istvan Gyulai, ABD'li atlete ceza verilmeyeceğini, ancak doktor raporu olumlu çıkmazsa hafta başına kadar iki madalyasını da alacaklarını açıkladı. 
   
   Dev derbi Olimpiyat'ta    FUTBOL Federasyonu, 4 haftalık lig programını açıkladı. Buna göre, 5. hafta, 12 Eylül cuma günü Beşiktaş-Malatyaspor maçıyla başlayacak. 6. haftada yapılacak Galatasaray-Fenerbahçe karşılaşmasının da, daha önce planlandığı gibi Atatürk Olimpiyat Stadı'nda 21 Eylül pazar günü oynanacağı belirtildi. 
   
   Trabzon'un UEFA maçı 22.45'te    UEFA Kupası'nda 24 Eylül'de yapılacak maçların saatleri belli oldu. Futbol Federasyonu, Trabzonspor'un, Villarreal deplasmanındaki maçının 22.45'te başlayacağı belirtildi. Diğer karşılaşmalar ise şöyle 17.55 Gençlerbirliği-Blackburn Rovers, 20.00 Malatyaspor-Basel, 20.00 Gaziantepspor-Hapoel Tel Aviv. 
   
   Devler galip    ANKARA Büyükşehir Belediyesi tarafından düzenlenen Dörtlü Basketbol Turnuvası'nın ikinci gününde Fenerbahçe, T.Telekom'u 69 - 66 mağlup ederken Galatasaray da VİP Rimini'yi 76 - 65 yendi. Turnuva bugün 16.30'daki VİP Rimini - T.Telekom ve 18.30'daki Fenerbahçe - Galatasaray maçlarıyla sona erecek. 
   
   12 sporcuya 11 yönetici    8-15 Eylül tarihleri arasında yapılacak olan 39. Uluslararası Cumhurbaşkanlığı Türkiye Bisiklet Turu'na hazırlanan A ve B Milli Bisiklet takımları, Çanakkale'nin Güzelyalı Beldesi'nde kampa girdi. Bir hafta sürecek tur öncesi, milli takımların 12 sporcu ve 11 yöneticiyle çalışmalarını devam ettirdiği ifade edildi. 
   
   Beckham için yeni anlaşma    MANCHESTER United, Beckham'ın bonservis bedelini bir seferde peşin olarak alacak. Real Madrid ile daha önce yapılan sözleşmede 4 yıllık eşit taksite bölünen 17.5 milyon Euro'luk ücretin de, 16.1 milyon Euro'ya indirildiği açıklandı. 
   
   German'ın acı günü    GAZETEMİZ spor servisi çalışanlarından Gökhan German'ın babası Ziya German, geçirdiği kalp rahatsızlığı sonucu hayatını kaybetti. Uzun yıllar MİLLİYET Gazetesi'nin çeşitli kademelerinde çalışan Ziya German dün Habibler Cebeci Mezarlığı'nda toprağa verildi. Merhuma Allah'tan rahmet, kederli ailesine başsağılığı dileriz. 
   
   
</TEXT>
</DOC>
