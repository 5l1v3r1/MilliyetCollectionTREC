<DOC>
<DOCNO> 152800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/soneko17.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de her gün ortalama 3 işçi iş kazasına kurban oluyor... 
</HEADLINE>
<TEXT>

     Türkiye'de her gün ortalama 3 işçi, dünyada ise 5 bin işçi iş kazaları sonucunda yaşamlarını yitiriyor. 
     Dünyada ayrıca yılda 2 milyon kişi, iş kazaları ve meslek hastalıkları nedeniyle hayatını kaybediyor. 
     Uluslararası Çalışma Örgütü ILO tarafından 1996 yılından bu yana her yıl 28 Nisan tarihinde düzenlenen ''İşyerinde Sağlık ve Güvenlik İçin Dünya Günü''nün bu yılki ana temasını ''Küreselleşen Dünyada İşçi Sağlığı ve İş Güvenliği Kültürü'' oluşturuyor. 
     Uluslararası bir dayanışma günü olarak kabul edilen 28 Nisan tarihinde, bu yıl kültür temelinde işçi sağlığı ve iş güvenliğine yönelik duyarlılığın artırılması hedefleniyor. 
     SSK istatistiklerine göre, iş kazaları sonucunda Türkiye'de her gün ortalama 3 işçi yaşamını yitiriyor. 
     İstatistiklere göre, 2001 yılında meydana gelen 72 bin 367 iş kazası sonucunda 1065 kişi yaşamını yitirirken, 1866 işçi ise iş göremez derecede sakat kaldı. 2001 yılında meydana gelen iş kazaları nedeniyle toplam 1 milyon 831 bin 686 işgünü yitirildi. 
     SSK istatistiklerine göre, 1999 yılında meydana gelen 77 bin 955 iş kazasında 1165 işçi hayatını kaybederken, 2 bin 697 kişi iş göremez derecede sakat kaldı ve 1 milyon 681 bin 334 işgünü kaybı oldu. 2000 yılında ise 74 bin 847 iş kazası olurken, bu kazalar sonucunda 731 kişi öldü, 1493 kişi sakat kaldı ve toplam 1 milyon 681 bin 44 işgünü kaybı oldu. 
     ILO verilerine göre ise, iş kazaları nedeniyle dünyada her gün ortalama 5 bin, yılda ise 2 milyon kişi yaşamını yitiriyor. 
     İstatistiklere göre, iş kazaları en çok ''işe başlanılan ilk saatlerde'' meydana gelirken, kazalar en çok işçinin dalgınlığı ve işyerinde gerekli önlemlerin alınmamasından kaynaklanıyor. SSK istatistiğinde, işyeri denetimlerinin artırılmasının iş kazalarını caydırıcı bir etki yapacağı ve ölüm sayısını azaltacağı belirtildi. 
     İşçi sendikaları tarafından yapılan araştırmalarda ise, kayıtdışı işçi çalıştırmanın yoğun olduğu işyerlerinde iş kazalarının daha yoğun olduğu belirtilerek, denetlenemeyen kayıtdışı işyerleri nedeniyle iş kazaları ve ölüm sayılarının resmi istatistiklerin üzerinde olduğu kaydedildi. 
     





</TEXT>
</DOC>
