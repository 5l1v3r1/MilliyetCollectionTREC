<DOC>
<DOCNO> 156275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/guncel/gun06.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Paragöz başkanları halk oyla devirdi... 
</HEADLINE>
<TEXT>

Almanya’da yolsuzlukla suçlanan iki kadın belediye başkanı için son sözü halk söyledi 
     GÜRSEL KÖKSAL Frankfurt 

     Almanya’da haklarındaki yolsuzluk ve yetkilerini suiistimal suçlamalarına rağmen istifa etmemekte direnen Hanau Anakent Belediye Başkanı Margret Haertel ve Maintal Belediye Başkanı Dorothee Diehl’in geleceğiyle ilgili son sözü halk verdi. Hessen eyaletine bağlı Hanau’da sandık başına gidenlerin yüzde 90’ı, Maintal’da da yüzde 93’ü kadın politikacıları artık belediye başkanı olarak görmek istemediklerini oylarıyla beyan etti. 
     
     SAYISIZ SUÇLAMA VARDI 
     8 yıldır Hanau Anakent Belediye Başkanı olan ve görev süresi 2006’da biten Hıristiyan Demokrat Birlik Partisi CDU üyesi Haertel, makam arabasıyla Varşova’ya estetik ameliyatına gitmek, bütçeden pahalı hediyeler dağıtmak, kuşkulu ve yüksek meblağlı iş siparişleri vermek, belediye çalışanlarına kötü davranmak gibi suçlamalarla karşı karşıyaydı. Bir süre direnip "hata yaptığı"nı kabul eden Haertel, bazı suçları için para cezasına çarptırıldı. 
     
     PARTİSİ DESTEKLEMEDİ 
     Halk arasında "Kraliçe Margret" olarak anılan Başkan, istifa çağrılarına direnince, partisinin de desteğini yitirdi ve İl Meclisi hakkında halk oylaması kararı aldı. 
     Benzer durum komşu Maintal kentinde de yaşandı. CDU’lu Belediye Başkanı Diehl de makam aracını ve görevi için verilen kredi kartını özel işlerinde kullanmak, lokanta masraflarını bütçeden ödetmekle suçlandı. 
     

</TEXT>
</DOC>
