<DOC>
<DOCNO> 165558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sondun09.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Singapur'da kütüphanede sessizliği polisler sağlayacak.. 
</HEADLINE>
<TEXT>

     ''İnternet kullanırken nasıl davranılır'' gibi kamu hizmetine yönelik kampanyaların düzenlendiği, sifon çekmeyenlerin cezalandırıldığı Singapur'da, kütüphanelerin sükuneti için yeni bir girişim başlatıldı. Artık polis, halk kütüphanelerinde sessizliği sağlamak için devriye gezecek. 
     Ulusal Kütüphane Kurulu sözcüsü Lee Siew Hoon, ''kütüphane görgü kuralları'' kampanyası çevresinde, 10 polisin 6 halk kütüphanesinde devriye gezmeye başladığını, polislerin, kütüphaneye gidenlere sessiz olmaları, cep telefonlarını kapatmaları yolunda uyarılarda bulunduğunu belirtti. 
     Lee, kampanyaya katılan gönüllü polislerin, kütüphane çevresinde de gezerek, çocuklardan daha sessiz olmalarını istediklerini söyledi. 
     Polisin ceza kesme ya da gürültü yapanlardan kütüphaneyi terk etmelerini isteme yetkisi bulunmadığını söyleyen Lee, polisin sadece insanlara sessiz olmalarını rica edebileceğini kaydetti. 
     Kampanyanın Ekim ayında yeniden gözden geçirileceği ve diğer kütüphanelere genişletilebileceği bildirildi. 
     Nüfusu 4 milyon olan Singapur'da, her yıl kamu hizmetine yönelik ilginç kampanyalar düzenleniyor. 
     
</TEXT>
</DOC>
