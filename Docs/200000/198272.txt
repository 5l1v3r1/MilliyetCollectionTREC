<DOC>
<DOCNO> 198272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/guncel/gun20.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Çocuklardan PKK eylemi    PKK KADEK'in kuruluş yıldönümünde dün Adana, Mersin ve Diyarbakır'da olaylar çıktı. Adana'daki gösterilerde çoğu çocuk olan örgüt sempatizanları "Başbakan Öcalan" sloganları atarken, polis panzerlerine taşlı, molotofkokteylli saldırıda bulundu. Çevik kuvvet ekiplerinin olay yerine gelmesi üzerine göstericiler ara sokaklara kaçtı. Mersin'de de Şevket Sümer Mahallesi'nde polis aracını taşlayan bir grup, takviye kuvvetlerin gelmesi üzerine kaçarak dağıldı. Diyarbakır'da korsan gösteri yapan göstericileri de polis dağıttı. 
   
   'Uçurtmayı Vurmasınlar' projesi 271 çocuk kurtardı    Devlet Bakanı Güldal Akşit, Adalet Bakanlığı'yla birlikte yürüttükleri "Uçurtmayı Vurmasınlar Projesi"nden hükümlü ya da tutuklu anneleriyle birlikte cezaevinde yaşayan 271 çocuğun yararlandığını söyledi. CHP Milletvekili Atilla Başoğlu'nun soru önergesini yanıtlayan Akşit, Sosyal Hizmetler Çocuk Esirgeme Kurumu bünyesinde 18 bin 350 çocuğun bulunduğunu bildirdi. Akşit, 0-12 yaş arası 8 bin 955 çocuğa hizmet veren 82 çocuk yuvasını ev ortamını aratmayacak şekilde döşemek istediklerini de sözlerine ekledi. 
   
   Derse geç kalana gazete alma cezası    ÇANAKKALE 18 Mart Üniversitesi Meslek Yüksek Okulu'nda derse geç kalan öğrencilere "gazete alma" cezası veriliyor. Yaklaşık 800 öğrenci, uygulama sayesinde her gün ortalama 20 değişik gazete okuma fırsatı buluyor. Atatürk İlkeleri ve İnkılap Tarihi öğretim görevlisi Gökhan Bayram'ın başlattığı uygulamada, gazeteler dersle ilgili sorulara doğru yanıt veren öğrencilere dağıtılıyor. 
   
   13 bin kişi sınırı geçti    Türkiye - Suriye sınırında iki ülke vatandaşları arasında yaşanan bayramlaşma törenlerinde 13 bin kişi sınırı geçerek Suriye'deki yakınlarıyla görüştü. Önceki gün Kilis'in Öncüpınar sınır kapısından 7 bin kişi bayramlaşmak için 48 saatliğine sınırı geçerken, dün de Şanlıurfa Ceylanpınar'dan 3 bin 811, Mardin Nusaybin'den de 2 bin kişi Suriye'ye geçti. Nusaybin'den bugün de 2 bin kişinin gideceği açıklanırken, böylece bu bayramda Suriye'deki yakınlarının yanına bayram ziyaretine giden Türk vatandaşlarının sayısı 15 bine yaklaştı. 
   
   
</TEXT>
</DOC>
