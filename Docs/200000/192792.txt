<DOC>
<DOCNO> 192792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/yazar/cemal.html </URL>
<DATE> 2003/11/02/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Irak'ta savaş sonrası savaş 
</HEADLINE>
<TEXT>

   
   SİLOPİ 
   Irak Günlüğü altı aylık bir aradan sonra yeniden açılıyor. Geçen mayıs ayında Bağdat'tan dönerken yazdığım bir yorum şöyle başlıyordu 
   "Çu En Lai'a 1960'larda Fransız İhtilali'nin sonuçları hakkında ne düşünüyorsunuz diye sormuş biri. Daha konuşmak için henüz erken diye yanıtlamış Çinli lider... 
   İyi güzel. 
   Peki, Irak ne olacak 
   Savaş kazanıldı. Barış kazanılabilecek mi Demokrasiye geçiş süreci mi Radikal İslam mı Kaos ve Irak'ın parçalanması mı Kuzeyde Kürt devleti mi Yeni bir milliyetçi dalga mı Yani yeni Saddamlar mı 
   Irak'a kafamın içinde bir dolu soruyla gittim, bir dolu soruyla döndüm. İki hafta boyunca Bağdat, Kerbela, Necef, Kerkük, Musul, Erbil ve Süleymaniye'yi dolaştıktan sonra Habur'dan giriş yaparken bazı sorularım yanıtlarını bulmuş, ama yanıtsız bir sürü yeni soru peydahlanmıştı." 
   6 ay sonra durum farklı değil. 
   Sorular azalmadı, çoğaldı. 
   Siz bu satırları okurken, ben de yeni yanıtlar bulabilmek umuduyla yine Irak yollarında olacağım. Habur sınır kapısını arkamda bırakıp, bir kenarında birkaç dilde "Kürdistan'a hoşgeldiniz " yazılı köprüden geçtikten sonra Irak'a girmiş, Musul üzerinden Bağdat'a doğru yola çıkmış olacağım. 
   Belki dikkat ettiniz. 
   Altı ay önce memlekete dönerken, savaş kazanıldı diye not düşmüşüm yazımda. İtiraz edilebilir. Onun için belki şöyle demek daha gerçeğe yakın 
   Savaş kazanıldı, yani Saddam rejimi çöktü ama şimdi başlayan savaş sonrası savaş ne olacak 
   Bu savaş da bitmeden Irak'ta düze çıkmak olanaksızdır. Mayıs ayının ilk yarısında da güvenlik boşluğu, eski deyişle kanun ve nizam hakimiyeti bir numaralı sorundu. 
   Ama henüz özellikle Amerikan askerlerini hedef alan yoğun şiddet kampanyası başlamamıştı. İntihar saldırıları ve şehir gerillasına özgü vur - kaç saldırıları bugünkü boyutların çok uzağındaydı. Bağdat'ın 'şehir savaşı'yla Saddamgrad'a dönüşebileceğini söyleyenler pek ciddiye alınmıyordu. 
   Ramazan yaklaşırken genel bir iyimserlik dalgası da dikkati çekmişti. Elektrik ve su sorunlarının büyük ölçüde çözüldüğü, günlük ham petrol üretiminin artış kaydettiği, okul ve üniversitelerde öğretimin normalleştiği, Iraklı polis ve asker eğitiminde mesafe alındığı, işsizlik çok büyük boyutlarda yüzde 50 ve büyük kısmı ordunun lağvedilmesinden kaynaklanıyor sürmekle birlikte ekonomik yaşamda olumlu kıpırdanmalar meydana geldiği belirtiliyordu. 
   Daha önemlisi güvenlik alanında iyileşme kaydedildiği, bu nedenle Ramazan'la birlikte gece sokağa çıkma yasağının kaldırıldığı açıklanıyordu. 
   Bunların tümü bıçak gibi kesildi. 
   Ramazan başlarken, geçen hafta sonu birtakım eller düğmeye bastı. Irak Savaşı'nın en önde gelen mimarlarından, ABD Savunma Bakan Yardımcısı Paul Wolfowitz'ın Bağdat'ta kaldığı El Reşit Oteli'ne bir anda 29 roket birden atıldı. 8'i Wolfowitz'in kaldığı bölüme isabet etti, bir Amerikalı albay öldü. 
   Bir başka deyişle 
   Savaş sonrası savaş buydu anlaşılan... Hafta sonu başlayan cayırtının ilk 3 gününde bir bölümü Amerikan askeri olan 40 kişi öldü. 7 gün içinde Amerikan hedeflerine 233 saldırı gerçekleştirildi. 
   Irak Savaşı'nın başladığı 20 Mart'la Saddam rejiminin çöktüğü 30 Nisan arasında 116 Amerikan askeri ölmüştü. ABD Başkanı Bush'un bir savaş gemisinde büyük bir tantanayla muharebenin çok önemli bölümünün artık sona erdiğini açıkladığı 1 Mayıs'tan bu yana da 116 Amerikan askeri hayatını kaybetmişti. 
   30 Ekim 03 tarihli Financial Times'ta çıkan istatistiklere göre, 20 Mart 03'ten bugüne kadar ölen Irak askerlerinin sayısı 4900'le 6400 arasında, sivillerinki 7800'le 9600 arasında değişiyor 
   6 ay önce, 6 ay sonra. 
   Değişen fazla bir şey yok. 
   Bağdat'ta dönerken, anlaşılan, Irak'ta güvenlik yine bir numaralı. Üç haftadır Bağdat'ta görev yapan CNN Türk'ten Kaya Heyse'yle geçen gün uydu telefonuyla sohbet ederken şöyle diyordu 
   "Öyle gözüküyor ki şiddet Ramazan boyunca devam edecek. Halkı bezdirmek istiyorlar. Rahat bir Ramazan geçirmelerini önleyerek, halkın öfke ve tepkisini Amerikalıların üzerine daha çok çekmeyi amaçlıyorlar." 
   Durum böyle. 
   Amerikalı yetkililer her ne kadar Irak'ın yüzde 90'ında durumun normalleştiğini, şiddetin daha çok Bağdat'la kuzey ve batısındaki 'Sünni üçgeni'nde toplandığını belirtiyor olsalar da, güvenlik sorununu büyük ölçüde halledip bu boşluğu doldurmadan, ekonomi başta olmak üzere öteki sorunların çözüm yoluna girmesini beklemek gerçekçi değildir. 
   Yarından itibaren Bağdat Günlüğü beklenmedik aksilikler olmazsa iki haftalığına yeniden açılıyor. 
   İyi pazarlar 
   
      
   
   
</TEXT>
</DOC>
