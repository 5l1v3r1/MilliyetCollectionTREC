<DOC>
<DOCNO> 194299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/guncel/gun07.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gardiyanlar da insan hakları peşine düştü 
</HEADLINE>
<TEXT>

   ÖNDER YILMAZ Ankara 
   
   Cezaevleri bu kez tutuklu ve hükümlülerin değil gardiyanların başvurusuyla gündeme geldi. Başbakanlık İnsan Hakları Başkanlığı'na başvuran gardiyanlar çalışma koşullarının insan haklarına aykırı olduğunu savundu. 
   İnsan Hakları Başkanı Vahit Bıçak, gardiyanların "Çok kötü koşullarda çalışıyoruz. Mesai saatlerimiz uzun. Hayatımız tehlikede olduğu gibi insanca çalışma olanağı çok az" şik yeti üzerine çalışma başlattı. Bu kapsamda Adalet Bakanlığı'yla koordinasyon sağlanarak gardiyanların çalışma şartları belirlenecek. 
   Çalışma koşulları konusunda İnsan Hakları Başkanlığı'na ilk başvuruyu polisler yapmıştı. Emniyet Genel Müdürlüğü de çalışma saatlerini haftalık 40 saat olarak belirlemişti. 
   
   İlginç başvuru 
   Akdeniz Üniversitesi Hastanesi'nde sağlık teknisyeni olarak görev yapan Cemile Demir de kazandığı hemşirelik okuluna devam edebilmek için nakil iznini alamayınca İnsan Hakları Başkanlığı'na başvurdu. Başkanlık, çalıştığı kurumun eğitim hakkını elinden aldığını savunan Demir için devreye girdi. 
   
   
</TEXT>
</DOC>
