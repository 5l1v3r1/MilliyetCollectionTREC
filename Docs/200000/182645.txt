<DOC>
<DOCNO> 182645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sondun27.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan öğretim üyeleri derslere girmeme eyleminde.. 
</HEADLINE>
<TEXT>

     Yunanistan'da üniversite ve teknik yüksekokullarda görev yapan öğretim üyeleri hükümetin önerdiği maaş artışının yeterli olmadığı gerekçesiyle 5 günlük derslere girmeme eylemi başlattılar. 
     Öğretim üyeleri, hükümetin önerdiği yüzde 7 oranındaki brüt ücret artışının vergiler çıktıktan sonra yüzde 2.8 net artış ifade ettiğini açıklayarak, önümüzdeki 2 yıl için brüt yüzde 20 maaş zammı istediklerini duyurdular. 
     Bu arada, hükümetin Ocak 2004 itibarıyla maaşlarına 117-165 euro zam yapılması önerisini reddeden lise öğretmenleri 6-7 Ekim'de grev yapacaklarını açıkladılar. 
     İlköğretim okullarında görev yapan öğretmenlerin de grev konusunda bugün karar alacakları bildirildi. 
     
     TAKSİCİLERİN GREVİ 
     Öte yandan, 1 Ocak 2004 tarihi itibarıyla araçlarında yazar kasa bulundurma zorunluluğu getirilen taksiciler, yarın 48 saatlik greve başlayacaklarını açıkladılar. 
     Atika Taksiciler Derneği, hükümetin, müşterilere fiş kesme zorunluluğu getiren, taksilere yazar kasa takılması kararından geri adım atmaması halinde, 22 Eylül'de bu kez 4 günlük grev yapacaklarını bildirdi. 
     Taksiciler, yazar kasa zorunluluğunun kaldırılmasının yanı sıra otobüs yollarına girme hakkı ve daha yüksek taksimetre ücretleri talep ediyorlar. 
     
</TEXT>
</DOC>
