<DOC>
<DOCNO> 193452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sondun09.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABCNEWS, Loğoğlu'nun Irak ile ilgili açıklamalarını yorumladı 
</HEADLINE>
<TEXT>

     Türkiye'nin Washington Büyükelçisi Faruk Loğoğlu'nun Irak'la ilgili açıklamalarını yorumlayan ABCNEWS, ABD'nin, Irak'a daha fazla yedek asker göndermek zorunda kalacağını bildirdi. 
     ABCNEWS'in internet sitesinde verilen haberde, Loğoğlu'nun, ''Irak'tan açık davet gelmezse, Ankara asker göndermekte ısrarlı olmaz'' yolundaki sözleri, ''Türk yetkili, Irak'ta önemli bir değişiklik olmaması halinde, Türkiye'nin barış gücü askeri göndermeyeceğini söyledi'' şeklinde yorumlandı. 
     Haberde, Irak'ta askeri yardım isteyen ABD'nin, bu durumda bölgeye, gelecek yıl başlarında binlerce yedek asker göndermek zorunda kalacağı belirtildi. 
     BM Güvenlik Konseyi'nin geçen ay aldığı karardan bu yana, henüz hiçbir ülkenin Irak'taki barış gücüne katkıda bulunmadığı hatırlatılan haberde, Türkiye'nin en büyük umut olduğu, ancak Loğoğlu'nun, ''Geçici Hükümet Konseyi'nden açık bir davet gelmediği takdirde, Türkiye Irak'a asker göndermeyecek'' şeklindeki açıklamasıyla ümitlerin azaldığına dikkat çekildi. 
     Haberde, ABD Savunma Bakanı Donald Rumsfeld'in, ''daha fazla uluslararası kuvvetin Irak'taki Amerikan birliklerinin yükünü azaltacağına'' dair açıklamasına da yer verildi ve Irak'ta şu anda 30'dan fazla ülkeden 23 bin asker bulunduğu kaydedildi. 
     
</TEXT>
</DOC>
