<DOC>
<DOCNO> 191189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/soneko03.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Holding CEA'su Metin Ekonomi iyiye gidiyor 
</HEADLINE>
<TEXT>

     Sabancı Holding Yürütme Kurulu Başkanı CEO Dr. Celal Metin, Türkiye'de ekonomik göstergelerin olumlu yönde ilerlediğini bildirerek, ''ekonomi tüm birimleri ile iyiye gidiyor'' dedi. 
     Metin, ''Hacı Sabancı Anma Konseri''ne katılmak üzere geldiği Adana'da, bölgenin Sabancı Holding için oldukça önemli olduğunu kaydetti. 
     Ülke ekonomisi değerlendirilirken, dünya genelindeki ekonomik göstergelerin de dikkate alınması gerektiğini vurgulayan Metin, ''Ekonomi tüm birimleri ile iyiye gidiyor. Dünya genelinde olumlu bir tablo var. 2002-2006 dönemi dünya ekonomisi için önemli değerlerin kazanıldığı bir dönem olacak'' dedi. 
     Metin, gruplarının Çukurova bölgesinde büyük yatırımları olduğunu ve bu yatırımların devam edeceğini ifade etti. Sabancı Holding'in dünyaya yayılan büyük bir grup olduğunu anlatan Metin, şunları söyledi 
     ''Ancak kökleri Adana'da olan bir grup. Sabancı ailesinin köklerinden kopmasına imkan yok. Burada ciddi bir istihdamımız, yatırımımız var. Ekonomik kararları, Türkiye'nin her yerinde doğru yerde ve doğru tesisleri yaratarak veriyoruz. Önümüzdeki günlerde tüm Akdeniz bölgesini kapsayan geniş açılımlı bir yatırım planımız var. Bunun hazırlıklarını yürütüyoruz.'' Metin, amaçlarının, Türk ekonomisine, Türk sanayine ve Türk insanına kaynak yaratma olanaklarını sağlamak olduğunu ifade ederek, ''Holding olarak bugüne kadar bir çok konuda olduğu gibi bu konuda da başarılı olacağımıza inanıyorum'' diye konuştu. 
     Celal Metin, Yumurtalık Serbest Bölgesi'nin Adana ve çevresi için önemli bir değer olduğunu da kaydederek, bu bölgeye yönelik yatırım projelerinin de gündemlerinde olduğunu sözlerine ekledi. 
     
</TEXT>
</DOC>
