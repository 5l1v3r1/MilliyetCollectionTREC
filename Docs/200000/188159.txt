<DOC>
<DOCNO> 188159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sonspo09.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye- İngiltere maçı Alman basınında... 
</HEADLINE>
<TEXT>

     12. Avrupa Futbol Şampiyonası 7. Grup elemelerinde Türkiye'nin İngiltere ile berabere kaldığı maç sonrasında, Alman Bild am Sonntag gazetesi, Beckham'ın penaltı kaçırmasına rağmen sevinen tarafın İngiltere olduğunu yazdı. 
     Bild am Sonntag gazetesi, ''Beckham'ın penaltıyı kaçırmasına rağmen İngiltere sevinebildi'' başlığıyla verdiği haberde, maçtan sonra ''tüm İngiltere'nin derin bir nefes aldığı'' yorumunu yaptı. 
     Karşılaşma öncesinde büyük bir gerginliğin yaşandığına dikkat çekilen haberde, yaklaşık 5 bin 100 polisin görev yaptığı ve maç öncesinde yakalanan 50 İngiliz taraftarın İngiltere'ye geri gönderildiği kaydedildi. 
     Maç esnasında da gerginliğin devam ettiğine değinilen gazetede, Beckham'ın ayağının kayması sonucu kaçırdığı penaltının sonrasındaki kargaşanın yanı sıra kaleci Rüştü'nün sert bir şekilde müdahele ettiği Dyer'in şans eseri sakatlanmadığı da hatırlatıldı. 
     Haberde ayrıca, İngiltere ile berabere kalan Türkiye'nin grubu ikinci tamamlayarak baraj maçları yapacağı, yarın çekilecek kurada da rakibinin belli olacağı kaydedildi. 
     
</TEXT>
</DOC>
