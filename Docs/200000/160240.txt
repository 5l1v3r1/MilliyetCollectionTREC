<DOC>
<DOCNO> 160240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur20.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
6.5 yıldır aranan ''Ceyşullah'' örgütü üyesi 2 kişi yakalandı 
</HEADLINE>
<TEXT>

     İşadamı Sami Manisa'nın oğlu İshak Manisa'yı fidye amacıyla 6.5 yıl önce kaçırdıkları gerekçesiyle aranan yasadışı ''Ceyşullah'' örgütü üyesi 2 kişi yakalandı. 
     Terörle Mücadele Şube Müdürlüğü'nden alınan bilgiye göre, İstanbul DGM tarafından gıyabi tutuklu olarak aranan Ercan Demir ile Muhammet Ali Ergun, Küçükçekmece'de bir evde ele geçirildi. 
     Afganistan'da 1991 ve 1992 yıllarında bir süre eğitim aldığı anlaşılan Demir'in, şubedeki sorgusunda, Musevi işadamı Sami Manisa'nın oğlu İshak Manisa'yı 13 Ekim 1996 tarihinde Harbiye'deki evinden yasadışı Ceyşullah örgütüne para kazandırmak amacıyla kaçırdıklarını söylediği öğrenildi. 
     Demir ile Ergun'un, sorgularında, halen Bağcılar ve Küçükçekmece'de cep telefonu aksesuarı işi yaptıklarını, 1996 yılında güvenlik güçlerince düzenlenen operasyonlarla büyük darbe alan örgütten uzaklaştıklarını anlattıkları da kaydedildi. 
     Sorguları tamamlanarak İstanbul DGM'ye çıkarılan Demir ile Ergun'un, gıyabi tutuklama kararlarının vicahiye çevrilmesinden sonra cezaevine gönderildikleri bildirildi. 
     
     1 MİLYON DOLAR FİDYE 
     Sami Manisa'nın oğlunun kaçırılarak 1 milyon dolar fidye istenmesi, oto hırsızlığı ve bombalama olaylarına ilişkin İstanbul 1 No'lu DGM'de görülen yasadışı Ceyşullah Örgütü davasında, 2000 yılında karar çıkmıştı. 
     Mahkeme, 1 sanığa müebbet, 2 sanığa da 25 yıl 10'ar ay ağır hapis cezası vermiş, 5 sanığın ise beraatını kararlaştırmıştı. 
     
</TEXT>
</DOC>
