<DOC>
<DOCNO> 197071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo19.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Denizli'ye eksik kadroyla gitti... 
</HEADLINE>
<TEXT>

     Galatasaray, lige verilen bir haftalık aranın ardından Denizlispor ile yarın yapacağı karşılaşma için Denizli'ye gitti. 
     Maçın hazırlıklarını Florya Metin Oktay Tesisleri'nde yaptığı 50 dakikalık antrenmanla tamamlayan sarı-kırmızılı ekip, çalışmanın ardından özel uçakla Denizli'ye hareket etti. 
     Uçağının rötar yapması nedeniyle, milli takım maçları nedeniyle gittiği ülkesinden henüz İstanbul'a dönemeyen Kolombiyalı kaleci Mondragon'un, bu akşam saat 18.15'deki tarifeli uçakla Denizli'ye gideceği açıklandı. 
     
     ÜMİT KARAN KADRODA 
     Galatasaray'da, Avrupa Şampiyonlar Ligi ön elemesinde İstanbul'da CSKA Sofya ile oynanan karşılaşmada sakatlanan Ümit Karan, 3 ayı aşkın sürenin ardından yeniden kadroya alındı. 
     Golcü futbolcunun yarınki maçın gidişatına göre oynayabileceği öğrenildi. 
     
     ARİF YİNE YOK, HAKAN ÜNSAL KAFİLEDE 
     Sarı-kırmızılılarda Arif, Teknik Direktör Fatih Terim tarafından yine maç kadrosuna alınmazken, Hakan Ünsal ve Batista kadroya dahil edildi. 
     Galatasaray, 20 kişilik futbolcu kadrosuyla Denizli'ye giderken, Arif'in yanı sıra Ömer, Suat, Murat ve Tamas da kadroda yer almadı. Sakatlığı geçen Ümit Karan ve Sabri kadroya dahil edilirken, sakatlıkları devam eden Volkan, Baliç ile kaleci Mehmet de İstanbul'da bırakıldı. 
     
     HAKAN ŞÜKÜR VE ERGÜN SAKAT 
     Galatasaray'ın, A Milli Takım'a giden oyuncularından ikisinin sakat olarak döndüğü açıklandı. 
     Hakan Şükür'ün adalesinde, Letonya maçı sırasında direkten dönen topa vurma çabası sırasında zorlanma oluştuğu bildirildi. Milli takımdan sakat dönen bir diğer futbolcunun ise Ergün Penbe olduğu açıklandı. Ergün'ün Riga'daki maç sonrasında sağ kasık bölgesinde başlayan ağrının dünkü çalışmada artması üzerine, bu futbolcunun da tedavisine başlandığı vurgulandı. Tedavisi süren iki oyuncu da Denizli'ye götürüldü. 
     Sakatlığı bulunan futbolculardan Elvir Baliç'in, bugün saha çalışmalarına ve egzersizlere başladığı ve tedavisinin de bu egzersizlere paralel olarak sürdürdüğü, sakatlığı devam eden kaleci Mehmet'in ise takımdan ayrı olarak çalıştığı kaydedildi. 
     
     MUHTEMEL 11 
     Galatasaray'ın, Denizlispor ile oynayacağı lig maçına şu 11'le çıkması bekleniyor 
     Mondragon Aykut , Prates, Bülent, De Boer, Ergün Hakan Ünsal , Sabri, Ayhan, Cihan, Hasan, Bratu, Hakan Şükür. 
     
     DÜRÜST ''MİLLİ MAÇ SONRASI ZORDUR'' 
     Atatürk Havalimanı'nda bir açıklama yapan Galatasaray Kulübü İkinci Başkanı ve Basın Sözcüsü Ali Dürüst, milli maçlardan sonra yapılan lig karşılaşmalarının zor geçtiğini vurgulayarak, ''Bu karşılaşmalar sonrasında oyuncular yorgun dönerler, bu lig maçına etki yapar. Ancak yarışa devam etmek için kazanmak zorundayız'' dedi. 
     Dürüst, Hakan Şükür ve Ergün'ün sakatlıklarının bulunmasına rağmen kadroya alındığını da belirtirken, İstanbul'da dün yaşanan saldırıların, herkesi olduğu gibi takımı da moral açısından kötü etkilediğini dile getirdi. 2 Aralık Salı gününe ertelenen Juventus maçının İstanbul'da yapılmaması için bir neden göremediğini söyleyen Ali Dürüst, gerekli garantilerin verilmesi halinde maçın oynanacağını, kendilerinin de bu konuda Juventus ile değil, Futbol Federasyonu ve UEFA ile muhatap olduklarını sözlerine ekledi. 
     
</TEXT>
</DOC>
