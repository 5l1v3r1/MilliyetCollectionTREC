<DOC>
<DOCNO> 179686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/spor/spo01.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın prensi 
</HEADLINE>
<TEXT>

   Mısır'da "Prens" olarak adlandırılan Ahmed Hassan, Türkiye'ye geldiğinden bu yana joker gibi birçok değişik mevkide oynadığını söyledi, yedekliği sorun etmeyeceğini belirtti 
      ORHAN YILDIRIM 

   
   Her yerde oynuyor 
   BEŞİKTAŞ'TA yılın transferi olarak gösterilen, hazırlık maçlarının en iyileri arasında yer alan, ligde ise yedek kalarak gündeme oturan Ahmed Hassan, MİLLİYET'e konuştu. Türkiye'de ilk olarak savunmanın sağında yer bulduğunu, ardından 1.5 yıl ön liberoda görev yaptığını söyleyen Mısırlı futbolcu, "Son iki yıl forvete yakınım. Stoper de oynarım. Lucescu nerede görev verirse sorun çıkmaz" dedi. 
   
   'Strese girmem' 
   SİYAH - Beyazlı takıma geldikten sonra, taraftarın sevgisinden büyük mutluluk duyan yıldız oyuncu, "Şimdi işler iyi gidiyor. Ancak her zaman böyle gitmez. Kötü günler de olabilir. Ama ben strese girmem. Çünkü uluslararası tecrübem fazla" diye konuştu. Ülkesinde ve aile çevresinde, sevilip sayılması nedeniyle "prens" olarak adlandırıldığını söyleyen Ahmed Hassan, "Orada bana 'Mısır Prensi' diyorlar. Elbette burada 'Beşiktaş'ın Prensi' demek en doğrusu" yorumunu yaptı. 
   
   'Kimseden çekinmeyiz' 
   TAKIMDA çok kaliteli isimlerin bulunduğunu, Sergen ile bir sorununun olmayacağını vurgulayan Ahmed Hassan, "O da, ben de, Beşiktaş da çok çok iyi" ifadesini kullandı. Lig için rakiplerini hiç düşünmediğini söyleyen Hassan, "Biz, kendimiz gibi oynarsak zaten şampiyon oluruz" dedi. Son olarak Şampiyonlar Ligi'ni yorumlayan yıldız futbolcu, "Eğer bu lige kaldıysanız küçük, büyük takım ayırımı yapamazsınız. Bu nedenle hiç bir rakipten çekinmeyiz" diye konuştu. 
   
   Dursun umutlu    TEKNİK Direktör Mircea Lucescu'nun, "Ahmet Dursun ve Sinan iki hızlı forvetimdi. İkisini birlikte denedim ancak sonuç negatif" demesine Ahmet Dursun'dan yanıt geldi. Siyah - Beyazlı forvet, gelecek için umutlu olduğunu söyleyerek, ilerleyen dönemde Sinan ile birlikte oynayabileceklerini göstereceklerini açıkladı. 
   DENİZLİSPOR karşısında etkili olamadıklarını kabul eden Ahmet, "Bir maçın sadece ikinci yarısına bakarak bu kadar karamsar olunmaması gerektiğini düşünüyorum" dedi. Kartal'ın yıldızı konuşmasına şöyle devam etti "Pascal'ın geldiği ilk zamanlarda da sorun olmuştu. Ama daha sonra süper ikili olmuşturduk. Daha çok çalışacağız." 
   
   Devler Ligi'ne özel prim    SİYAH - Beyazlı yönetim, Şampiyonlar Ligi'nde kazanılan puanlar nedeniyle UEFA'dan alınacak paranın yarısını futbolculara prim olarak dağıtma kararı aldı. Bu para, dış sahadaki galibiyetlerde daha da artırılacak. Öte yandan Beşiktaş, üç günlük iznin ardından çalışmalarına bugün yapacağı çift antrenmanla başlayacak. 
   
   
</TEXT>
</DOC>
