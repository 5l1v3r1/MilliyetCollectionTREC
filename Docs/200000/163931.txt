<DOC>
<DOCNO> 163931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/soneko29.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı Yıldırım Bu rakamlarla IMF çantasını toplayıp gitmez 
</HEADLINE>
<TEXT>

     İstanbul Ticaret Odası İTO Başkanı Mehmet Yıldırım, ''Bu rakamlar, IMF'in çantasını toplayıp, valizini toplayıp gitmesine neden değil, bu rakamlar devam ettiği sürece IMF ile programın devam etmesi lazım'' dedi. 
     Yıldırım, MÜSİAD'ın düzenlediği ''Sanayi Bölgeleri ve Siteleri'' sempozyumunda gazetecilerin sorularını yanıtladı. 
     Bir gazetecinin, ''Gerçekten Türkiye'nin IMF'ye 2004'ten sonra ihtiyacı kalmaz mı '' sorusu üzerine Yıldırım, ''Elimizdeki rakamlara göre bu rakamlara alternatif rakamlar bulunmadığı taktirde benim görüşüm IMF'nin Türkiye'den gitmeyeceği, böylece kendisi ile çok yakın dostluk ve arkadaşlık yapmamız gerektiğini, komşuluk yapmamız gerektiğine inanıyorum'' diye konuştu. 
     Türkiye'nin imkanları ve kaynaklarının bu sorunları çözebileceğini anlatan Yıldırım, devletin yatırımcının parasını yatırım anında elinden aldığını savunarak, Türkiye'nin bir an önce özel sektörün önünü açmasını, yatırım haracı almaktan vazgeçmesini istedi. 
     Yine bir yanlış ekonomik politika uygulandığına işaret eden Yıldırım, dolar kurunun seviyesi nedeniyle ihracatın da durabileceğini ve yerini ithal ikamesinin alabileceğini anlattı. 
     Yıldırım, ''2004'de eğer bu anlayışla devam edersek ithalatın ihracatı karşılama oranı 15 milyar dolar açık verirse, 2004'de tekrar krizle karşı karşıya kalırız. 57.inci hükümeti kriz geliyor diye uyarmıştım, ama maalesef uyarılarımız arkada kaldı. Bugünkü 59'uncu hükümeti de uyarıyorum. Bu anlayışla bir yere varamayız'' dedi. 
     Bu durumda işyerlerini ve üretimleri kapatıp, ithal edip satmak çok daha karlı hale gelebileceğini bildiren Yıldırım, şunları söyledi 
     ''Türkiye'nin dış ticaret açığı 10-15 milyar dolara gittiği zamanda 2004 yılında krizle karşı karşıya kalmış olacağız. Bu rakamlar, IMF'nin çantasını toplayıp, valizini toplayıp gitmesine neden değil. Bu rakamlar devam ettiği sürece IMF ile programın devam etmesi lazım.'' Mehmet Yıldırım, ''Büyükşehir Belediye Başkanı ile sorununuz mu var '' sorusu üzerine, özel bir sorunu bulunmadığını, ancak, İstanbul ile ilgili toplantılara belediye başkanının katılmadığını belirtti. 
     Yıldırım, ''14 bin işyeri tekrar Eminönü'ne döndü. Geçici ruhsat verildi. Anakent Belediyesi ortada duruyor. İşportalar Eminönü'nü istila etmiş. Anakent Belediyesi yine yok. Şu anda da en büyük sorunumuz bizim'' diye konuştu. 
     Büyükşehir ile müteahhitlerin sorunları olduğunu kaydeden Yıldırım, ''Bütçesinin çok çok üstünde belediyeyi 4-5 sene ipotek altına alacak ihaleler yapmıştır ve bütçede kaynağı yok. Gelecek belediye başkanını böyle ipotek altına altına alacak ihalelerin derhal durdurulması lazım. Paranın olmadığı ihaleyi niye yapıyorsunuz '' diye konuştu. 
     
</TEXT>
</DOC>
