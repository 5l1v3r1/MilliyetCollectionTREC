<DOC>
<DOCNO> 193864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur32.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası, BTC petrol boru hattına mali destek sağlayacak 
</HEADLINE>
<TEXT>

     Dünya Bankası Uluslararası Finans Kuruluşu IFC Direktörler Kurulu, Bakü-Tiflis-Ceyhan BTC ham petrol boru hattı projesine mali destek sağlamayı öngören kararı 4 Kasım 2003 tarihinde onayladı. 
     Dışişleri Bakanlığı'ndan yapılan yazılı açıklamada, kararla, BTC hattına petrol sağlayacak olan Azeri-Çırak-Güneşli sahasının birinci aşamasının geliştirilmesi ve boru hattı için ilgili şirketlere toplam 310 milyon dolar kredi sağlanacağı bildirildi. 
     Açıklamada, ''bu gelişme, projeye sağlayacağı mali katkıdan öte, şeffaflık, çevresel, ve sosyal güvenlik, toplumsal danışma ve katılım, ulusal ve uluslararası toplumun sürece dahil edilmesi bakımından BTC projesinin uluslararası standartlarda olduğunu tescil etmektedir. Bu nedenle IFC'nin bu kararı, projeye katılan şirketlerin özel banka ve mali kuruluşlardan sağlayacağı krediler için gayet olumlu referans teşkil edecektir'' denildi. 
     Kararın aynı zamanda bölgesel işbirliği ve refaha, dolayısıyla barış ve istikrara önemi katkılar sunacağı belirtilen açıklamada, mali destek kararının BTC projesine uluslararası toplumun verdiği desteğin de göstergesi olduğu kaydedildi. 
     Açıklamada ayrıca, Türkiye'nin, Azerbaycan ve Gürcistan'la birlikte inşaatı hızla ilerleyen projenin belirlenen takvimde tamamlanması için çalışmalarını yoğun biçimde sürdürdüğü de bildirildi. 
     
</TEXT>
</DOC>
