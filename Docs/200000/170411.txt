<DOC>
<DOCNO> 170411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/soneko04.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan grubu, BDDK açıklamasına tepki gösterdi... 
</HEADLINE>
<TEXT>

     Uzan Grubu, Bankacılık Düzenleme ve Denetleme Kurumu BDDK Başkanı Engin Akçakoca'nın, ''İmar Bankası'nın eski yönetimini ve İmar Bankası'na bilgi işlem desteği veren Merkez Yatırım ve Ticaret A.Ş.'yi suçlayan, karalayan, gerçekle hiçbir ilgisi olmayan ve kamuoyunu yanıltmaya yönelik açıklamalarda bulunduğunu'' ileri sürdü. 
     Uzan Grubu adına Hukuk Müşaviri Avukat Hayri Tatlı tarafından yapılan yazılı açıklamada, Engin Akçakoca'nın açıklamasının aksine, İmar Bankası'nın tüm kayıt ve bilgileri gerçek ve eksiksiz olarak İmar Bankası'nın yeni yönetiminin ve BDDK'nın elinde olduğu ifade edilerek, ''İmar Bankası'na bilgi işlem desteği veren Merkez Yatırım ve Ticaret A.Ş., BDDK'nın İmar Bankası'na el koyma kararının Resmi Gazete'de yayınladığı 04.07.2003 tarihinde, İmar Bankası ile tüm bilgi işlem operasyonlarını durdurmuş ve kendisinde bulunan bilgileri sabitlemiştir'' denildi. 
     Bu bilgilerin, aynı akşam mali polis nezaretinde İmar Bankası'nın yeni yönetimine bir tutanakla teslim edildiği, bu tutanağın bir nüshasının İstanbul Emniyet Müdürlüğü Mali Polis Masası'nda, bir nüshasının ise Şişli Cumhuriyet Savcılığı'nın 27401 sayılı hazırlık dosyasında bulunduğu kaydedildi. 
     Yine tüm İmar Bankası mudi bilgilerini içeren bilgisayar kartuşlarının 11.07.2003 tarihinde Beyoğlu 40. Noterliği'ne, 20435 yevmiye numarası ile teslim edildiği, bu kartuşların bir kopyasının halen Noter'de muhafaza edilmekte olup, bir kopyasının BDDK'ya, bir kopyasının da İmar Bankası'nın yeni yönetimine gönderildiği ifade edilen açıklamada, şu görüşlere yer verildi 
     ''Tüm bilgiler, kendilerine teslim edildiği halde sırf sansasyon yaratmak için gerçek dışı beyanlarıyla yanılttıkları Mali Polis vasıtasıyla ve beraberinde getirdikleri bilgi işlem uzmanlarıyla Merkez Yatırım ve Ticaret A.Ş.'nin işyerinde ve bilgisayarlarında 4, 10 ve 14 Temmuz 2003 tarihlerinde olmak üzere üç kez arama yapmışlardır. Bütün bunlara rağmen, hala bilgilere ulaşamadıklarını ifade etmeleri çok enteresan ve maksatlıdır. 
     
     ''İSPATA DAVET EDİYORUZ'' 
     BDDK Başkanı Sayın Akçakoca açıklamasında Mali Polislerce elde edilen manyetik kayıtlarda tahrifat ve silinmelerin olduğunu, karartmaların yapıldığını tespit ettiklerini ifade etmiştir. Bu beyanları gerçek dışıdır. Bu konuda kendilerini ispata davet ediyoruz. Akçakoca, söz konusu basın açıklamasında Mali tablolar yolu ile kamuoyuna açıklanan resmi mevduat rakamları dışında başka kayıtların olduğunu, resmi ve gayri resmi çift kaydın olduğunu, incelemelerinde şaibeli ve muvazaalı işlemlerin olduğunu ve bu yüzden mevduat tutarının daha büyük tutarlara ulaştığını gerçek hak sahiplerini tespite çalıştıklarını ifade etmiştir. 
     Her şeyden önce, bankaya el konduktan sonra banka eski yönetimi tarafından kamuoyuna herhangi bir mevduat rakamı açıklanmamıştır. Ayrıca bir banka sisteminde çifte kayıt veya farklı bir kaydın yapılması imkansızdır. Zira tüm banka işlemleri banka şubelerinde yapılmaktadır. Şubede yapılan her işlemin kağıda geçirilmiş yazılı bir dekontu şubede saklanır. Yine banka şubelerinin bilgisayarlarında bu bilgiler muhafaza edilir. Bu bilgilerin bir örneği de banka merkezinde saklanır. Yani resmi, gayri resmi, çifte hesap, farklı kayıt gibi ne olduğu belirsiz işlemler yapılamaz.'' Açıklamada, bu nedenle ''gerçek dışı hak sahibi'' diye bir şeyin olamayacağı, elinde hesap cüzdanı olan kişinin hak sahibi olduğu ve bu bilgileri banka şubeleri ile uyuştuğu müddetçe parasının kendisine ödenmek zorunda olduğu belirtilerek, ''BDDK ve TMSF'yi, bu açıklamaları ile zaman kazanmaya ve hedef şaşırtmaya çalışarak, paraları devlet garantisi altında olan ve paralarını ilk günden eksiksiz ödeyeceklerini vaat ettikleri İmar Bankası müşterilerini oyalamaya çalışmaktadırlar'' denildi. 
     
</TEXT>
</DOC>
