<DOC>
<DOCNO> 178303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/dunya/dun01.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerbela Bulgarlarda 
</HEADLINE>
<TEXT>

      
   Amerikan Deniz Piyadeleri, Şiilerin kutsal kenti Kerbela'nın kontrolünü dün düzenlenen bir törenle Bulgar askerlerine bıraktı. Babil'e bağlı Kerbela'da kontrolü elinde bulunduran Amerikan Deniz Piyadeleri'nin 3. Taburu'ndan "askeri vali" Albay Matthew Lopes, görevini kentteki Bulgar birliğinin komutanı Albay Petko Marinov'a bırakırken, bunun "çok sembolik bir devir teslim" olduğunu söyledi. Başkent Bağdat'ın 80 kilometre güneyinde bulunan ve Saddam Hüseyin'in devrilmesinden bu yana çeşitli kentlerde yaşanan çatışmaların pek görülmediği Kerbela'da görevi devralan Bulgar askerleri, Amerikan ve Polonya birliklerinden oluşan çokuluslu görev gücüne 250 askeriyle katılarak kentte devriye gezecek. Bulgar askerleri Kerbela dahil dört büyük Şii kentini 3 Eylül'de denetimine alacak Polonya birliğinin komutasında olacak. Bulgaristan'ın Irak'ta görev yapan yaklaşık 500 askeri bulunuyor. 
   
   
</TEXT>
</DOC>
