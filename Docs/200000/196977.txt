<DOC>
<DOCNO> 196977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/yasam/yas04.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, radikal İslamcıların hedefi' 
</HEADLINE>
<TEXT>

   Terör örgütü El Kaide'nin kitabını yazan İngiliz gazeteci Jason Burke, Taksim'de İngiliz Başkonsolosluğu'na, Levent'te HSBC'ye düzenlenen saldırıları Milliyet'e yorumladı... 
   AYÇA ATAY 
   
   'El Kaide Terörün Gölgesi" adlı kitabıyla büyük yankı yaratan İngiliz gazeteci Jason Burke, İstanbul'daki son saldırıları değerlendirdi. 
   
   Türkiye neden hedef    - Bu saldırıların arkasında bir dış güç, dış kaynaklı bir örgüt ya da grubun olup olmadığı bilinmiyor. Arkasından Türk gruplar da çıkabilir. Bu sorunun yanıtı spekülasyon olur. Ancak Türkiye Batı'nın müttefiki, nüfusunun çoğu Müslüman olan laik bir ülke. Radikal İslamcılar Ürdün, Suriye ve Mısır'ı Müslümanların baskı altında tutulduğu münafık rejimler olarak görüyor. 
   
   Türkiye'yi de böyle mi görüyorlar    - Evet. Bu tür saldırılar temel olarak, kökten dinci görüşleri reddeden Müslümanları radikalleştirip harekete geçirmeyi hedefliyor. Radikaller, Türkiye'de İslam'ın mesajını reddeden çok insan olduğuna inanıyor. Türkiye, bu insanları tahrik etmeye çalışan radikal gruplar için cazip bir hedef. 
   
   Bu saldırılar, Türkiye'yi İslam dünyasına model olarak sunma çabasındaki AKP hükümetine mesaj olarak değerlendirilebilir mi    - Bence cihad peşindeki radikal militanlar, AKP'yi İslami bir hükümet olarak görmüyor. Dolayısıyla nasıl Suriye, Ürdün ya da Mısır'ı hedef alıyorlarsa, Türkiye'yi de hedef alabilir. 
   
   El Kaide nedir    - Tek bir terörist örgüt değil, radikal militanlarca paylaşılan bir ideoloji. Bu ideoloji, çok sayıda yerel grubu birbirine bağlıyor. 
   
   Bağlantıyı din adamları kuruyor 
   
   Gruplar birbirleriyle nasıl bağlantı kuruyor    - Afganistan, Çeçenistan, Bosna gibi yerlerde edindikleri kişisel ilişki ağları üzerinden. Bu bağlantıların bazıları üst düzey din adamları, bazıları da elçiler aracılığıyla kuruluyor. Bağlantıların çoğu geçici ve pragmatik. 
   
   Türkiye'de önce Musevi cemaati, sonra İngiltere Başkonsolosluğu ve HSBC hedef seçildi. Bunun bir anlamı var mı    - Evet. Cihat ideologlarına baktığınızda, sürekli Siyonist - Haçlı İttifakı'ndan bahsettiklerini görürsünüz. Yahudi, Amerikan ve İngilizler'in Müslüman dünyasını egemenlik altına alıp aşağılamak için ittifak içinde olduğunu düşünüyorlar. Bunlar sürpriz değil. 
   
   El Kaide'nin CIA tarafından desteklendiğine dair bazı komplo teorileri var.    - Bu büyük, tehlikeli bir saçmalık. 
   
   İngiltere'de saldırılar nasıl karşılandı Halkın tepkisi nasıl    - Halkta şok ve korku görülüyor. Ancak, dünyanın bu ucunda bir İngiliz hedefine saldırı olacağı uzun zamandır bekleniyordu. Ayrıca İngiltere terörizme yabancı değil. 
   
   Türkiye, Doğu ile Batı'yı birbirine bağlayan köprü gibi. Şimdi birileri bu köprüyü ateşe vermeye mi çalışıyor    - Türkiye, uygarlıklar çatışması diye bir şeyin olmadığına her zaman iyi bir örnek olmuştur. Usame bin Ladin ve onun gibiler, halifeliğin kaldırılmasını büyük bir utanç kaynağı olarak görüyor. Türkiye'deki saldırılar bu açıdan özel önem taşıyor. 
   
   
   
   
</TEXT>
</DOC>
