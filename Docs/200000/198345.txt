<DOC>
<DOCNO> 198345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/yazar/uras.html </URL>
<DATE> 2003/11/28/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Şeker yerine "mısır şurubu" 
</HEADLINE>
<TEXT>

   
   Şeker Bayramı öncesi, Milliyet Business'ta Bülent Yardımcı yazdı... Şimdilerde baklavaları şeker ile tatlandırmıyorlar. Baklavanın üzerine mısır şurubu döküyorlar. 
   Mısır şurubu bizim için yeni bir madde. Sadece bizim için değil, dünya için de yeni bir madde. 
   Dünyada şeker kamış ve pancardan üretiliyordu. Biz de şeker denilince, pancar şekerini biliyorduk. Teknolojik gelişmelere dayalı olarak, 1990'lardan itibaren nişastadan şeker üretimi başladı. 1997'lerde yabancı sermayeli kuruluşlar Türkiye'ye gelerek mısır nişastasından şeker üretimine geçti. 
   Mısırdan üretilen şekere "fruktoz" veya "mısır şurubu" adı veriliyor. Bu ürün sanayide kullanılabilen sıvı bir ürün. Fiyatı şekere göre daha ucuz. Örneğin şekerin kilosunu 1 milyon 400 bin liraya alan sanayici baklavacı , mısır şurubuna 980 bin lira ödüyor. 
   Gazozcular, kolacılar, kurabiyeciler, baklavacılar, şekerciler bunun için, pancar şekeri yerine mısır şurubu kullanır oldu. 
   Pancar şekerinin pancarı yerli ama, mısır şurubunun mısırı ithal. Sorun da burada. 
   Türkiye'de yılda 3.3 - 4.0 milyon ton mısır kullanılıyor. Üretimimiz 2.1 - 2.4 milyon ton. Her yıl 1.2 - 2.4 milyon ton mısırı ithal etmek zorundayız. İthalat gereğini, mısırdan şurup çıkaran 5 sanayi kuruluşu büyütüyor. Bunlar Cargill, Amylum, Pendik, Sunar ve Tat firmaları. Üçü yabancı sermayeli kuruluş. Kurulu kapasiteleri 935 bin ton mısır şurubu yapma imkanını veriyor. Fakat 1991 yılında çıkarılan Şeker Kanunu ile kurulan "Şeker Kurulu", ülkede üretilen pancar şekerinin yüzde 10'dan fazla mısır şurubu satışına izin vermiyor. Pancar ekicilerini korumaya dönük bu tür kota uygulaması başka ülkelerde de var. 
   Mısır şurubunun pancar şekerine rakip olmasından ve pancar şekerinin pazarlarını ele geçirmesinden bizim pancar ve şeker üreticilerimiz rahatsız. 
   Çünkü bizim pancar ve şeker üreticilerimiz talep yetersizliğinden çıkardıkları malı satamıyor. 
   IMF baskısı ile hükümetler şekerpancarı ve şekerpancarı üretimini kısıtlamaya devam ediyor. Pancar ekim alanları yüzde 27 daraltıldı. Şeker fabrikaları satışa çıkarılıyor. 
   Pancar ve şeker üreticileri, "şeker talebi büyümüyor diyerek, yerli pancar üretimi ve pancar şekeri üretimi kısıtlanırken, ithal mısıra dayalı tatlandırıcı üretimini teşvik etmek yanlıştır" diyerek yakınıyor. 
   
      
   
</TEXT>
</DOC>
