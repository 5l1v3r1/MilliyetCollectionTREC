<DOC>
<DOCNO> 171023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur37.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırlı saldırgan gazetecileri korkuttu.. 
</HEADLINE>
<TEXT>

     Antalya'da vücudunu camla ve jiletle kesen kişi, gazetecilere satırla saldırmaya çalıştı. 
     Alınan bilgiye göre, Kışla Mahallesi'nde oturan, işsiz olduğu ve zaman zaman garsonluk yaptığı öğrenilen Ş.G, girdiği bunalım sonucu, evinin bahçesinde içki şişelerini kırarak, vücudunu kesmeye başladı. 
     Mahalle sakinlerinin ihbarı üzerine olay yerine gelen dört kişilik polis ekibi, Ş.G.'i ikna etmeye çalıştı. Vücudu kanlar içinde kalan ve yanına yaklaşılmasını istemeyen Ş.G, bu sırada fotoğraf çekmeye ve görüntü almaya çalışan gazetecileri farkederek, bağırmaya, gazetecileri tehdit etmeye başladı. Bunun üzerine polis, gazetecileri evin çevresinden uzaklaştırmak istedi. Bu sırada polis ve vatandaşlar ile gazeteciler arasında sert tartışmalar yaşandı. Bazı vatandaşlar gazetecilere saldırmaya kalkarken, Ş.G, evinin bahçesinden elinde satırla fırlayarak, gazetecilere doğru koşmaya başladı. Bir süre gazetecileri kovalayan Ş.G, polis tarafından etkisiz hale getirilerek, yakalandı. 
     Vücudunda kesikler bulunan Ş.G, hastanedeki tedavisinin ardından gözaltına alındı. 
     Ş.G'nin eşinden ayrı yaşadığı ve 1 kızı olduğu öğrenildi. 
     
</TEXT>
</DOC>
