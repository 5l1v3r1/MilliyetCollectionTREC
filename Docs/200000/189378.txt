<DOC>
<DOCNO> 189378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur26.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzincan Belediyesi icralık oldu... 
</HEADLINE>
<TEXT>

     SSK Erzincan İl Müdürlüğü, Erzincan Belediyesi'nden alacağı olan 6.5 trilyon liralık parayı tahsil edemeyince kurumu icraya verdi. 
     Erzincan Belediye Başkanı Erkan Karaman, yaptığı açıklamada, SSK'ya olan 6.5 trilyon liralık borçları nedeniyle icraya verildiklerini ve bankadaki tüm hesaplarına söz konusu icradan dolayı el konulduğunu bildirdi. 
     Hesaplarında para olmadığı için çalışanların maaşlarını ödeyemediklerini ifade eden Karaman, ağır kış şartlarının yaşandığı bölgede maaş ödenmemesinden dolayı işçilerin kışlık yakacaklarını temin edemediklerini söyledi. 
     Karaman, kendisinden önceki dönemde de SSK'ya borçlarının bulunduğunu, ancak bu borçları verdikleri arsa karşılığında kapattıklarını belirterek, SSK'dan makul bir ödeme planı yapmasını beklediklerini ve bu şekilde 6.5 trilyon liralık borçlarını ödeyebileceklerini kaydetti. 
     Karaman, ayrıca çalışan işçilerin daha fazla mağdur olmaması için bir an önce SSK tarafından hesaplarına konulan icranın kaldırılmasını da istediklerini söyledi. 
     
</TEXT>
</DOC>
