<DOC>
<DOCNO> 188132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sondun04.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Catherine Zeta-Jones'a mutfak yasak 
</HEADLINE>
<TEXT>

     Ünlü aktör Michael Douglas, güzel eşi Catherine Zeta-Jones'un mutfakta neden olduğu kaza yüzünden evlerinin yanma tehlikesi atlatması üzerine aktrise ''mutfağa girme'' yasağı koydu. 
     Internetteki ''peoplenews'' sitesinin haberine göre, çiftin New York'taki apartmanda yemek pişirmek isteyen Zeta-Jones, tavayı ocakta unutunca bir anda mutfağı alevler sardı. 
     Mutfakta bulunan yangın söndürücüyü kullanmak yerine daireden koşarak çıkan ve asansörü beklemeye başlayan Zeta-Jones, eşinin gazabından kurtulamadı. Douglas, eşine, ''bundan sonra mutfağa girmeyeceksin'' talimatı verdi. 
     Mutfağa girmesi yasaklanan iki çocuk annesi Zeta-Jones, eşinden gelen tepkiye rağmen şu anda düşününce olaya güldüğünü söyledi. Yangın söndürücüyü alarak müdahale etmek yerine itfaiyeyi beklediğini anlatan Zeta-Jones, büyük bir risk aldığını sonradan farkettiğini belirtti. 
     Michael Douglas'ın kendisine çok sinirlendiğini ifade eden Catherine Zeta-Jones, ''Michael, bana, 'sakın bundan sonra mutfağa girme' dedi. Neyse ki çocuklar evde değildi. Ama, evde olsalardı onları da alır kaçardım'' açıklamasında bulundu. 

     
</TEXT>
</DOC>
