<DOC>
<DOCNO> 186354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/guncel/gun11.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Baytaş'a Çin'den büyük onur 
</HEADLINE>
<TEXT>

      HABER MERKEZİ 

   
   Çin Halk Cumhuriyeti Uluslararası Dostluk Örgütü tarafından Pekin'de düzenlenen bir törenle, Örgüt Başkanı Hao Sou tarafından Türk Tanıtma Vakfı TÜTAV ve Türk - Çin Dostluk Derneği Başkanı Kemal Baytaş'a, "Dostluk ve Halk Büyükelçisi" paye ve beratı verildi. 
   Törende, Çin Dışişleri Bakanlığı ve Kültür Bakanlığı temsilcileriyle, Pekin Büyükelçisi Rafet Akgünay ve eski Ankara Büyükelçisi Yao Kuangyi de hazır bulundu. 
   Çin Halk Cumhuriyeti'nin kurucuları arasında yer alan, Şangay'ın ilk ve efsane Belediye Başkanı'nın oğlu Hao Sou, bu unvanın dünyada çok az kişiye verildiğini, Türkiye'de de Baytaş'ı seçtiklerini ifade etti. Hao Sou, Baytaş'a bu unvanın verilmesinde Baytaş'ın, Türk - Çin dostluğunun ve "barışçı politikaların gelişmesindeki" katkılarının önemli etkenler olduğunu belirtti. 
   Baytaş da, çalışmalarının temel felsefesinin barış ve dostluk olduğuna değinerek, "Biz de 1000 yıl evvel bu coğrafyada yaşıyorduk" dedi. Baytaş, bu nedenle Çin ve Türk halklarının benzer kültür ve geleneklerinin, dostluk ilişkilerinin gelişmesinde uygun bir altyapı oluşturduğunu ifade etti. 
   
   
   
   
   
</TEXT>
</DOC>
