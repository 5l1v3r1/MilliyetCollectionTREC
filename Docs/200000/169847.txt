<DOC>
<DOCNO> 169847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur19.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gül, gelecek hafta ABD'ye gidiyor... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, gelecek hafta içinde ABD'yi ziyaret edeceğini söyledi. 
     Gül, Ankara'da temaslarda bulunan Filistin Dışişleri Bakanı Nebil Şaat ile düzenlediği ortak basın açıklamasında soruları da yanıtladı. 
     Bir soru üzerine, gelecek hafta içinde ABD'ye gideceğini belirten Gül, ''Ortada sıkıntılar varsa dışişleri bakanları bunları çözmek için konuşurlar. Herhalde bakanlar kurulunun diğer üyeleri gidecek değildi'' diye konuştu. 
     ABD Dışişleri Bakanı Colin Powell'ın, tezkerenin TBMM'de reddedilmesinin ardından ABD'de oluşan hayalkırıklığına karşın Türkiye'ye geldiğini hatırlatan Gül, ''Dolayısıyla dışişleri bakanları problem varsa bu problemi çözmek için vardır'' dedi. 
     
     RUMSFELD'İN MEKTUBU BASINA FARKLI YANSIDI 
     Gül, ABD Savunma Bakanı Donald Rumsfeld'in Başbakan Recep Tayyip Erdoğan'a gönderdiği mektuba ilişkin soru üzerine, metnin basına olduğundan farklı yansıdığını belirtti. Mektubun önemli olduğunu kaydeden Gül, mektupta Türkiye-ABD ilişkilerinin stratejik öneminin, Türk Silahlı Kuvvetleri'ne duyulan saygının dile getirildiğini ve Süleymaniye'deki olaydan duyulan üzüntünün ifade edildiğini söyledi. 
     Gül, Mahmut Osman adlı bir terör örgütü mensubunun geçici Irak yönetimine atandığı yolundaki haberlerin hatırlatılması üzerine, konunun doğru olup olmadığının araştırılacağını belirterek, şunları söyledi 
     ''Böyle bir şey olması mümkün değildir. Herhalde terörist diye gördüğümüz insanları, terörist listesinde gördüğümüz insanları Türkiye'nin tanıması kimsenin aklından geçmez ama Türkiye ile müttefik olanlar da teröristleri tanıyamazlar.'' Gül, ''Türkiye-ABD ortak komisyonu açıklamasına ABD'den beklenen onayın geç gelmesine'' ilişkin görüşünün sorulması üzerine de bildirinin ortak hazırlandığını söyledi ve zaman farkının söz konusu olabileceğini kaydetti. Konuya ilişkin dün üst düzeyde bir toplantı yapıldığını belirten Gül, 'Önemli olan bunun onaylanmasıdır'' dedi. 
     
</TEXT>
</DOC>
