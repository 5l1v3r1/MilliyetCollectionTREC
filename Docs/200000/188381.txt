<DOC>
<DOCNO> 188381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sontur02.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz saati uygulaması 26 Ekim'de sona eriyor... 
</HEADLINE>
<TEXT>

     Gün ışığından daha fazla yararlanılması amacıyla 30 Mart'ta başlatılan yaz saati uygulaması, 26 Ekim'de sona erecek. Uygulamayla yaklaşık 65 trilyon liralık tasarruf sağlandığı tahmin ediliyor. 
     Çalışma saatlerinin günün güneşli bölümüne alınmasıyla, gün ışığından daha fazla yararlanılmasını ve elektrik enerjisinin aydınlatmada kullanılan bölümünden tasarruf sağlanmasını amaçlayan ileri yaz saati uygulaması, 26 Ekim'de saatlerin bir saat geri alınmasıyla son bulacak. 
     Buna göre, 25 Ekim Cumartesi gününü 26 Ekim Pazar gününe bağlayan gece saat 02.00'de saatler bir saat geri alınacak. 
     
     YAKLAŞIK 65 TRİLYON LİRALIK TASARRUF 

     Avrupa Birliği ülkeleriyle saat birliğinin sağlanmasını da öngören yaz saati uygulamasıyla, bu yıl 580 milyon kilovatsaatlik enerji tasarrufu sağlandığı tahmin ediliyor. 
     Bunun parasal karşılığı yaklaşık 65 trilyon lirayı buluyor. 
     Uygulamayla her yıl orta ölçekli bir hidroelektrik santralin yıllık üretimi kadar tasarruf sağlandığı belirtiliyor. 
     
     50'YE YAKIN ÜLKE UYGULUYOR 

     Gün ışığından yararlanarak enerji tasarrufu sağlanmasını öngören ileri yaz saati uygulaması, Türkiye'yle birlikte 47 ülkede gerçekleştiriliyor. Yaz saati uygulamasıyla enerji tasarrufu amaçlayan ülkeler şunlar 
     "ABD, Almanya, Arjantin, Avustralya, Avusturya, Bahama, Belçika, Brezilya, Bulgaristan, Çekoslovakya, Çin, Finlandiya, Fransa, Hollanda, İngiltere, Irak, İran, İrlanda, İspanya, İsrail, İsveç, İsviçre, İtalya, İzlanda, Kanada, Kıbrıs, Libya, Lübnan, Lüksemburg, Macaristan, Malta, Mısır, Norveç, Paraguay, Peru, Polonya, Portekiz, Romanya, Şili, Suriye, Tunus, Türkiye, Ürdün, Uruguay, Yeni Zelanda, Yugoslavya, Yunanistan." Yaz saati uygulaması, 2004 yılında 28 Mart-31 Ekim arasında, 2005 yılında 27 Mart-30 Ekim arasında, 2006 yılında ise 26 Mart-29 Ekim arasında uygulamaya konulacak. 
     
</TEXT>
</DOC>
