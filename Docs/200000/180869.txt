<DOC>
<DOCNO> 180869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sondun19.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, Hamas saldırısını kınadı... Irak'ta işbirliğine hazırız 
</HEADLINE>
<TEXT>

     İran, İsrail'in Hamas lideri Şeyh Ahmed Yasin'e yönelik saldırısını şiddetle kınadı. 
     Dışişleri Bakanlığı sözcüsü Hamid Rıza Asefi, düzenlediği haftalık basın toplantısında, İsrail yönetiminin Şeyh Yasin'e yönelik füze saldırısını ''şiddetle kınadıklarını'' belirtti. Sözcü, ''Bu, Siyonist rejimin uyguladığı devlet terörizminin başka bir örneği. Ayrıca bu, rejimin uluslararası yasalara ve uluslararası toplumun iradesine aykırı hareket ettiğinin ve Filistin halkına baskıya devam ettiğinin göstergesidir'' dedi. 
     
     ABBAS'IN İSTİFASI 
     Filistin Başbakanı Mahmud Abbas'ın da İsrail yönetiminin çıkardığı engeller yüzünden istifa ettiğini savunan Asefi, ''Filistin halkının verdiği mücadelenin terörizm olarak adlandırılmasının, terörizm konusunda çifte standart uygulandığı anlamına geldiğini düşünüyoruz. Bu, siyonist rejimin Filistin halkına baskısını sürdürmesi ve meşru haklarını ayakları altına almasının yolunu açacaktır'' diye konuştu. 
     
     NÜKLEER PROGRAM 
     Asefi, Uluslararası Atom Enerjisi Ajansı'nın UAEA yarın Avusturya'nın başkenti Viyana'da yapacağı toplantıda, Tahran'ın nükleer faaliyetlerine ilişkin alacağı kararın ''siyasi olmamasını umduklarını'' söyledi. 
     Ajansın Yönetim Kurulu'nun İran'ın nükleer faaliyetlerinin masaya yatıracağı toplantının siyasi değil, profesyonelce olmasını umduklarını belirten sözcü, ''Toplantıda görüş ayrılıkları olabilir. Bağlantısız Ülkeler Hareketi üyesi ülkeler ya da başka ülkeler farklı düşünebilir. Ayrıca ABD gibi bir ülke de, radikal ve siyasi düşüncelerle konuyu takip edebilir. İran yönetimin görevi ise nükleer barışçıl faaliyetlerini ve hedeflerini açıklamaktır. Tahran, şimdiye kadar programına ilişkin aydınlatıcı rol oynamış ve oynamaya da devam edecektir'' dedi. 
     UAEA yönetim kurulu, yarın Viyana'da yapacağı toplantıda, İran'ın nükleer programının Nükleer Silahların Yayılmasını Önleme Anlaşması'nı NPT ihlal edip etmediğine karar verecek. 
     
     IRAK 
     Asefi, Irak yönetimiyle işbirliğinin iki tarafın da yararına olduğunu düşündüklerini, ''işbirliğine hazır olduklarını'' söyledi. 
     Irak ve İran'ın komşu olması, iki ülke halklarının kutsal yerleri ziyaret etmesi ve sınır ticareti dolayısıyla Tahran'ın Irak yönetimiyle işbirliğinin iki tarafın da yararına olduğunu söyleyen Asefi, ''Irak ile işbirliğine hazırız. Irak'ta yeni yönetim oluşmadan önce İran'dan bir heyetin Irak'ı ziyaret etmesi, iki ülke arasındaki var olan sorunları ele almayı amaçlamıştır'' dedi. 
     
</TEXT>
</DOC>
