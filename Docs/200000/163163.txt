<DOC>
<DOCNO> 163163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sondun09.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliçe Elizabeth, David Beckham'ı "sir" ilan etti 
</HEADLINE>
<TEXT>

     Ünlü aktör Roger Moore ve futbol sahalarının yıldızı David Beckham, İngiltere Kraliçesi II. Elizabeth'in bugün kutlanan doğum günü dolayısıyla verdiği unvan ve ödüllerden ''Sir'' ilan edilerek paylarını aldı. 
     Yaklaşık bin kişinin yer aldığı onur listesinde, komedyen Billy Conolly, pop starı Sting ve İngiliz televizyonlarında yaptığı yemek programlarıyla ''çıplak şef'' olarak ünlenen Jamie Oliver da çeşitli ödüllerle onurlandırıldı. 
     Aktrist Helen Mirren'ın ''Leydi'' unvanıyla ödüllendirildiği listede, Harry Potter'ın da ismini görenler şaşırdılar. Ancak listenin ''diplomasi'' bölümünde adı geçen bu ünlü, roman kahramanı Potter değil, onunla aynı ismi taşıyan bir çevreciydi. Güney Afrika ülkesi Malawi'de çevrenin korunması için çaba gösteren Potter, Kraliçe tarafından ödülle onurlandırıldı. 
     Harry Potter ile ilişkili bir isim olan Jim Dale de diplomatik listede ödül alanlar arasında yer aldı. Dale, Harry Potter romanlarının ABD'de tanıtılmasına katkısı nedeniyle ödüllendirildi. 
     Güzellik ürünleri üreticisi Body Shop'un kurucusu Anita Roddick de ''Leydi'' unvanı alırken, liste bazı kesimlerce eleştirildi. 
     Bu eleştiriler üzerine televizyon kanalı SKY tarafından düzenlenen ankete katılan İngilizlerin yüzde 52'si, ödüllerin verileceği kişilerin halk tarafından belirlenmesi, kraliçenin de bu unvanları dağıtması gerektiğini belirtti. Ankete katılanların yüzde 40'ı ise ödül verilecek kişileri kraliçenin belirlemesinden yana tavır koyarken, yüzde 8'lik kesim ise ''Bu liste hükümet tarafından belirlenmeli'' dedi. 
     
</TEXT>
</DOC>
