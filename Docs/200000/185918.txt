<DOC>
<DOCNO> 185918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/spor/spo04.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba'dan taşlama 
</HEADLINE>
<TEXT>

   Trabzonspor'un hocası, Beşiktaş'ın hız kestiğine katılmadığını, Sinan Engin'in, soyunma odasında daha fazla gol istediğini işittiğini söyledi 
      
   Çelişkili buldu 
   BORDO-Mavili kulüpte farklı Beşiktaş yenilgisinin yaraları sarılmaya çalışılıyor. Teknik Direktör Samet Aybaba, Beşiktaş cephesinden yükselen takımın daha fazla gol atmaması için yavaşlatıldığı şeklindeki açıklamalara göndermelerde bulundu. Aybaba, "Soyunma odalarının kapısı açıktı. Sinan Engin, 'bastırın, savaşın, daha çok gol atın' diye bağırıyordu. Ben bunları duydum" diye konuştu. 
   
   'Beni sevmezler' 
   BEŞİKTAŞ'IN becerisi yüzünden farklı galibiyeti kazanmadığını savunan tecrübeli hoca, "Hangi takımla bu kadar isteksiz bir şekilde oynasak aynı sonuçla karşılaşırdık" ifadelerini kullandı. İnönü Stadı'ndaki olumsuz tezahüratlara da değinen Aybaba, şöyle devam etti "Beşiktaş'ı en çok yenen teknik direktörüm. Onun için beni sevmezler. Ocakta yeniden yapılanmaya gideceğiz". 
   
   De Paar şoku    BORDO-MAVİLİ takımın sezon başında transfer ettiği Belçikalı Van de Paar'ın iki ay daha sahalardan uzak kalacağı öğrenildi. İki hafta önce Belçika'da bıçak altına yatan futbolcunun raporları dün kulübe ulaştı. Doktor Mesut Çelebi, "Rehabilitasyonu 2 ay sürecek, bu sürenin ardından takıma katılacak. Ciddi bir sakatlık geçirdi" dedi. 
   
   'Artık hata yok'    TRABZONSPOR, Ankaragücü maçının hazırlıklarını dün yaptığı tek antrenmanla sürdürdü. Hafif sakatlıkları olan Gökdeniz, Fatih ve D'Haene salonda ter idmanı yaptı. Teknik Direktör Samet Aybaba, çift kale maç sırasında Beşiktaş maçındaki hataları tek tek oyuncularına anlatarak, dikkatlerini çekti ve "Artık hata istemiyorum" dedi. 
   
   
</TEXT>
</DOC>
