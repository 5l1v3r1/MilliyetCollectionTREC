<DOC>
<DOCNO> 185673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/siyaset/siy02.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül AB'yi etkilemez 
</HEADLINE>
<TEXT>

   Dışişleri Bakanı Gül, AB yetkilisi Verheugen'in seçim sorusu üzerine "Seçimleri ilgilendiren bir sonucu olmaz" yanıtını verdiğini söyledi 
      
   
   Dışişleri Bakanı Abdullah Gül, 3 Kasım seçimlerinin iptal edilemeyeceğini söyledi. Gül, Roma'da, önceki gün AB Komisyonu'nun genişlemeden sorumlu üyesi Günter Verheugen'le yaptığı görüşmeyi değerlendirdi. Roma'daki Türk Büyükelçiliği'nde gazetecilerin sorularını yanıtlayan Abdullah Gül, Belçika'da Verheugen'le yaptığı görüşmede, Yargıtay'ın DEHAP'a ilişkin kararının gündeme geldiğini söyledi. Verheugen'in kendisine "Bu durumda ne olabilir " diye sorduğunu belirten Gül, "Seçimleri ilgilendiren bir sonucu olabileceğine ihtimal vermiyorum, bu durum AB sürecini de etkilemeyecek" diye yanıt verdiğini anlattı. Gül, "Ayrıca eğer bir mecburiyet olursa Türkiye'de hiçbir siyasi istikrarsızlık olmayacak, zira kamuoyunun hükümetimize desteği giderek artmaktadır. Herhangi bir seçim söz konusu olursa hiçbir aksama olmadan her şey devam edecektir" dedi. 
   Gül, CNN Türk'te Mehmet Ali Birand'ın sorularını yanıtlarken de, seçimlerin iptal edilemeyeceğini belirterek, "Anayasa'yı değiştiren, uluslararası anlaşmaları onaylayan, birçok yasa çıkaran bu milletvekilleri nasıl yok sayılacak. TBMM'nin aldığı bütün kararlar tartışılır hale gelir. DEHAP'ın oyları sahte değil ki" diye konuştu. 
   
</TEXT>
</DOC>
