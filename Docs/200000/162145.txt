<DOC>
<DOCNO> 162145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/siyaset/siy01.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
3.5 saat Başbakan uçağını beklediler 
</HEADLINE>
<TEXT>

İstanbul’un valisi ve emniyet müdürü, Başbakan’ı karşılamak için gittikleri havaalanında saatlerce sohbet etti. Erdoğan, eşini de makam aracında 1 saat 15 dakika bekletmişti 
     GÜRKAN AKGÜNEŞ İstanbul 

     Eşi Emine Erdoğan’ı 1 saat 15 dakika makam aracında bekleten Başbakan Recep Tayyip Erdoğan, bu kez kendisini karşılamak için Sabiha Gökçen Havalimanı’na gelen İstanbul Valisi Muammer Güler ve Emniyet Müdürü Celalettin Cerrah’ı 3.5 saat bekletti. 
     Programı nedeniyle pazar sabahı Ankara’ya giden Erdoğan, dün sabah Ceylan Intercontinental Hotel’de gerçekleştirilen "Yoksulluğun Azaltılması Uluslararası Konferansı"na katılmak için önceki akşam saatlerinde yeniden İstanbul’a dönecekti. Ancak Sabiha Gökçen Havalimanı’na saat 21.30’da uçağının inmesi beklenen Erdoğan, programının uzaması nedeniyle saat 01.10’da geldi. Havalimanına saat 21.30 sıralarında ulaşan Güler ile saat 21.00 sıralarında gelen Cerrah, yaklaşık 3.5 saat Erdoğan’ın "ATA" uçağının iniş yapmasını bekledi. Bekleme sırasında, Erdoğan’ın çıkış yapacağı C Terminali’ne, vali ve emniyet müdürü için yemek ve çay servisi yapıldı. 
     
     Bin defa gelse giderim 
     Havalimanı Basın ve Halkla İlişkiler Müdürü Lerzan Özer, Güler, Cerrah ve Sabiha Gökçen Havalimanı Genel Müdürü’nün bekleyiş sırasında sohbet ettiklerini, havalimanı hakkında bilgi aldıklarını söyledi. 
     Güler ve Cerrah, karşıladıkları Erdoğan’ı Üsküdar’daki evine uğurladıktan sonra havalimanından ayrıldılar. Havalimanına yeni atanan genel müdürün davetlisi olarak, Cerrah’la birlikte gittiklerini belirten Güler, "O saatte boş olduğumuz için gittik. Genel Müdür, mülki idare amiriyle beraber sorunları anlattı. İki saate yakın. Yemeğimizi de hatta orada yedik" dedi. 
     "Protokol valisi olmayacağım" sözlerini hatırlatan Vali Güler, "Protokol Valiliği, Başbakana, Cumhurbaşkanına’ gitmeyeceğim anlamına gelir mi Bakanlara gitmiyorum. Başbakana, Cumhurbaşkanına, İçişleri Bakanına gidiyorum. Devletin başbakanına gitmeyeceğim de kime gideceğim Cumhurbaşkanı, Başbakan günde bin defa gelsin, bin defa giderim" diye konuştu. 
     
Erdoğan’ı kur ve faiz geç bıraktı      EKONOMİ SERVİSİ 

     Başbakan Recep Tayyip Erdoğan, İstanbul Valisi Muammer Güler ve Emniyet Müdürü Celalettin Cerrah’ın kendisini İstanbul’da beklediği saatlerde Merkez Bankası Başkanı Süreyya Serdengeçti ile, geçen hafta yaşanan faiz ve kur tartışmalarının ardından bir görüşme yapıyordu. 
     Bazı işadamları ve Erdoğan’ın faizlerin düşürülmesi talebi, "özerk bir yapıya sahip" Merkez Bankası’nda sıkıntı yarattı, ancak banka faizi düşürmedi. Mayısta toptan eşyadaki fiyat artışının eksi çıkmasının hemen ardından da Merkez Bankası gerekli değerlendirmeleri yapıp faizleri üç puan aşağı çekti. Bu süreçte, hükümetle Merkez Bankası arasındaki görüş ayrılığını ortadan kaldırmak için Serdengeçti ve Maliye Bakanı Kemal Unakıtan bir araya geldi. Bu görüşmenin ardından önceki akşam AKP MKYK’sından erken ayrılan Erdoğan, Unakıtan, Hazine’den Sorumlu Devlet Bakanı Ali Babacan ve Serdengeçti ile bir toplantı yaptı. Saat 20.00’de başlayan ve 23.45’e kadar süren toplantıda başta kur ve faiz olmak üzere pek çok konu tartışıldı. 
     Görüşmenin uzaması nedeniyle de Güler ve Cerrah, Sabiha Gökçen Havaalanı’nda Erdoğan’ı 3.5 saat beklemek zorunda kaldı. 
     

</TEXT>
</DOC>
