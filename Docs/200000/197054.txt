<DOC>
<DOCNO> 197054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo02.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'da Teknik direktör Hüseyin Kalpar istifa etti 
</HEADLINE>
<TEXT>

     İkinci Futbol Ligi A Kategorisi'nde yer alan Kocaelispor'da, teknik direktör Hüseyin Kalpar, görevinden istifa etti. 
     Hüseyin Kalpar, A.A muhabirine yaptığı açıklamada, kulüp başkanı ve diğer yöneticilerin yaşanan sıkıntıları gidermek için gösterdikleri çabanın yeterli olamadığını belirterek, ''İlkelerimi ön planda tutarım. Kararımı yönetime 2 hafta önce iletmiş, etik olarak da süre tanımıştım'' dedi. 
     Kocaelispor'un mevcut kadrosunun Birinci Süper Lig hedefine ulaşacağından kuşkusu olmadığını da ifade eden Kalpar, şunları kaydetti 
     ''Kocaelispor camiasına ekibim ve şahsım adına sonsuz başarılar dilerim. İyi dostlar edindiğim ve güzel günler geçirdiğim Kocaeli'nde yönetiminden personeline, basınından taraftarına herkese veda etmenin burukluğunu yaşıyorum. Kararımın Kocaelispor'un menfaatine olacağını umuyorum.'' Bu arada Körfez ekibini, deplasmanda yapacacğı Çanakkale Dardanelspor maçına C Genç Takım Antrenörü Bülent Gürbey hazırlayacak. 
     
</TEXT>
</DOC>
