<DOC>
<DOCNO> 193088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo25.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'un Atina seferi yarın başlıyor... Hakan Şükür oynuyor... 
</HEADLINE>
<TEXT>

     Avrupa Şampiyonlar Ligi D Grubu'ndaki 4. maçında deplasmanda Olympiakos takımıyla karşılaşacak olan Galatasaray, yarın Yunanistan'a gidecek. 
     Olympiakos maçı hazırlıklarının İstanbul bölümünü, bu akşam Florya Metin Oktay Tesisleri'nde basına kapalı olarak gerçekleştireceği antrenmanla tamamlayacak olan sarı-kırmızılı takım, Yunanistan'da alacağı bir galibiyetle grupta yeniden iddialı hale gelmenin hesaplarını yapıyor. 
     Galatasaray'da 5 Kasım Çarşamba günü oynanacak bu önemli maç öncesi kart cezalısı futbolcu bulunmazken, sakatlıkları bulunan Ümit ve tedavisine Almanya'da devam edilen Volkan forma giyemeyecekler. 
     Kulüp doktoru Bülent Bayraktar, Beşiktaş ile oynanan derbi maçta ayak parmağından sakatlanan Hakan Şükür'ün durumunun giderek düzeldiğini belirtti. 
     Hakan'ın tırnak yatağında biriken kanın boşaltıldığını anlatan Bayraktar, ''Hala ağrısı var ama Olympiakos karşısında büyük ihtimalle forma giyecek'' derken, Ümit Karan'ın durumuyla ilgili olarak da, ''Takımla çalışmalara yavaş yavaş başlattık. Olympiakos maçında sahaya çıkması tabii ki mümkün değil, ancak daha sonraki maçlara yetişebilir'' şeklinde konuştu. 
     Ayrıca, Fatih Terim'in orta sahada vazgeçemediği isimler arasına giren Ayhan Akman, sarı-kırmızılılarda Olympiakos mücadelesi öncesi kart sınırında bulunan tek oyuncu. 
     
</TEXT>
</DOC>
