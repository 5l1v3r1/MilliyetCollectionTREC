<DOC>
<DOCNO> 183676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/siyaset/siy01.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İşgalcilere tahliye geliyor 
</HEADLINE>
<TEXT>

   Lojmanların satışındaki engeller tek tek kaldırılıyor. Evlerin tapusu çıkarılırken, işgalci duruma düşecek 30 eski milletvekilinin tahliyesi için işlem başlatılabilecek 
      GÜNSELİ ÖNAL Ankara 

   
   Maliye Bakanı Kemal Unakıtan, TBMM lojmanlarındaki 400 tripleks villa ve 177 dairenin tek tek satılabilmesi için tapularını çıkarttı. Lojmanların satılmasıyla yeni sahipleri işgalci duruma düşecek 30 eski milletvekilinin tahliyesi için yasal işlem başlatabilecek. 
   "Alıcıya tapu verilememesi" sorunu kadastro işlemlerinin yapılmasıyla çözümlendi. Unakıtan'ın talimatıyla villa ve dairelerin tek tek tapuları çıkarıldı. Isıtma tertibatı devreden çıkarılarak evleri boşaltmaya zorlanan 30 eski milletvekili, tahliye için bir kez daha uyarıldı. Tahliye isteminde bulunan Milli Emlak Genel Müdürlüğü yetkilileri, şunları söyledi "Bazı milletvekilleri oturmadığı halde anahtarını resmen teslim etmediğinden oturuyor görünüyor. Bu saatten sonra artık oturanların bir hakkı söz konusu olamaz. Eğer bir bina işgal ediliyorsa, orası kullanımda demektir. Satışa geçildiğinde kimsenin oturmaya devam edeceğini sanmıyoruz. Bu, binaların işgali anlamına gelir. Satış işlemi gerçekleştiği anda tapu el değiştirecek." 
   
   Kampanya hazır 
   Satışı yapacak Emek İnşaat'ın yetkilendirdiği Rehamed Emlak, Unakıtan talimat verdiği anda, tanıtım broşürleri ve ilan metinleriyle kampanya başlatacak. Lojmanlar, Mimar Behruz Çinici'nin taşınabilir modüller eklediği villalarla Türk Ticaret ve Alışveriş Merkezi adıyla yapılandırılacak. Kampanya işadamlarına yönelik olacak. 
   
   
</TEXT>
</DOC>
