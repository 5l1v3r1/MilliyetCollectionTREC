<DOC>
<DOCNO> 184811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sonspo10.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli maç kapalı gişe, biletler tükendi, hasılat rekoru kırıldı... 
</HEADLINE>
<TEXT>

     A Milli Futbol Takımı'nın İngiltere ile 11 Ekim Cumartesi günü İstanbul'da yapacağı 12. Avrupa Futbol Şampiyonası 7. Eleme Grubu son maçının biletleri tükendi. 
     Grup liderini belirleyecek önemli maçta, güvenlik gerekçesiyle İngiliz taraftarlara bilet satışı yapılmazken, Türk sporseverler, yüksek bilet fiyatlarına rağmen karşılaşmaya büyük ilgi gösterdi. 
     Alınan bilgiye göre, 42 bin koltuk kapasitesi olduğu açıklanan Fenerbahçe Şükrü Saracoğlu Stadı'nda yapılacak karşılaşmanın biletlerinin tamamı, dev maça 2 hafta kala satıldı. 
     
     HASILAT REKORU 

     Türk futbol tarihinin en önemli maçlarından birisine sahne olacak karşılaşma öncesinde hasılat rekoru kırıldı. 
     Bilet satışlarından yaklaşık 2.5 trilyon liralık gişe hasılatının elde edildiği öğrenildi. 
     
     BİLETİX'TE BİLET KALMADI 

     Maç biletlerini satan Biletix firması, internet sitesinde yaptığı duyuruda, ''Bilet satışı için ayrılan kapasite dahilindeki tüm biletler tükenmiştir. İlginize teşekkür ederiz'' dedi. 
     Biletix, maraton alt tribün biletlerini 140 milyon, maraton üst tribünü 115 milyon, numaralı tribünü 87 milyon 500 bin lira ve açık tribün biletlerini de 57 milyon 500 bin liraya satışa çıkarmıştı. 
     Bu arada, Futbol Federasyonu'nun 50 milyon lira olarak belirlediği açık tribün biletlerinden 10 binini alan milli takımın sponsorlarından Pepsi, bu biletleri promosyonla tüketicilerine dağıtıyor. 
     
</TEXT>
</DOC>
