<DOC>
<DOCNO> 165918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur27.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da çalıntı otomobil şebekesi lideri kadınlar... 
</HEADLINE>
<TEXT>

     İstanbul'da, çalıntı otomobilleri sahte evraklarla sattığı öne sürülen 2 ayrı şebekeye yönelik operasyonlarda, 2'si kadın 13 kişi gözaltına alındı. 
     Bağcılar, Esenler ve Silivri'nin de aralarında bulunduğu İstanbul'un çeşitli ilçelerinde çalıntı otomobil sattıkları ileri sürülen 1'i kadın 11 kişi de başka bir operasyonda gözaltına alındı. 
     Polis yetkilileri, bu kişilerin arasındaki Polat U'nun şebekenin liderliğini yaptığının, Şengül B'nin ise sahte plaka ve belge düzenlenmiş araçların satılması için müşterilerle diyaloga girdiğinin anlaşıldığını ifade ettiler. 
     Operasyonda, biri minibüs olmak üzere 11 adet lüks çalıntı araç ele geçirildiği, satıldığı belirlenen 4 otomobilin ise bulunmasına çalışıldığı kaydedildi. 
     
     LÜKS YAŞAM, LÜKS OTOMOBİLLER 
     Asayiş Şube Müdürlüğü Oto Hırsızlık Büro Amirliği'nden yapılan açıklamaya göre, gazetelere verilen bazı satılık araç ilanlarından şüphelenen polis, müşteri gibi davranarak, otoları satan kişilerle temasa geçti. 
     Polis yetkilileri, bu konuya ilişkin Şişli'de yapılan operasyonda, Dilek B. ile Kerim E. adlı 2 kişinin, çalıntı araçları satmak isterken gözaltına alındığını kaydettiler. 
     Bu şekilde satılan 5 otomobilden 3'ünün ise bulunduğu ifade edildi. 
     Yetkililer, sorgulanan bu kişilerin, lüks semtlerde sahte kimliklerle yüksek kira bedelleri vererek eşyalı ev tuttuklarının, otomobilleri almak isteyen müşterilere kendilerini bazen karı-koca, bazen de akraba olarak tanıtıp güven kazandıklarının anlaşıldığını ifade ettiler. 
     Çalıntı araçlara sahte belge düzenleyen 2 kişinin de arandığı bildirildi. 
     
</TEXT>
</DOC>
