<DOC>
<DOCNO> 192362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/siyaset/siy03.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruhban Okulu sözü 
</HEADLINE>
<TEXT>

   Milli Eğitim Bakanı Çelik, Heybeliada Ruhban Okulu'nun yeniden açılması için inceleme başlatacağını belirterek, "Araştırmalar biter, son nokta konur" dedi 
      BAHAR ATAKAN Ankara 

   
   Milli Eğitim Bakanı Hüseyin Çelik, Heybeliada Ruhban Okulu'nun yeniden açılması için yapılacak girişimlerin "hükümetin boynunun borcu" olduğunu belirterek, "Hıristiyan ilahiyatı ve teolojisiyle ilgili özgürce eğitim yapılması, Türkiye Cumhuriyeti Devleti'nin demokratik yapısının gereğidir" dedi. 
   Çelik'i dün ziyaret eden Fener Rum Patriği Bartholomeos, sunduğu raporda, 1971'den bu yana kapalı olan okulun Milli Eğitim Bakanlığı'nın denetiminde faaliyet göstermesine izin verilmesini istedi. Başbakanlık, İçişleri ve Dışişleri bakanlıkları nezdinde girişimlerde bulunulduğunun hatırlatıldığı raporda, okulun Teoloji Bölümü'nün yasal dayanağı olmadan kapatıldığı savunuldu. Raporda, "625 sayılı Özel Öğretim Kurumları Kanunu'nun bazı maddelerinin 12 Ocak 1971'de iptali üzerine kapatılan okul, bu kanuna göre kurulmamıştır. 
   
   'Herkesi eşit görüyoruz' 
   Bu kanunun yürürlüğe girmesinden önce 1844'te açılmış bir azınlık meslek okuludur. Esasen, okul yönetmeliğinin onaylandığı 25 Eylül 1951'de yürürlükte olan mevzuata göre özel yüksekokul açılması mümkün değildi" denildi.Anayasa'nın 24. maddesinde din eğitiminin devletin gözetim ve denetimi altında yapılacağının açık şekilde ifade edildiğini belirten Çelik, şunları söyledi 
   "Ama bu bir dine mahsus değil. Vatandaşlık görevini yerine getiren herkesi eşit görüyoruz. Hıristiyan ilahiyatıyla ilgili eğitim yapacak okula karşı çıkmanın anlamlı olmadığını düşünüyorum." 
   Özel Öğretim Genel Müdürlüğü ve Talim Terbiye Kurulu'nu inceleme yapmak üzere görevlendireceğini bildiren Çelik, "Araştırmalar kısa sürede biter ve son nokta konulur" dedi. 
   Bartholomeos ise "Ülkemizdeki demokratik rejimin öngördüğü hususlar çerçevesinde azınlıkların eğitiminin kolaylaşacağından eminiz" diye konuştu. 
   
   
</TEXT>
</DOC>
