<DOC>
<DOCNO> 165475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/ekonomi/eko02.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaz, yetkisiz imzayla yüzde 25 pahalandı 
</HEADLINE>
<TEXT>

Rusya'dan alınan gazın fiyatını artıran formül değişikliğinin Uzun ve Yardım tarafından BOTAŞ Yönetimi'nden yetki almadan imzalandığı ortaya çıktı 
     SEÇKİN ÜREY Ankara 

     Pahalı doğalgaz tartışmalarına neden olan formül değişikliğini kayda geçiren zeyilnamenin Ruslarla BOTAŞ Yönetim Kurulu'ndan yetki alınmadan imzalandığı öğrenildi. 
     Türkiye, Ruslarla ilk doğalgaz alımı anlaşmasını 1984'te imzaladı. Bu anlaşmada bir fiyat hesaplama formülü yer aldı. 1987'de gaz alımına başlandığında ortaya çıkan yüksek fiyat nedeniyle Türkiye formüle itiraz etti. Bunun üzerine 1987'de formül değiştirildi. Aradan yedi yıl geçtikten sora Ruslar, Türkiye'den fiyatların dünya fiyatlarındaki artış doğrultusunda yeniden gözden geçirilmesini istedi. 
     BOTAŞ Genel Müdürü Hayrettin Uzun ile Doğalgaz Daire Başkanı ve sonradan genel müdür olan Gökhan Yardım, Ruslar'la masaya oturdu. Görüşmeler sonucunda 24 Mart 1994'te bir zeyilname imzalanarak yeni formülün ne olacağı belirlendi. Uzun ve Yardım'ın formülü kayda geçiren zeyilnameyi BOTAŞ Yönetim Kurulu'ndan yetki almadan imzaladığı öğrenildi. Fuel oil fiyatlarındaki değişimin eklenmesi ve çarpan değişikliğiyle hazırlanan yeni formül sonucunda Ruslar istedikleri fiyat artırımını elde etti ancak Türkiye bu formül belirlenene kadar ödediği ücretin yüzde 25 fazlasını ödemeye başladı. 
     Doğalgazın 54 dolar olan bin metreküpünün fiyatı 67.5 dolara yükseldi. 1994'ten sonra imzalanan alım anlaşmalarında temel olan formül, Turusgaz ve Mavi Akım anlaşmalarında ortaya çıkan "FO0 yerine FO1 yazılması" tartışmasıyla kamuoyunun gündemine geldi. Formüle Batı'dan gelen ikinci hattın aracısı olan Turusgaz ve Mavi Akım'da FO0 değişkeni FO1 olarak yazılmıştı. Daha sonra Turusgaz'da değişken yeniden FO0 olarak kayda geçerken, Mavi Akım'da Ruslar FO1 yerine 1994'de olduğu gibi FO0 yazılmasını istedi. 
     
     Yüzde 4, altı Rus'taydı 
     Bu arada GAMA'nın "ben aldım" açıklamasına kadar Turusgaz'ın kimin elinde olduğu belli olmayan yüzde 4.4'lük hamiline hisselerinin, GAMA devralmadan önce kime ait olduğu da belli oldu. BOTAŞ'ın özel bir hukuk bürosuna yaptırdığı araştırmaya göre hisseler altı Rus'taydı. Bunlardan biri Turusgaz Yönetim Kurulu üyesi Vladimir Rezolenko. Diğer beşinin herhangi resmi bir görevi bulunamadı. Rezolenko ve diğer beş Rus, Turusgaz'ın sermaye artırımlarına hiçbir zaman katılmadı. Sermaye artırımları bu dönemde de GAMA tarafından yapıldı. 
     
'Fiyat Avrupa'daki kadar olsun'      ANKARA Milliyet 

     Rus doğalgaz şirketi Gazprom'un Birinci Başkan Yardımcısı Yuri Komarov, Enerji Bakanlığı yetkilileriyle görüşmek üzere dün Ankara'ya gelerek BOTAŞ Genel Müdürü Mehmet Bilgiç'le görüştü. Görüşmelerin bugün de süreceğini belirten Bilgiç, Gazprom yetkililerinin kendilerine indirime ilişkin bir açıklama yapmadıklarını söyledi. Enerji Bakanlığı'ndan bir yetkili de Gazprom ile görüşmelerin uzun sürebileceğini belirterek, "Biz iyi bir fiyat indirimi istiyoruz. En azından bize verdikleri fiyatı Avrupa'ya sattıkları gazın fiyatına çekmelerini istiyoruz" dedi. 
     
     Başbakanlık'ta zirve 
     Başbakan Tayyip Erdoğan, dün Bakanlar Kurulu toplantısı öncesinde Enerji Bakanı Hilmi Güler ve Enerji Piyasası Düzenleme Kurulu EPDK Başkanı Yusuf Günay ile bir araya geldi. Toplantıya BOTAŞ'tan da yetkililer katıldı. Enerji zirvesinden dolayı Bakanlar Kurulu toplantısı 40 dakika geç başladı. 
     

</TEXT>
</DOC>
