<DOC>
<DOCNO> 153466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun25.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Türkmen Cephesi eyleme hazırlanıyor.. 
</HEADLINE>
<TEXT>

     Irak Türkmen Cephesi, Cuma günü Kerkük'te protesto eylemine hazırlanıyor. 
     Irak Türkmen Cephesi Musul-Kerkük sorumlusu Mustafa Kemal Yayçılı, Amerikalıların öncülüğünde kurulan 24 kişilik Kerkük İl Komisyonu'nda Türkmenleri temsil eden 5 kişiden ''2'sinin İslamcı parti, 3'ünün de Peşmergeler tarafından kurulan, adı Türkmen olan tabela partileri üyeleri olduklarını'' söyledi. 
     Yayçılı, ''Türkmenlerin gerçek temsilcisi Türkmen Cephesi'dir. Amerikalılar, IKDP Irak Kürdistan Demokrat Partisi ve IKYB'nin Irak Kürdistan Yurtseverler Birliği hazırladığı listeyi kabul ettiler. Bu durumu protesto etmek için Cuma günü bir yürüyüş yapacağız'' dedi. 
     Yürüyüşün güvenliğinin sağlanmasını ABD askerlerinden isteyeceklerini belirten Yayçılı, ''Provokasyona yol açmamak için kendi güvenlik önlemlerimizi almayacağız'' diye konuştu. 
     Kerkük'te en kısa zamanda bir halk oylaması ya da nüfus sayımı yapılmasını istediklerini vurgulayan Yayçılı, ''Türkmen Cephesi'nin ne kadar kabul gördüğünün herkes tarafından görülmesini istiyoruz'' dedi. 
     Demokratik bir Kerkük isteniyorsa, Peşmergelerin Kerkük'ün içindeki bütün silahlarını dışarı çıkarmaları gerektiğini vurgulayan Yayçılı, kendilerine yönelik baskının devam ettiğini kaydetti. Yayçılı, şunları söyledi 
     ''Türkmenlerin hak ettikleri yere gelmesini istiyoruz. Halkın yüzde 65'i Türkmen. Türkmenlerin hak ettiği şekilde ve düzeyde temsil edilmesini istiyoruz.'' 
     




</TEXT>
</DOC>
