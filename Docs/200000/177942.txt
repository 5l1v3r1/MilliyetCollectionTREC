<DOC>
<DOCNO> 177942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/spor/ygokce.html </URL>
<DATE> 2003/08/25/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Alkışlar Lucescu 
</HEADLINE>
<TEXT>

   
   Beşiktaş, İnönü'de üst üstte oynadığı ikinci maçını da rahat kazandı. Beşiktaş'ın savunmada oturmuş düzeni, orta alanda baskılı, sorumlu ve tempolu oyun anlayışı, Ankaragücü gibi yenik düşmesine rağmen pes etmeyen zor bir ekibe bile fazla geldi. 
   Lucescu, ilk iki haftada sergilediği inattan zorunlu olarak vazgeçmiş, ilk on birde yenilerden hem Ahmed Hassan'ı, hem de Emre'yi görevlendirmişti. Bu kadarla da kalmadı. Sonradan Sinan ve Ümit'i de alarak eski - yeni kaynaşmasına yeşil ışık yaktı. Ahmet Yıldırım'ın kulübede oturtularak savunmada Emre'ye görev verilmesi bizce doğru bir tercihti. Lucescu, Ankaragücü'nün hücumdaki iki gol kulesi Hüseyin ve Ramadan'ı kontrol ederken Emre ile işini kolaylaştırdı. 
   Beşiktaş'ın oturmuş savunma anlayışı, orta alandaki kontrolu iyi, güzel de... Hücumda böylesine baskılı ve bol pozisyonlu oynanan oyun sonrası daha fazla gol üretmesi, en azından golleri daha erken sergilemesi gerekirdi. Bunda önemli etken Beşiktaş'ın henüz sürekli oynayan forvet ikililerinin belli olmamasıydı. Dün Tümer ve önünde oynayan Ahmet Dursun ile Ahmed Hassan zaman zaman üçlü forvet oluşumu yaratmalarına rağmen beklenen etkinliği sağlayamadılar. Ahmed Hassan ise oyunun başındaki egoizmden uzaklaşıp, maç boyunca yaratıcı - yardımcı rolünü tercih etti. Nitekim Sergen'e attırdığı gol de bunun başarılı bir örneği oldu. 
   Mustafa Çulcu'nun İbrahim - Axel ikili mücadelesinde verdiği penaltı kararı çıplak gözle bize pek doğru gelmedi. Buna karşılık Giunti'ye faul yapıp sarı kart gördükten sonra bir de yumruk atan Ramadan'ın ikinci sarı kartla oyun dışı kalması Çulcu'nun doğru kararıydı. 
   Lucescu, hem işini yapıyor, hem de politika yapıyor... Dünkü Tümer, dünkü Sergen'le değiştirilmezdi. Hepimiz görüyoruz ki süper solak fizik olarak henüz hazır değil. Elbette topla oynamayı seviyor, seyirci de ona bayılıyor. Golünü de attığına göre sorun yok diyeceksiniz ama ilk iki haftada Ahmed Hassan için direnen Lucescu iş Sergen'e gelince ilkelerini rafa mı kaldırıyor 
   Yine de severim hocayı. Dün Ümit ve Sinan'ı oyuna alırken bizce bir başka doğru kararın sahibiydi. Nitekim Ümit de Sinan'a golü attırınca ikisi de seyirciye bir hoşluk sundular. 
   Bu Beşiktaş hücumdaki eksikliğine rağmen yine de ligin en iyisi. Sorunları en az olan, şampiyon unvanlı takım... Hele bu yıl uluslararası tecrübesini de konuşturmaya hazırlanan bir Giunti var ki, onu izlemek bir zevk. Dün penaltı yaratan pozisyonun başlangıcı da Giunti imzası taşıyordu, rakibi 10 kişi bırakan atağın markası da Federico idi. Bravo Giunti. 
   Tevfik Lav yenik duruma düşmesine rağmen Beşiktaş'ın baskısına direniyordu. Ne var ki, Ramadan'ın futbol dışı haraketi takımının en küçük şansını da yok etti. 
   
      
   
</TEXT>
</DOC>
