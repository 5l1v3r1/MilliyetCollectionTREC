<DOC>
<DOCNO> 169528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sondun27.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar gerçekte Almanlar'ı nasıl görüyor 
</HEADLINE>
<TEXT>

     İtalyanların haftalık magazin dergisi Oggi'de yayınlanan ankete göre, İtalyanların Almanları, ''ırkçı, cimri ama iyi'' olarak nitelendirdiği belirtildi. 
     İtalya Başbakanı Silvio Berlusconi'nin Avrupa Parlamentosu'ndaki konuşmasında Alman parlamenter Martin Schulz'a ''Nazi kampı komutanı'' yakıştırması yapması, hemen ardından Ekonomi Bakanlığı Müsteşarı Stefano Stefani'nin ''Pedania'' gazetesine açıklamasında, Alman turistlerin ''sarhoş, kibirli, pervasız hareketlerle ve insanları rahatsız eden gürültüleri ile İtalya sahillerini doldurduklarını'' söylemesi, iki ülke arasında gerginliğe neden olmuştu. Bunun üzerine Almanya Başbakanı Gerhard Schröder İtalya tatilini iptal etmişti. 
     İki ülke arasındaki diplomatik kriz, Stefani'nin istifa etmesiyle sona ermiş gibi gözükse de İtalyan ve Alman basını arasındaki polemik devam ediyor. 
     İtalyan Oggi dergisinde yer alan ve 18 yaşın üzerindeki 500 İtalyanın katıldığı ankette, Almanları nasıl tanıdığına ilişkin karşılaştırmalı sorulara ''ırkçı'' cevabını verenlerin oranı yüzde 47, ''cimri'' diyenlerin oranı da yüzde 46 olarak belirlendi. 
     Ankette, Almanları ''iyi'' olarak nitelendirenlerin oranı yüzde 60, ''bilgili'' diyenlerin oranı yüzde 82, ''ciddi'' diyenlerin yüzde 84, ''kaba'' diyenlerin oranı ise yüzde 42 olarak saptandı. 
     Ankette, ''Almanya denince akıllarına ilk gelenin 2. Dünya Savaşı, bira, düzen ve Hitler'' olduğunu söyleyen İtalyanlar, ''Alman turistlerin İtalya'ya aşık olduklarını açık şekilde ortaya koymalarından dolayı örnek alınacak turistler olduğunu'' belirttiler. 
     Derginin genel yayın yönetmeni Paolo Occhipinti ise köşe yazısında, Almanların yüzde 10'unun Schröder gibi İtalya tatillerini iptal etmesi halinde 400 milyon Euro zarara uğrayacaklarını ifade etti. 
     İtalyan turizmciler de ''Senetlerimizi Almanların markları ile ödedik. Ve onları misafir etmekten her zaman gurur duyduk'' derken, politikacıların gaflarından kaynaklanan zararlarını en aza indirmeye çalıştıklarına dikkat çekildi. 
     
</TEXT>
</DOC>
