<DOC>
<DOCNO> 156854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/soneko20.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aycell, TBMM ve Vakıfbank'ı aboneleri arasına kattı 
</HEADLINE>
<TEXT>

     Aycell, başlattığı ''kurumsal abonelik'' çalışmaları kapsamında TBMM, Sağlık ve Adalet Bakanlıkları ile Vakıfbank'ı aboneleri arasına kattı. 
     TBMM, Sağlık ve Adalet Bakanlıkları ile Vakıfbank, imzalanan sözleşme gereği, Mayıs ayının ikinci yarısından itibaren 10 yıl süreyle Aycell'in kurumsal abonesi oldu. 
     Aycell, yeni kurumsal aboneleri ile yaklaşık 700 bin yeni aboneye daha hizmet verecek. 
     Aycell'in bu hizmetinden TBMM, Sağlık ve Adalet Bakanlıkları ile Vakıfbank çalışanlarının ailelerinden birer yetişkin de yararlanabilecek. Abonelik kayıtları, tüm Türkiye'deki Aycell bayilerinde gelecek haftadan itibaren yapılabilecek. 
     Aycell Genel Müdürü Cahit Paksoy yaptığı açıklamada, Aycell'in başlattığı kurumsal abonelik çalışmalarına yönelik büyük bir ilgi olduğunu belirterek, hedeflerinin 2003 yılı sonunda 5 milyon aboneye ulaşmak olduğunu belirtti. 
     Paksoy, kurumsal abonelik çalışmaları kapsamında abonelerin Aycell'in özel hizmetlerinden çok avantajlı fiyatlarla yararlandıklarını söyledi. Kurumsal Aboneleri'ne Virtual Private Network VPN ile farklı ve avantajlı hizmetler sunmayı planlayan Aycell, uygun konuşma ve çok amaçlı kullanım alternatifleriyle diğer kamu ve özel kuruluşlara kurumsal alanda hizmet vermek amacıyla çalışmalarını sürdürüyor. 
     Personel sayısı 50-250 bin arasında bulunan kurumlar için özel tarifeler geliştiren Aycell, kamu ve özel kurumların kurumsal abonelik talepleri doğrultusunda özel hizmet ve servisler de uygulayacak. 
     
</TEXT>
</DOC>
