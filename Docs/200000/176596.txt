<DOC>
<DOCNO> 176596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/guncel/gun02.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'yı UFO heyecanı sardı 
</HEADLINE>
<TEXT>

   Dün 21.00 sıralarında gökyüzünde beliren ışıklı cisim, bir saat sonra kayboldu. Çok sayıda vatandaş UFO ihbarında bulundu 
      MEHMET BÜYÜKARI KEREM PULGAT Konya DHA 

   
   Konya'da önceki gece saat 21.00 sıralarında gökyüzünde beliren ve yaklaşık 1 saat kaldıktan sonra kaybolan ışıklı cisim heyecan yarattı. Basın kuruluşlarının bürolarını arayan vatandaşlar, 'UFO' ihbarında bulunurken, ışıklı cismin ne olduğu anlaşılamadı. 
   
   HER HAFTA ORTAYA ÇIKIYOR 
   Gökyüzünde çıplak gözle görülen ve çok yavaş hareket ederek güneybatı yönünde yükselip kaybolan kırmızı, sarı ve beyaz ışık saçan cismi gören vatandaşlar, hareket halindeki ışığın son bir ayda her hafta aynı saatlerde görüldüğünü iddia etti. Zaman zaman kameramanları da yanıltan ışıklı cisim kamera sabit olmasına karşın ileri geri hareket ediyor izlenimi verdi. 
   
   'ÇEKİM BİLE YAPILMIŞ' 
   Vatandaşlar cisim hakkında, 'UFO', 'Awacs uçağı' veya 'Meteoroloji balonu' tanımlamasında bulunurken, ışık kütlesini dürbünle izlediğini belirten bazı vatandaşlar ise "Son bir aydır her hafta burada beliriyor. Dürbünle de izledik. Kimileri çekim bile yapmış ama ne olduğunu bir türlü anlayamadık" dedi. 
   
   
</TEXT>
</DOC>
