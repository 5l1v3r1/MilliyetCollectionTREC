<DOC>
<DOCNO> 187242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun29.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Gül'le kavgam yok" 
</HEADLINE>
<TEXT>

     KKTC Cumhurbaşkanı Rauf Denktaş, Dışişleri Bakanı ve Başbakan Yardımcısı Abdullah Gül'den para istemediğini ve Gül'le bir kavgasının olmadığını söyledi. 
     Cumhurbaşkanı Denktaş, KKTC'de bulunan Mustafa Çapar başkanlığındaki Kayseri Sanayi Odası Yönetim Kurulu üyelerini kabul etti. 
     Denktaş, heyeti kabulünde yaptığı açıklamada, Türkiye'de bir gazetede, ''Para istediği ve para verilmediği için Gül'le kavgalı olduğu, Kıbrıs meselesini halletmeyerek Türkiye'ye zarar verdiği'' yönünde bir yazı çıktığını belirterek, Abdullah Gül'le kavgası olmadığını, dost olduklarını ve ondan para istemediğini vurguladı. 
     ''Bunu yazan tabiatıyla Madam Fogg'un kalemşörlerindendir. Ve Madam Fogg'un bu kalemşörlere verdiği 'Denktaş'ın prestijini yıkınız' talimatı vardır'' diyen Denktaş, yazının tümünü okuyup ayrıntılı yanıt vereceğini belirtti. Denktaş, ''Yazıyı yazanın da, eski dostumuz Mehmet Ali Birand'ın olduğu söyleniyor. Eski dost düşman olmaz. İnşallah gene düşman olmadı, ama Madam Fogg'un kalemşörlüğünden vazgeçerse çok daha iyi olur. Bu yaptığı çok büyük bir ayıptır'' diye konuştu. 
     Cumhurbaşkanı Rauf Denktaş, 14 Aralık seçimlerinin Kıbrıs Türk halkının, ''Devletime sahip çıkıyorum, Türkiye'nin garantisine sahip çıkıyorum, Türkiyesiz hiçbir yere gitmem ve Türk-Yunan dengesi bozulamaz'' yönündeki iradesini göstereceğini ifade ederek, ''irade ortaya çıktıktan sonra da Kıbrıs meselesinin hal yoluna gireceğini'' söyledi. 
     
     ''KIBRIS'I YUNAN YAPMA KARARLARI VAR'' 
     Avrupa Birliği'nin AB bölünmüş ve problemli bir yeri üyeliğe kabul etmediğini, Kıbrıs'ı alma niyetinin adayı Yunan yapma kararlarından kaynaklandığını dile getiren Denktaş, ''Ancak biz Kıbrıs'ı Anavatana ikinci Girit faciası yapmayacağız, yaptırmayacağız'' dedi. 
     ''Gerçekleri düşünmeden yola çıkanlar ve insanları yanlış yola davet edenlerin bazılarının, ceplerine ABD ve AB tarafından para verildiğini'' kaydeden Denktaş, ama Türkiyesiz, Kıbrıs Türkünün varolamayacağını söyledi. Denktaş, Türkiye'nin Kıbrıs üzerindeki garantörlüğü ve jeopolitik haklarının kalıcı olduğunu dile getirerek, şunları kaydetti 
     ''13'üncü adadır bu. 12 adayı aldı Yunanlar, 13'üncü adayı da alırsa Türkiye'nin denizlere açık bir ülke olması engellenir. Allah'a çok şükür Türkiye'nin Kıbrıs davası, bizim haklarımızla örtüşmüştür. Bizim kuvvetimiz bu.'' ''Gözler kapalı olarak 'AB' diye yola çıkılmasını'' eleştiren Cumhurbaşkanı Denktaş, Rum tarafında bile kamyoncuların AB uygulamalarına isyan ettiğini belirterek, ''bazı insanların, nelerin halkın üzerine çullanacağını bilmeden, AB'ye girenlere sanki çuvalla para verilirmiş gibi yola çıktığını'' söyledi. 
     
     ''SİZ MÜDAHALE ETMEYİN'' 
     ABD Büyükelçisi, İngiltere Yüksek Komiseri ve AB temsilcisinin, hiçbir ülkede olmayan bir şekilde KKTC'de yapılacak seçimlere müdahale ettiklerine dikkati çeken Denktaş, ''Sonra bu insanlar yüzleri kızarmadan Türkiye'ye 'müdahale etmeyin' diyor. Siz müdahale etmeyin. Türkiye'nin müdahale ettiği yok'' diye konuştu. 
     KKTC Cumhurbaşkanı Denktaş, devletten yana olan partilerle devleti koruma görevini yapmaya devam edeceğini belirterek, halkın gelişmeleri iyi takip ettiğini ve kimin ne olduğunu gayet iyi bildiğini kaydetti. 
     
</TEXT>
</DOC>
