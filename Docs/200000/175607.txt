<DOC>
<DOCNO> 175607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/spor/bbas.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye dişli 
</HEADLINE>
<TEXT>

   Alman Milli Takım'ın Türk asıllı oyun kurucusu Mithat Demirel, Milliyet'e çarpıcı açıklamalar yaptı, "Türkiye bu kadrosuyla en azından yarı finale kadar çıkmalı" dedi 
      GÖKHAN TÜRE 

   
   'Yıldızlar topluluğu' 
   BASKETBOL yaşamını Almanya'da sürdüren ve Alman Milli Takım formasını giyen Türk asıllı oyun kurucu Mithat Demirel, Avrupa Şampiyonası'nda Türkiye'nin üst sıralara çıkacağını iddia etti. Demirel, "Türkiye'nin en az yarı final oynayacağını inanıyorum. Milli takımınız Avrupa Şampiyonası'nın en iyi kadrolarından birine sahip. İsveç'e yıldızlar topluluğu gidecek" dedi. 
   
   'Zirveye çıkarsınız' 
   TÜRKİYE'NİN İndianapolis'teki Dünya Şampiyonası'nda takım olmayı başaramadığını dile getiren Mithat, "Bu kez şartlar daha farklı olacak" diye konuştu. Türk asıllı oyuncu sözlerini şöyle sürdürdü "Türkiye şampiyon olursa kimse şaşırmasın. Genç Milli Takım'dayken Türkiye maçları benim için çok zor oluyordu. Fakat artık bunu aştım. Ama yine de sizinle karşılaşmak istemem." 
   
   Gol yağmuru    A Milli Basketbol Takımımız, 2003 Avrupa Şampiyonası hazırlıklarının ikinci etap kampı olan Almanya'da çalışmalarına neşe içinde geçen "futbol idmanıyla" start verdi. Ay - Yıldızlı ekibimiz, kros çalışmasının yanı sıra, futbol topuyla da ter atarken ilginç görüntüler oluşturdu. Çalışma sırasında kaleye geçen Mehmet Okur, yaptığı müthiş kurtarışlarla beğeni topladı. 
   AYDIN Örs, İbrahim'in, Mirsad'ın şutlarında gole izin vermeyen 2.13'lük dev oyuncunun performansına hayran kaldığını açıkladı. Genç yıldız, Fenerbahçe yönetimine de mesaj yollayarak "Eğer isterlerse kaleye geçerim" dedi. Kaptan İbrahim ise daha sonra kaleye geçen Mirsad'a penaltı attı. İbrahim, Mirsad'ı adeta bombardımana tutarken, her şutunda topu filelere yolladı. 
   
   Aydın Örs'ün yüzü güldü    MİLLİ Takım coachu Aydın Örs, yurtdışında kamp yapmanın meyvesini her geçen gün topladıklarını söyledi. Örs, "Türkiye'den uzakta olmamız hem oyuncularımızın daha çok motive olmasını, hem de dinlenme zamanını artırıyor. Oyuncularımız aile ve arkadaş ortamından uzakta Milli Takım'a daha iyi konsantre oluyorlar. Bu da hazırlık sürecine olumlu katkı sağlıyor" dedi. 
   
   Kerem taburcu oluyor    ALMANYA kampı öncesinde hastalandığı için kafileden çıkarılan Basketbol Milli Takımımız'ın yıldızı Kerem Tunçeri bugün tedavi gördüğü hastaneden taburcu edilecek. Mide - bağırsak enfeksiyonu geçiren başarılı oyuncunun durumunun iyi olduğu bildirildi. Kerem'in yorgun düştüğü için Almanya kampına katılmayacağı açıklandı. 
   
   Hüseyin Beşok başladı    SAKATLIĞI nedeniyle takımla çalışamayan Hüseyin Beşok, dün yapılan antrenmana katıldı. Başarılı oyuncunun sakatlığının tamamen geçtiği açıklandı. Bu arada gurbetçiler dünkü antrenmana büyük ilgi gösterdi. Çalışma sırasında A Milli Basketbol Takımımız'ın yıldızlarını alkış yağmuruna tuttu. İbrahim, "Kamp ortamı mükemmel. Herhangi bir sorunumuz yok" diye konuştu. 
   
   
</TEXT>
</DOC>
