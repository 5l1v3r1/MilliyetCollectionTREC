<DOC>
<DOCNO> 182740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur26.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç kız fuhuş batağına düşmekten son anda kurtuldu... 
</HEADLINE>
<TEXT>

     Adana'da, genç bir kız, haklarında davacı olduğu sanıkların yargılandığı duruşmada, fotoğraflarının çekilip fuhuşa zorlandığını iddia etti. 
     Adana 4. Ağır Ceza Mahkemesi'nde görülen davada, tutuklu sanıklar Bayram Polat 26 , Enis Dolaşan 22 , İlhan Doğrukul 24 ve müştekiler S.G 16 ile annesi F.G 47 hazır bulundu. 
     Hakkında ''ırza geçmek ve fuhuş için kadın temin etmek'' iddiasıyla dava açılan tutuklu sanık Bayram Polat, suçlamayı kabul etmedi. 
     Müşteki S.G ile kendi isteğiyle beraber olduğunu ifade eden Bayram Polat, ''Kendisiyle bir arkadaşımın evinde kaldık. Olay tarihinden bir süre önce de yine birlikte Kahramanmaraş'a gittik. Daha sonra Adana'ya döndük. Annesinin baskısıyla iftirada bulunuyor'' dedi. 
     Sanık Enis Dolaşan da S.G'nin suçlamalarının asılsız olduğunu, fuhuş için kimseye kadın temin etmediğini söyledi. 
     Sanık İlhan Doğrukul ise olayla ilgisinin bulunmadığını belirterek, ''Bayram Polat ve S.G'nin evimde kalmalarına izin verdiğim için suçluysam takdir mahkemenin'' dedi. 
     Bayram Polat ile kafeteryada tanıştığını ve arkadaş olduklarını, cinsel ilişkiye girdiklerini, bir süre sonra da Kahramanmaraş'a gittiklerini belirten S.G, şunları söyledi 
     ''Orada kaldığımız bir evde fotoğrafımı çektiler. Daha sonra Bayram ve Enis, para karşılığında erkeklerle birlikte olmam teklifinde bulundular. Kabul etmeyince dövdüler. Daha sonra yaşımın küçük olduğunu ve başlarının belaya gidebileceğini söyleyince beni tekrar Adana'ya getirdiler. Sanıklardan şikayetçiyim.'' Müşteki F.G ise kızının kandırılarak alıkoyulduğunu ve kötü yola düşürülmek istendiğini savunarak, sanıklardan şikayetçi olduğunu söyledi. 
     Mahkeme heyeti, tanıkların dinlenmesi amacıyla duruşmayı erteledi. 

     
</TEXT>
</DOC>
