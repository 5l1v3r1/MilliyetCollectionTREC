<DOC>
<DOCNO> 162049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo16.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümitler Makedonya sınavına hazır... 
</HEADLINE>
<TEXT>

     Ümit Milli Futbol Takımı, 2004 Avrupa Ümitler Şampiyonası Eleme Grubu'ndaki 6. maçında yarın İstanbul'da Makedonya ile karşılaşacak. 
     Ali Sami Yen Stadı'nda saat 18.00'de başlayacak ve sporseverlerin ücretsiz olarak izleyebileceği maçı Rumen hakem A. Viorel Constantin yönetecek. Constantin'in yardımcılıklarını Adrian Vidan ile Aurel Onita yapacak. Maçın 4. hakemi ise Alexandru Deaconu. 
     Türkiye, grubunda yaptığı 5 maçta topladığı 13 puanla lider durumda bulurken, 5 maçta henüz puanla tanışamayan Makedonya ise son sırada yer alıyor. 
     Ay-yıldızlı ekipte kadrodan çıkarılan Okan Koç'un yanı sıra kırmızı kart cezalısı Suat Usta ve sarı kart cezalısı Kemal Aslan, yarınki maçta forma giyemeyecek. 
     Ümit Milli Futbol Takımı Teknik Direktörü Raşit Çetiner, Slovakya önünde çok önemli bir galibiyet aldıklarını vurgulayarak, futbolcularının bu maçtan dersler çıkardıklarını umduğunu söyledi. 
     Çetiner, yarınki maçta taraftar desteği beklentilerini dile getirerek, ''Futbolcularımız kendilerine yakışanı yapıp, kendilerine güvenen insanları yine mutlu edeceklerdir'' dedi. 
     Kampta bulunan Ümit Milli Futbol Takımı, maçın hazırlıklarını bu akşam Bahçelievler Stadı'nda yapacağı idmanla tamamlayacak. 
     
</TEXT>
</DOC>
