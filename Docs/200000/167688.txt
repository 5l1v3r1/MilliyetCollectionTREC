<DOC>
<DOCNO> 167688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur25.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ABD'li yetkililer Irak'takı olayı kısa sürede çözecek 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin Irak'ın normalleşmesi için tüm imkanlarını seferber ettiğini ve insani yardımların Türkiye üzerinden Irak'a gönderildiğini belirtti. 
     Gül, AK Parti Kayseri İl Kongresi'nde yaptığı konuşmada, Kuzey Irak'ta Türk askerlerinin gözaltına alınması konusuna değindi. Irak'ta sivil ağırlıklı, geniş tabanlı bir hükümetin göreve gelmesini arzu ettiklerini belirten Gül, şunları söyledi ''Muhakkak ki bunun için Türkiye bir yol olacaktır. Türkiye olarak, buna birçok katkı veriyoruz. Irak'a, Türkiye üzerinden insani yardımlar gitmektedir. Geçen haftalara kadar 200 bin tonun üzerinde gıda maddesi Türkiye'den Irak'a gitmiştir. Benzin ve birçok ihtiyaç Türkiye'den karşılanmaktadır. Bu günlerde nahoş bir hadiseyle karşı karşıyayız. Bu olay, hiçbir şekilde izzah edilemez. Gerçekten yakışık almayan, iki müttefik ülke arasında ortaya çıkan tatsız bir durum vardır. Bu durumu öğrendiğimiz andan itibaren Sayın Başbakanımız, ben, ilgili arkadaşlarımız, Genelkurmay, saat başı çalışmalara devam ediyoruz. Kimse bu durumu dışarıdan istismar etmesin. Ne yapılması gerekiyorsa, hepsi yapılmaktadır. En üst sevide temaslar kurulmuştur. Ümit ediyoruz ki bu sorun, müttefikimizle ilişkilerimizi daha fazla rahatsız etmeden kısa süre içinde sona erecektir. Bu konuda Türkiye açık, seçik tavrını ortaya koymuştur. Irakta'ki olayın lokal bir olay olduğun zannediyoruz. İnanıyoruz ki Amerikalı yetkililer de bu işi kısa süre içinde çözeceklerdir.'' 
     
     ''FIRTINAYA RAĞMEN GEMİYİ KARAYA OTURTMADIK'' 
     AK Parti'nin kurulduktan sonra ilk büyük mitingi Kayseri'de yaptıklarını hatırlatan Gül, seçimden sonra sıkıntılarla karşılaştıklarını belirterek, şöyle devam etti 
     ''2 yıl önce dünyada ve Türkiye'de büyük olaylar yoktu. Ama Cumhuriyet tarihinin en ağır ekonomik krizine girdik. Bu yöneticilerin beceriksizliği nedeniyle oldu. Halkımız fakirleşti, işsizlik arttı. Ama biz, bize oy verenlerin yüzünü kara çıkartmadık. Bu fırtınalara rağmen gemimizi karaya oturtmadan yüzdürmeyi bildik. Hükümet eskiden birbiriyle çekişirdi. Ülkeyi kimin yönettiği belli olmazdı. Ama artık durum böyle değil. Eskiden Başbakanlar sokağa çıktığında vatandaş sırtını dönerdi. Ama şimdi Başbakan'la kucaklaşmak için birbirleriyle yarışıyorlar. Türkiye'nin tüm dünyada imajı değişmiştir. Hükümetimizin adı reform hükümetidir. Türkiye yenilenmekte, çağdaşlaşmaktadır. Bu gelişmeler karşısında reform paketlerini Meclis'ten kararlı bir şekilde geçirmemiz karşısında tüm dünya ülkeleri ile birlikte Avrupa Birliği de şaşkınlık içinde kalmıştır. Çünkü aleyhimize yapılan propagandanın altında kalmışlardır.'' 
     
</TEXT>
</DOC>
