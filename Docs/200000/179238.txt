<DOC>
<DOCNO> 179238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/guncel/agun.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Müslüm olmazsa yumurtlamam abi 
</HEADLINE>
<TEXT>

   Bazı üreticiler tavuklardan daha iyi verim alabilmek için müzik yayını yapıyor. Uzmanlara göre arabesk tavukların kalp ritimlerine ağır kaçıyor, pop ise verimi düşürüyor 
      ASLI ÖKTENER 

   
   Türkiye'de bazı üreticiler daha besili ve daha çok yumurta veren tavuk için kümeslerde müzik yayını yapıyor. Işıkları 24 saat açık tutuyor. Pendik Veteriner Kontrol ve Araştırma Enstitüsü uzmanları, tavuklara dinletilen müziğin çiftlik sahibinin ya da bakıcının zevkine göre değiştiğini söyledi. 
   Amacın tavukları gürültüye alıştırmak olduğunu belirten uzmanlar şöyle konuştu "Bazıları İbrahim Tatlıses, bazıları ise Müslüm Gürses, Orhan Gencebay dinletir. Tarkan, Mustafa Sandal gibi pop sanatçılarını tercih edenler de var." 
   
   Birbirlerini eziyorlar 
   Ali Baba Tavuk Tarım şirketi sahiplerinden Akın Aydın da bir kümeste yaklaşık 20 bin tavuğun olduğunu belirterek, tavukların hassas ve ürkek hayvanlar olduğunu söyledi. Aydın, "Korktuklarında üzerlerine çıkıp birbirlerini ezerler. Geçtiğimiz günlerde bizim çiftlikte bir köpek havladı, bin civciv öldü. Müzik genellikle onları gürültüye alıştırmak için çalınır. Bazı üreticiler günde iki yumurta versin diye 16 saat uyanık kalması gereken yetişkin tavukları, ışıkları açık bırakarak 24 saat ayakta tutuyor " dedi. 
   Veteriner hekim Doç. Dr. Tamer Dodurka, şöyle konuştu " Biz müzik yayınından sonra hayvanların ödüllendirilmesi gerektiğini söylüyoruz. Örneğin yem verilmesi gibi, böylece klasik şartlanırlar ve streslerini atarlar. Arabesk ya da pop dinletenler olduğunu duyuyoruz. Müzik iyi seçilmelidir. Bazı ağır arabesk ve klasik müzik parçaları ritimleri tavukların kalp ritimlerine göre ağır, pop parçalarda çok yüksek kaçıyor." 
   Veteriner Hekim Dr. Nejdet Çöven de tavuklara müzik dinletilmesini, "Dünyada bazı üreticiler, şartlanıp yumurta yapsınlar diye genelde klasik müzik dinletirler. Ancak burada aynı müziğin, her gün aynı saatlerde verilmesi önemlidir. Bu bir nevi klasik şartlanmaya girer. Tavuk uyarılır ve yumurta yapmaya başlar" diye açıklıyor. Çok hareketli pop ve caz müziğinin verimlerini düşürdüğü Veteriner Mesut Filizciler, şunları söyledi "Arabesk için bir şey diyemeyeceğim. Belli ritimdeki klasik müzikte daha iyi verim alınıyormuş. Işıkla oynanarak günde 2 kez yumurta almaları sağlanıyor ancak bu tavuğun verimlilik süresini yarıya indiriyor." 
   
   
</TEXT>
</DOC>
