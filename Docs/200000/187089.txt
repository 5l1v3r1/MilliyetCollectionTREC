<DOC>
<DOCNO> 187089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur07.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalar soğudu, kıyafet seçimine dikkat... 
</HEADLINE>
<TEXT>

     Uludağ Üniversitesi U.Ü Tıp Fakültesi Çocuk Sağlığı ve Hastalıkları Anabilim Dalı'na bağlı Çocuk Alerji Bilim Dalı Başkanı Prof. Dr. Nihat Sapan, hava sıcaklıklarında düşüş yaşandığı şu günlerde, özellikle çocuklara giydirilecek kıyafetlerin seçiminde dikkatli olunması gerektiğini söyledi. 
     Prof. Dr. Sapan, yaptığı açıklamada, soğuk havalarda vücut ısısının kaybedilmesi durumunda direncin de azalacağını belirterek, bu durumun da, insanların daha kolay hasta olmalarına yol açtığını kaydetti. 
     Sonbaharda, gece-gündüz arasındaki ısı farkının arttığını ifade eden Prof. Dr. Sapan, özellikle sabah erken saatlerde okul servisleri ile yola çıkan çocukların, arabaların içinde mont ve hırka gibi kalın giysileriyle oturduklarına dikkati çekerek, şöyle konuştu 
     ''Bu durum, onların terlemelerine neden oluyor. Çocuklar terli halde dışarıya çıktıklarında ise kolayca hasta olabiliyorlar. Üst giysilerin servis arabasında çıkarılarak, okul yolunda tekrar giydirilmesi çocuğun terlemesini engeller. Sonbaharda, hava çabuk soğuyup çabuk ısındığı için, çok kalın olmayan, kolay çıkarılabilen giysiler tercih edilmeli.'' Prof. Dr. Sapan, servis ve okullardaki kalabalık ortamlarda çocuklardan birinde bulunan enfeksiyon etkenlerinin, kolayca diğer çocuklara da bulaşabileceğini vurgulayarak, şunları kaydetti 
     ''Sınıfların kalabalıklığı, enfeksiyon rahatsızlıklarının bulaşmasına bir etken ise kalın giysilerle giydirilmiş olan çocuğun terli olması da, direncin kırılmasına neden olan bir başka etkendir. Özellikle sık solunum yolu enfeksiyonu geçiren çocukların, terlemeyi önleyecek şekilde pamuklu giysilerle giydirilmesi çok önemlidir. Kalın giysiler çocukları hastalıklara karşı korumaz, aksine terlettiği için daha kolay hasta olmalarını sağlar. Bunun için, giysi seçimine dikkat edilmeli.'' 
     
</TEXT>
</DOC>
