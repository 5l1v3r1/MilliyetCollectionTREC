<DOC>
<DOCNO> 185019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/dunya/dun04.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Anahtar yine Türkiye 
</HEADLINE>
<TEXT>

   NEW YORK Mİlliyet 

   
   ABD'nin önde gelen gazetelerinden Los Angeles Times, "Türkiye'nin, eski Irak lideri Saddam Hüseyin'i devirmek konusunda Pentagon'a yardım etmeyi reddettikten 6 ay sonra yeniden Irak'taki Amerikan askeri planlarının anahtarı haline geldiğini" bildirdi. Gazetede yer alan bir haber - yorumda, "ABD, diğer ülkelerin ayak sürdüğü bir sırada Türkiye'nin iki hafta içinde Irak'a 10 bine kadar barış gücü askeri göndermeyi kabul edeceğini umuyor" denildi. 
   Türk askerlerinin ABD'nin daha fazla yedeği silah altına almaktan kaçınmasına ya da bunu asgari düzeyde tutmasına yardımcı olabileceğini ve yetkililerin kurmak istedikleri İslam ülkelerinin katılacağı bir barış gücünün çekirdeğini oluşturabileceğini kaydeden gazete, "Türk yetkililer işbirliği şansının, TBMM'nin ABD askerlerinin Türk topraklarından Irak'a geçmesine izin vermeyi reddederek Washington'un işgal planlarını altüst ettiği 1 Mart'tan çok daha iyi olduğunu söylüyorlar" dedi. Bununla birlikte Türk yetkilileri ve uzmanların, hükümetin böyle bir misyon hakkında kamuoyunda bulunan endişeleri yatıştırması ve Washington'un, Ankara'ya Irak'ın yeniden inşasında özel bir rol vermeye istekli olduğu konusunda kanıt sunması gerektiğini söyledikleri vurgulandı. 
   
</TEXT>
</DOC>
