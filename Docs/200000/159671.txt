<DOC>
<DOCNO> 159671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sondun08.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşta 5-10 bin Iraklı öldü 
</HEADLINE>
<TEXT>

     Müttefik güçlerinin Irak'a karşı açtığı savaşta, Amerikan sivil toplum örgütleri tarafından yapılan hesaplamalara göre 5-10 bin Iraklının öldüğü tahmin ediliyor. 
     Amerikan makamları, kendi ölü ve yaralılarının hesabını tutarken, ölen Iraklılarla ilgili istatistik yapmıyorlar. Bu işi üstlenen Amerikan sivil toplum örgütleri temsilcilerinden Marla Ruzicka, devrik Irak lideri Saddam Hüseyin'in heykelinin devrildiği günden beri Irak'ta ölü ve yaralıların sayısını belirlemeye çalıştıklarını'' ifade etti. 
     Kısa adı CIVIC olan ''Çatışmanın Masum Kurbanları Kampanyası'' adlı kuruluşu yöneten Ruzicka ile birlikte çalışan 150 gönüllünün, tüm Irak'ta ölü ve yaralıların sayısını belirlemeye çalıştığı ifade edildi. 
     
     BAĞDAT'TA 620 ÖLÜ 
     Yapılan ilk hesaplamalara göre başkent Bağdat'ta 620, Necef'te 256, Kerbela'da 425, Amerikan uçaklarınca bombalanan Raşidiye köyünde 100 ve Nasıriye'de 1100 kişinin hayatını kaybettiğini kaydeden Ruzicka, savaşta ölen sivillerin toplam sayısının 5-10 bin arasında değiştiğini söyledi. 
     Amerikan hükümeti hesabına çalışmadığına dikkati çeken Ruzicka, kayıp sayısının her gün arttığını belirtti ve ''Irak ordusu, kendi kayıplarıyla ilgili bilgileri gizli tutuyor. Siviller hakkındaki bilgiler ise güvenilir değil'' diye konuştu. 
     Ruzicka'nın açıklamasına göre, Irak'taki hastaneler, savaşın başında ölü ve yaralılarla ilgili olarak el yazısıyla kayıtlar tutuyordu. Ancak savaşın hızlanması ve hastanelere gelen yaralı sayısının artması üzerine bu kayıtlar da tutulmaz hale geldi. Mezarlıklarda ise gömülenlerle ilgili hiçbir kayıt tutulmadığı bildiriliyor. 
     Saddam'ın askeri personele de sivil giyinme emri vermesi yüzünden, ölenlerin asker mi, sivil mi olduğu da anlaşılamıyor. 
     Ruzicka, savaşta ölen masum sivillerin sayısını belirledikten sonra, bunlar için tazminat talebinde bulunmayı düşündüklerini sözlerine ekledi. 
     
</TEXT>
</DOC>
