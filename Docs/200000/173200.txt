<DOC>
<DOCNO> 173200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sontur06.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yasama yılı böyle geçti... 
</HEADLINE>
<TEXT>

     TBMM'nin 22. Dönem Birinci Yasama Yılı'nda, 3 Kasım seçiminde tek başına iktidar olma çoğunluğunu sağlayan AK Parti iki hükümet kurdu. 
     3 Kasım 2002 tarihinde yapılan seçime siyasi yasağı nedeniyle katılamayan AK Parti Genel Başkanı Recep Tayyip Erdoğan, Siirt'teki seçimin yenilenmesiyle TBMM'ye girdi ve Başbakanlık koltuğuna oturdu. 
     Seçim sonucunda iki parti TBMM'de temsil edilme hakkı kazanırken, bazı bağımsız milletvekillerinin DYP ve ANAP'a katılımıyla Meclis'teki parti sayısı dörde yükseldi. Elazığ'dan bağımsız milletvekili seçilerek TBMM'ye giren Mehmet Ağar, Aralık ayında yapılan kongrede DYP Genel Başkanlığı'na seçildi. 
     
     4 KASIM'DAKİ TABLO 
     3 Kasım seçiminde AK Parti 363, CHP 178 milletvekili çıkardı. Ayrıca 9 bağımsız aday da TBMM'ye girdi. Bu sonuçlara göre, 1987 yılından sonra bir parti tek başına hükümeti kurma çoğunluğunu sağladı. 
     21. Dönem'in son aylarında kurulan AK Parti, tek başına iktidar olma çoğunluğunu sağlarken geçen dönemin koalisyon ortakları DSP, MHP ve ANAP, parlamento dışında kaldı. 
     3 Kasım seçiminde milletvekili seçilen bağımsızlar şöyle 
     Edip Safter Gaydalı Bitlis , Mehmet Ağar Elazığ , Mustafa Zeydan Hakkari , Süleyman Bölünmez Mardin , Sabahattin Cevheri Şanlıurfa , Ülkü Güney Bayburt , Mehmet Tatar Şırnak , Dursun Akdemir Iğdır ve Fadıl Akgündüz Siirt 
     
     TBMM BAŞKANI SEÇİMİ 
     Seçimlerin ardından, TBMM Genel Kurulu 14 Kasım 2002 Perşembe günü, Geçici Başkan Şükrü Elekdağ'ın CHP-İstanbul başkanlığında toplandı ve milletvekilleri ant içti. 
     Genel Kurul'un 19 Kasım 2002 Salı günü yapılan birleşiminde ise Meclis Başkanlığı için seçim yapıldı. AK Parti Manisa Milletvekili Bülent Arınç, ilk oylamada 369 oy alarak TBMM Başkanlığı'na seçildi, diğer aday Önder Sav CHP-Ankara 173 oyda kaldı. 
     
     -AK PARTİ'DEN İLK HÜKÜMET 
     3 Kasım seçimine AK Parti Genel Başkanı Recep Tayyip Erdoğan siyasi yasağı nedeniyle katılamadı. 
     Seçimde AK Parti'nin tek başına hükümeti kuracak çoğunluğu sağlamasının ardından, Cumhurbaşkanı Ahmet Necdet Sezer, 16 Kasım 2002 tarihinde, hükümeti kurma görevini Kayseri Milletvekili Abdullah Gül'e verdi. 
     Türkiye Cumhuriyeti'nin 58. Hükümet'i, 18 Kasım 2002'de Gül'ün Başbakanlığında kuruldu. Hükümet Programı 23 Kasım'da TBMM Genel Kurulu'nda okundu ve 26 Kasım'da da program üzerindeki görüşmeler yapıldı. 
     Başbakan dahil 25 bakanın yer aldığı ve ''1. AK Parti Hükümeti'' olarak nitelendirilen kabine 28 Kasım günü 170 ret oyuna karşı 346 oy ile güvenoyu aldı. 
     
     ERDOĞAN SİİRT'TEN ADAY 
     Yüksek Seçim Kurulu YSK , AK Partililerin başvurusu üzerine, Pervari ilçesinde ''üç sandık kurulunun oluşturulmadığı ve bir sandığın da kırıldığı'' gerekçesiyle 3 Kasım'daki Siirt seçimini iptal etti. 
     İptal sonrasında, 3 Kasım'daki seçimde Siirt'ten milletvekili seçilen, AK Parti'den Mervan Gül, CHP'den Ekrem Bilek ile bağımsız aday Fadıl Akgündüz'ün üyelikleri düştü. 
     Siirt'teki seçimin 9 Mart 2003 tarihinde yenilenmesine karar veren YSK, Akgündüz'ün yeniden aday olamayacağını açıkladı. AK Parti'nin birinci sıra adayı Mervan Gül ise Genel Başkan Recep Tayyip Erdoğan'ın seçilmesine olanak sağlamak amacıyla adaylıktan çekildi. 
     9 Mart'ta yapılan seçimde AK Parti üç milletvekilinin tamamını da aldı. AK Parti Genel Başkanı Recep Tayyip Erdoğan'ın yanı sıra Öner Gülyeşil ve Öner Ergenç de milletvekili seçildi. 
     
     YASAKLIYDI, BAŞBAKAN OLDU 
     Recep Tayyip Erdoğan'ın, Siirt'teki seçimin yenilenmesinden sonra TBMM'ye girmesinin ardından Abdullah Gül başkanlığındaki 58. Hükümet, 11 Mart 2003 tarihinde istifa etti. 
     Cumhurbaşkanı Sezer, yeni hükümeti kurma görevini aynı gün Erdoğan'a verdi. Türkiye Cumhuriyeti'nin 59. Hükümeti, 14 Mart 2003'de kuruldu. 
     ''2. AK Parti Hükümeti'' olarak nitelendirilen 59. Hükümet'in Programı, 19 Mart'ta TBMM Genel Kurulu'nda okundu. Hükümet Programı'na ilişkin görüşmeler 21 Mart'ta yapıldı ve hükümet TBMM Genel Kurulu'nun 23 Mart'taki birleşiminde 162 ret oyuna karşı 350 oyla güvenoyu aldı. 
     Erdoğan'ın başkanlığındaki 59. Hükümet'in bakan sayısı, Başbakan dahil olmak üzere 25'ten 23'e indi. Abdullah Gül, yeni kabinede Dışişleri Bakanlığı ve Başbakan Yardımcılığı görevini üstlendi. 
     Gül'ün Başbakanlığı'nı yaptığı 58. Hükümet'te yer alan Devlet Bakanı ve Başbakan Yardımcısı Ertuğrul Yalçınbayır Bursa , Dışişleri Bakanı Yaşar Yakış Düzce ve Çevre Bakanı İmdat Sütlüoğlu Rize Erdoğan kabinesi dışında kaldı. 
     58. Hükümet'in 22 bakanı yeni kabinede görev alırken, daha önce Devlet Bakanı olan Kürşad Tüzmen Çevre Bakanlığı'na, Milli Eğitim Bakanı Erkan Mumcu Kültür Bakanlığı'na, Kültür Bakanı Hüseyin Çelik de Milli Eğitim Bakanlığı'na kaydırıldı. 
     Yeni hükümetin kurulmasından bir süre sonra Çevre ve Orman Bakanlıkları ile Kültür ve Turizm Kültür Bakanlıkları birleştirildi. Ardından da Kürşad Tüzmen Devlet Bakanlığı'na, Erkan Mumcu ise Kültür ve Turizm Bakanlığı'na atandı. Turizm Bakanı Güldal Akşit ise Devlet Bakanı oldu. 
     
     BARAJI AŞMADAN TBMM'YE GİRDİLER 
     Elazığ Bağımsız Milletvekili Mehmet Ağar'ın 21 Kasım 2002 tarihinde DYP'ye katılmasıyla TBMM'de temsil edilen parti sayısı üçe yükseldi. Ağar, 14 Aralık'ta yapılan DYP Kongresi'nde Genel Başkanlığa seçildi. 
     Bağımsız Milletvekilleri Mehmet Tatar'ın Şırnak 18 Ocak 2003'te, Dursun Akdemir'in 19 Mart 2003'te DYP'ye katılımıyla bu partinin TBMM'deki sandalye sayısı 3'e yükseldi. 
     Hakkari Bağımsız Milletvekili Mustafa Zeydan, 11 Nisan 2003 tarihinde ANAP'a katıldı ve bu parti de TBMM'de temsil edilmeye başladı. 
     Böylece 3 Kasım seçimlerinde ülke barajının altında kalan, daha sonra yapılan kongrelerinde genel başkanları değişen DYP ve ANAP da TBMM'de temsil edilen partiler arasında yerini aldı. 
     
     SON GÜNLERDE 2 İSTİFA 
     22. Dönem'in Birinci Yasama Yılı'nın son günlerinde, 29 Temmuz 2003'te, Şanlıurfa Bağımsız Milletvekili Sabahattin Cevheri AK Parti'ye katıldı. 
     CHP Ağrı Milletvekili Cemal Kaya 30 Temmuz, Batman Milletvekili Nezir Nasıroğlu ise 31 Temmuz'da partisinden istifa etti. 
     
</TEXT>
</DOC>
