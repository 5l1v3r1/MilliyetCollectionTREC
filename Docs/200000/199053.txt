<DOC>
<DOCNO> 199053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo08.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Küfrederim .. 
</HEADLINE>
<TEXT>

     Futbol takımı taraftarları arasında yapılan bir anket çalışması, en agresif taraftarların Anadolu takımlarının yandaşları olduğunu ortaya koydu. 
     A G araştırma şirketinin veb sitesinde yayınlanan ve bin 836 denek içerisinde takım tutan bin 302 kişi üzerinde yapılan ankette, deneklere, ''Takımınız iyi oynamadığı bir maçta veya hakemin aleyhteki yönetimi sonucu maçı farklı skorla kaybettiği bir durumda tribünde olsanız ne yaparsınız '' sorusu yöneltildi. 
     Deneklerin yüzde 34.3'ü soruya ''hiçbir şey yapmam'' yanıtını verirken, yüzde 32.5'i ''tribünleri terk ederim'', yüzde 25.6'sı ''ıslık çalarım'', ''yüzde 19'u ''küfrederim'', yüzde 17.9'u ''alkışlarım'', yüzde 7.9'u ''o sinirle elime geçen her şeyi sahaya fırlatabilirim'' yanıtını verdi. 
     Ankete katılanların tuttuğu takım, cinsiyet, yaş ve eğitim düzeylerinin de belirlendiği çalışmada, bu değişkenlere göre sonuçlar da incelendi. Kadınların yüzde 45.3'ü ''hiçbir şey yapmam'' seçeneğini işaretlerken, erkeklerin ise yüzde 30.2 'si aynı yanıtı verdi. 
     Kadınların yüzde 7.3'ü ''küfrederim'', yüzde 4.3'ü ''elime geçeni fırlatırım'' derken, erkeklerin yüzde 23.4'ü ''küfürle'', yüzde 9.2'si de ''eline geçeni fırlatarak'' tepki vereceğini kaydetti. 
     Anket gençlerin de daha sinirli tepkiler verdiğini, yaş yükseldikçe davranışların sakinleştiği ortaya koydu. 
     
     ANADOLU TAKIMLARI-BÜYÜK TAKIMLAR 
     Takımlara göre yapılan değerlendirmede de, Anadolu takımlarının taraftarlarının ''elime geçeni fırlatırım'' cevabını ortalamanın çok üzerinde verdiği görüldü. 
     Fenerbahçe ve Trabzon seyircisi de ''küfrederim'' ve ''elime geçeni fırlatırım'' yanıtını Galatasaray ve Beşiktaşlılardan daha yüksek oranda verdi. 
     ''Küfrederim'' yanıtı yüzde 27.5 oranıyla en çok Trabzonspor taraftarlarınca tercih edilirken, bu yanıtı Anadolu takımlarının seyircisi yüzde 23.2, Fenerbahçe seyircisi yüzde 20.9, Galatasaray seyircisi yüzde 17.5, Beşiktaş seyircisi ise yüzde 15 oranıyla izledi. 
     ''Elime geçeni fırlatırım'' yanıtı ise Anadolu takımlarının taraftarlarınca yüzde 12.5 oranında tercih edildi. Bu seçeneği Fenerbahçe taraftarı yüzde 8.7, Trabzonspor taraftarı yüzde 7.8, Beşiktaş taraftarı yüzde 7.5, Galatasaray taraftarı ise yüzde 6.8 oranında tercih etti. 
     Beşiktaş seyircisi yüzde 37.5, Galatasaray seyircisi ise yüzde 36.3 oranıyla ''hiçbir şey yapmam'' seçeneğini işaretlerken, Fenerbahçe seyircisi yüzde 37.8, Beşiktaş seyircisi de yüzde 37.5 oranıyla ''tribünleri terk ederim'' seçeneğini işaretledi. 
     
</TEXT>
</DOC>
