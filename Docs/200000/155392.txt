<DOC>
<DOCNO> 155392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo10.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da altyapı krizi... 
</HEADLINE>
<TEXT>

     İkinci Futbol Ligi A Kategorisi'nde liderliğini sürdüren Konyaspor'un, bundan sonra büyük takımlar gibi kendi spor tesislerini kurması gerektiği bildirildi. 
     Konya Gençlik ve Spor İl Müdürü Necati Yeğenoğlu, Konyaspor'un Birinci Süper Lig yolunda olmasıyla oluşan olumlu havayla, il genelinde amatör takımlarda top koşturan yüzlerce genç yeteneğin de önünün açılacağını kaydetti. 
     Futbolda gerçek ilerleme ve başarının bir üst lige yükselmek değil, sonraki hedefler için doğru adımlar atmak olduğunu ifade eden Yeğenoğlu, ''Birinci Süper Lig'e yükselecek olan Konyaspor, elde ettiği başarıyı ve yakaladığı ivmeyi aynı şekilde sürdürebilmek için, büyük takımlar gibi kendi spor tesislerine kavuşmalıdır. Bu konuda başta Konyaspor Kulübü yönetimi olmak üzere her Konyalı sporsevere görev düşmektedir'' dedi. 
     Konyaspor'un profesyonel bir spor tesisine kavuşmasının, ildeki amatör futbol takımlarının çalışma alanını da genişleteceğini belirten Yeğenoğlu, şunları kaydetti 
     ''Konyaspor'un Birinci Süper Lig'de oynamasının vereceği olumlu havayı futbolun gelişmesi ve yeni yeteneklere imkan tanınması için değerlendirmek istiyoruz. Atatürk Stadı'nın yanında bulunan zemini çim olan 3 nolu sahada adeta antrenman kuyruğu oluyor. Şehrin çeşitli yerlerinde ve kamu kurumlarına ait 10'dan fazla çim saha olmasına karşın, her takım burada idman yapmak istiyor. Konyaspor'un kendi tesislerine taşınması durumunda, yine Konyaspor'un altyapısını oluşturacak genç yetenekler burada kendilerini gösterme imkanı bulunacaklar.'' Genç yeteneklerin futbola kazandırılması için ildeki altyapının yeterli olduğunu belirten Yeğenoğlu, Konya'nın amatör spor tesisi zenginliği konusunda Ankara, İstanbul, İzmir ve Bursa'dan sonra geldiğini sözlerine ekledi. 
     
</TEXT>
</DOC>
