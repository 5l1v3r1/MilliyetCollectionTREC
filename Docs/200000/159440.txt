<DOC>
<DOCNO> 159440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun17.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'e Kürt vali... 
</HEADLINE>
<TEXT>

     Kerkük'teki Kent Konseyi'nde bugün yapılan seçimlerde Kerkük valiliğini Kürt aday Abdurrahman Mustafa 20 oy alarak kazanırken, Türkmen aday Mustafa Kemal Yaycılı ise 10 oy aldı. 
     Kerkük'te önceki gün oluşturulan 30 kişilik Kent Konseyi'nce vali yardımcılarının belirlemesinin ardından, bugün de Kerkük valiliği için seçim yapıldı. 
     Konsey, bugün valilik binasında Amerikalı general Reymond Odierno başkanlığında yapılan ve sadece Türkmen ve Kürt adayın katıldığı seçimde Kürt aday Abdurrahman Mustafa 20 oy alarak valiliğe seçilirken, Türkmen aday Mustafa Kemal Yaycılı 10 oy aldı. 
     Bu arada vali vekilliğine Arap asıllı İsmail Ahmet Hadidi getirilirken, Kerkük Kent Konseyi başkanlığına Türkmen Tahsin Mehmet Kahya getirildi. 
     Seçimlerden sonra açıklama yapan yeni Vali Mustafa, kendisini seçenlere teşekkür etti ve çok mutlu olduğunu söyledi. 
     İyi hizmet vereceğinden kimsenin şüphesi olmaması gerektiğini belirten Mustafa, ''Tüm gücümüzle Kerkük halkına hizmet edeceğiz. Bu, Kerkük için yeni bir hayat başlangıcıdır. Düşen Kerkük'ü, halk yeniden ayağa kaldırdı. Ayrım yapmayacağım. Çünkü ben Kerkük'ü temsil edeceğim'' diye konuştu. 
     Türkmen aday Yaycılı da yaptığı konuşmada, ''Konseyin oluşumunda dengesizlik olduğu için bugün seçimden bu sonuç çıktı. Bundan sonra kent konseyindeki dengesizliği düzeltmeye çalışacağız'' dedi. 
     Kerkük valiliğini kazanan Mustafa'nın, bugün yemin ederek görevine başlayacağı bildirildi. 
     
</TEXT>
</DOC>
