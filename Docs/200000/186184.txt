<DOC>
<DOCNO> 186184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sondun05.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu robot "durmadan" temizlik yapıyor .. 
</HEADLINE>
<TEXT>

     İnsan yardımı olmadan yer temizleyen, kendini boşaltan ve pili bittiğinde doldurduktan sonra düğmesi kapatılana kadar temizliğe devam eden temizlik robotu piyasaya sürülüyor. 
     Yemek tabağı büyüklüğündeki Robocleaner RC3000 adlı temizlik robotu, 72 metrekarelik bir alanda, tahta zeminler ile mutfak ve banyo fayanslarını etraftaki sandalyelerin, çöp kutularının, masa kenarlarının, zayıflama bisikleti ve kanepelerin arasından süzülerek torbası dolana kadar temizlik yapıyor. Torbası dolduktan sonra hiç yardım almadan torbasını boşaltan robot yine temizliğe devam ediyor. 
     Bir saatlik bir çalışmanın ardından pili bittiği zamanlarda, bir lazer ışınını takip ederek enerjisini yenilemek için doldurma istasyonuna doğru yönelen robot, 10-20 dakika içinde pilini doldurduktan sonra tekrar işinin başına dönüyor ve düğmesi kapanana kadar temizliğe devam edebiliyor. 
     Alman Alfred Kaerches GmbH şirketi tarafından üretilen ve ABD'de 1 Kasım tarihinden itibaren 1499 dolardan piyasaya sürülecek Robocleaner RC3000, uyurken odalarının temizlenmesini arzu edenler için değişik temizleme zamanlarına göre ve sessiz çalışmak üzere ayarlanabiliyor. 
     Ana amaçlarının kolay kullanım olduğunu söyleyen Kaercher şirketinin sözcüsü Frank Schad robotu tanıtırken ''Sevimli bir robot yaratmak istedik'' diye konuştu. 
     
</TEXT>
</DOC>
