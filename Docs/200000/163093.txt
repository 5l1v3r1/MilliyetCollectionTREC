<DOC>
<DOCNO> 163093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/guncel/gun20.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

'Tarikat yuvası'na jandarma baskını      Bursa Jandarma Bölge Komutanlığı'na bağlı ekipler, İnegöl'ün Anayurt beldesinde, Tevhid Camii'nin yanındaki dernek binasında ayin yaptıkları iddiasıyla aralarında devlet memurlarının da bulunduğu 68 kişiyi gözaltına aldı. İki ay takip çalışması yapan Bursa Jandarma Bölge Komutanlığı'na bağlı istihbarat ekipleri, binanın Kadiri tarikatına mensup kişilerce ayin ve dini toplantılar için salı günleri sabah namazı, perşembe günleri ise akşam namazından sonra kullanıldığını belirledi. 
     
     10 kişi sorguda 
     Önceki gece binaya baskın yapan jandarma ekipleri, Rufai görüşünü benimseyen aralarında çocukların da bulunduğu 68 kişiyi ayin yaparken gözaltına aldı. Zanlılardan 58'i ifadeleri alındıktan sonra serbest bırakıldı. İnegöl Devlet Hastanesi'nde memur Saim Bilgin 41 , İnegöl Telekom'da memur Barbaros Doğan 45 , İnegöl Belediyesi'nde işçi Şirin Demircan 39 , Mustafa Doğan 45 , Vergi Dairesi'nde memur Mehmet Avcı 44 , Devlet Hastanesi'nde elektrik teknisyeni Ömer Şentürk 43 , inşaat işçisi Turan Sarıkaya 64 , emekli işçi Abdulbaki Döven 63 , esnaf Yakup Kayhan 48 ve Galerici İbrahim Demir'in 35 sorgusu sürüyor. 
     
Ali Fevzi Bir tahliye oldu      Susurluk davası kapsamında 4 yıllık cezasının infazını tamamlayan Ali Fevzi Bir, Kartal H Tipi Cezaevi'nden dün tahliye edildi. 97'de tutuklanan, 119 gün cezaevinde kaldıktan sonra serbest kalan, ancak Şike Çetesi davası kapsamında aranan Bir, Almanya'da yakalanarak iade edilmişti. Bir, 25 Mayıs 2002'de Susurluk davasına ilişkin cezasının kalan kısmının infazı için cezaevine konulmuştu. 
     
Bigadiç'te 3.8'lik deprem      Balıkesir Bigadiç'te dün 13.28'de 3.8 büyüklüğünde deprem oldu. Kandilli Rasathanesi'nin verdiği bilgiye göre, merkez üssü Bigadiç olan ve yerin 17 kilometre derinliğinde meydana gelen deprem, Sındırgı başta olmak üzere çevre ilçelerde de hissedildi. Vatandaşlar, kısa süreli panik yaşarken, can ve mal kaybı olmadı. 
     
Trafoyu bulana 1 milyar      Antalya merkez ilçeye bağlı Varsak beldesinin Belediye Başkanı Şenol Eren, kimliği belirlenemeyen kişiler tarafından çalınan trafoyu bulana 1 milyar lira ödül verileceğini açıkladı. İller Bankası kaynaklarından alınan 2 ton ağırlığındaki elektrik trafosu, 3 kilometre uzunluğundaki kablolarıyla birlikte bir süre önce çalınmıştı. 
     
'Sivri topuklu ayakkabı' uyarısı      Kayseri Valiliği, yarın yapılacak ÖSS'de görev alacaklara "sivri topuklu ayakkabı giymemeleri" uyarısında bulundu. Valilik açıklamasında, sınav salonu görevlilerinin ayakkabı seçimine dikkat etmeleri istenerek, "Görevlilerin ses çıkarmayan ayakkabıları tercih etmeleri, özellikle kadın görevlilerin sivri topuklu ayakkabı giymemeleri uygun olacaktır" denildi. 
     
'Bir iki nesil ziyan olacaktır'      Milli Eğitim Bakanlığı Müsteşarı Necat Birinci, meslek lisesi öğrencilerine ÖSS'de uygulanan katsayı farklılaşmasının kaldırılmasına yürekten inandığını kaydederek, meslek liselerinin önünün açılacağını söyledi. Birinci, "Ancak bu yanlışlık düzeltilene kadar bir iki nesil ziyan edilecek" dedi. 
     

</TEXT>
</DOC>
