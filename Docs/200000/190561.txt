<DOC>
<DOCNO> 190561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/ekonomi/aeko.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşteri yaşlanıp şişmanladı bedenler 40 - 42'ye yükseldi 
</HEADLINE>
<TEXT>

   Boyner Holding Murahhas Azası Cem Boyner, son 10 yılda satılan elbise bedenlerinde ağırlığın 38 - 40'tan 40 - 42'ye çıktığını belirtti 
      BARIŞ ERGİN 
   
   Hazırgiyim sektöründeki değişimleri değerlendiren Boyner Holding Murahhas Üyesi Cem Boyner, "Müşteri şişmanlayıp, yaşlanıyor. Hepimiz yaşlanıyoruz. Bana da genç işadamı derlerdi..." dedi. 
   Perakende Günleri 2003 etkinliğinde söz alan Boyner orta büyüklükteki markalarının son 10 yıl içerisindeki siparişlerini incelediklerini ve ilginç sonuçlarla karşılaştıklarını belirtti. 10 yıl önce ağırlıklı olarak 38 - 40 bedenin satıldığını, şimdi ise ağırlığın 40 - 42 bedende yoğunlaştığının görüldüğünü kaydeden Boyner, "36 - 38'i tekrar bulmamız lazım" dedi. 
   Boyner, lüksün demokratikleştiğine de dikkat çekerken, bir dönemler bazılarının Armani ve benzeri yerlerden giyinirken başkalarının da başka yerlerden giyindiğini, ancak son beş - altı yılda bu trendin değiştiğini söyledi. 
   
   Lüks demokratikleşti 
   Herkesin lüksten pay aldığını, insanların sıradan bir blucin ya da tişörtün altına prada sandalet giydiğini belirten Boyner, moda dergilerinde 2 bin dolarlık çantalar ile 200 dolarlık çantaların da yan yana sergilendiğine dikkat çekti. 
   Piyasanın sürekli yeni ürünlerle canlı tutulması gerektiğini belirten Boyner, kendilerinin 'gençlik aşısı' olarak tanımladığı T - Box ürünlerinin ilk bir aydaki satışlarının yüzde 74'ün hediye amaçlı olduğunu açıkladı. Boyner, ekonomideki toparlanmanın perakende sektörüne gecikmeli yansıdığına değindi. Bir yılda enflasyonun yüzde 70'lerden 20'lere düştüğünü, fiyatların ise yüzde 0 ila 7 arasında arttığını belirten Boyner, "Bu fiyatlarla milletin mallara hücum etmesi lazım" dedi. 
   Perakende Konferansı'nın açılışında konuşan Sanayi ve Ticaret Bakanı Ali Coşkun ise "Yerleşim yerlerinin dışına alınması gündemde olan süper ve hipermarketler için endişe endilecek bir durum yok. Biz büyük mağazalara karşı değiliz. Bizden önceki hükümetin hipermarketler konusunda çıkaracağı yasanın güzel hazırlanmadığını gördük. Yeni bir taslak hazırladık" dedi. 
   
   Türk satıcılar inanılmaz...    Retail Management Consultants'ın Başkanı George Whalin, Türkiye'de satıcıları müşteriye nasıl hitap edeceğini iyi bildiğini belirtti. Whalin, Mısır Çarşısı'nda bir satıcının kendisine üç dilde hitap ettiğini, İngilizce konuştuğunu anladığında nereden olduğunu sorduğunu söyledi. Whalin, Vakko'da ise kravat seçmenin ürünü satın alma işleminden daha kısa sürdüğünü anlattı. Whalin, Türkiye'de Kapalı Çarşı gibi eski merkezlerle modern alışveriş merkezlerinin bir arada bulunmasını etkileyici bulduğunu belirtti. 
   
   
   
</TEXT>
</DOC>
