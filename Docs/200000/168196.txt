<DOC>
<DOCNO> 168196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/spor/spo04.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DAHA YÜKSEĞE 0-3 
</HEADLINE>
<TEXT>

Trabzonspor Teknik Direktörü Samet Aybaba, geçen sezon uyguladıkları sistemin özüne dokunmayacağını, yeni katılan transferlerle daha da güçlendireceklerini söyledi 
     MEHMET TAN 

     'Keyif veren takım' 
     BORDO - Mavili ekibin çalıştırıcısı Samet Aybaba, bu sezon uygulamayı düşündüğü taktik ile ilgili açıklamalarda bulundu. Aybaba, geçen sezon uyguladıkları sistemin özüne dokunmayacaklarını, bir - iki rötuş yapabileceklerini söyledi. Tecrübeli hoca, "Geçen yıl oyuncuların büyük özverisi ile keyif veren, izlenebilir ve gelecek için umut vaad eden bir Trabzonspor ortaya çıktı" dedi. 
     
     'Dörtlü alan savunması' 
     SAMET Aybaba, mevcut sistemi kendi içinde revize edebileceklerini de belirtti. Karadeniz ekibinin hocası, "Oyunun akışına göre, sisteme farklı yaklaşımlar olabilir. Ama dörtlü alan savunmamız hiçbir zaman değişmeyecek. Bu sistemi zaten uygulayan bir kadromuz vardı. Hedefimiz yeni katılan oyuncularla geçerli sistemi daha da güçlendirmek. Ne var ki, rekabet yaratıp, mutlaka kaliteyi yakalamamız gerekir" diye konuştu. 
     
     'Çıtayı yükselttik' 
     TRABZON'UN teknik patronu, yabancılar konusunda bilgi sahibi olmadıklarını, ancak hazırlık maçlarında yakından görme fırsatı elde edeceklerini ifade etti. Aybaba şöyle konuştu "Bu yıl üç kulvarda yarışacağız. Çıtayı yükselttik. Çok ama, çok çalışmak zorudayız. Başka şansımız yok. Gücümüzü sonuna kadar kullanacağız. Sorumluluk almayanın aramızda işi yok. Böyle bir lüksümüz olamaz." 
     
     Trabzon'a kolay lokma 
Bordo - Mavililer Avusturya'daki ilk hazırlık maçında amatör Kapfenberg'i farklı yendi, goller Tayfun, Fatih ve Yavuz'dan geldi 
     Zorlanmadılar 
     TRABZONSPOR, Avusturya'da devam eden ikinci etap çalışmalarının ilk hazırlık maçında amatör küme takımlarından Kapfenberg'i 3 - 0 yendi. Zayıf rakibi karşısında zorlanmayan Bordo - Mavililer'in gollerini 24'te Tayfun, 36'da Fatih ve 74'te de Yavuz kaydetti. Teknik direktör Samet Aybaba, ilk yarıda geçen sezon forma giyen oyuncuları, ikinci 45 dakikada ise yeni transferleri ve genç yetenekleri denedi. 
     
     Yeni formalar 
     BORDO - Mavili takım, yeni sezonda giyilecek formaları denedi. Kappa'nın yeni modeli beğeni topladı. Yeni yabancılar İ. Yattara, Va De Paar ve K. D'eane de kafileye katıldı. Bomba ihbarı nedeniyle uçağa binmeyen ancak dün Viyana'ya giden Petkoviç'e iki bin dolar ceza verileceği bildirildi. 
     
     Yolları kapandı 
     HAKAN DEĞİRMENCİ 

     TRABZONSPOR Mehmet Ali Yılmaz Tesisleri'nin yolu, dün arazi sahipleri tarafından mahkeme kararıyla kapatıldı. Durumu şaşkınlıkla izleyen yöneticiler olaya tepki gösterdi. Genel Sekreter Yusuf Ziya Yılmaz, "Kararın gerekçeleri hakkında detaylı bilgi sahibi değiliz. Arazi sahiplerinin ne yapmak istediğini anlamak mümkün değil" dedi. Arazi sahiplerinin avukatı Coşkun Güner ise yolun henüz kamulaştırılmadığını fakat Trabzonspor'un ciddiyetlerini anlamaları için yolu kapattıklarını, problem çözülmezse alt yolu da kapattıracaklarını söyledi. 
     

</TEXT>
</DOC>
