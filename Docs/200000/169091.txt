<DOC>
<DOCNO> 169091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sondun04.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Hüseyin'in 4 kuzeni yakalandı... 
</HEADLINE>
<TEXT>

     Irak'ın devrik lideri Saddam Hüseyin'in kuzeni olduğu sanılan 4 kişi, dün Irak'ta yakalandı. 
     Amerikan-İngiliz koalisyonu danışmanı Bernard Kerrick, kendilerini Saddam Hüseyin'in kuzeni olarak tanıtan 4 kişinin yanı sıra eski rejimin bazı üyelerinin yakalandığını duyurdu. 
     Koalisyonun eline, insan hakları ihlallerine karışmış rejimin eski üyelerinin yerlerine ilişkin bilgi geçtiğini belirten Kerrick, ''Bu kişiler, Saddam Hüseyin'in şahsi güvenlik kuvvetlerinin üyeleri. Gözaltına alınmaları sırasında, Saddam Hüseyin'in kuzeni olduğu sanılan 4 kişinin bir kişiye işkence yaparken çekilmiş fotoğraflarını da ele geçirdik'' dedi. 
     Amerikalı yetkili, yakalanan kişilerin isimlerini açıklamazken, yakalanmalarıyla ilgili ayrıntılı bilgi de vermedi. 
     Bu arada, Amerikan ordusundan yapılan bir yazılı açıklamada, kuzeydeki Musul kentinde Anuar El Assav ve Beşir Ahmed Tanun El Dulaimi adlı yerel muhalefet liderlerinin yakalandığı duyuruldu. 
     
</TEXT>
</DOC>
