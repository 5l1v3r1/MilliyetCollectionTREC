<DOC>
<DOCNO> 181706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/soneko30.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti 6 sıfır atılmış para en erken 2005'te elimizde olur 
</HEADLINE>
<TEXT>

     Merkez Bankası Başkanı, Türk Lirası'ndan altı sıfır silinmesi konusuna, Merkez Bankası olarak olumlu baktıklarını belirtti. Başkan Serdengeçti, "Üzerinden 6 sıfır atılmış bir para en erken 2005 yılında elimize geçecek'' dedi. 
     Merkez Bankası Başkanı Süreyya Serdengeçti, Kayseri Sanayi Odası, Kayseri Ticaret Odası, Dünya Gazetesi ve Merkez Bankası tarafından Hilton Oteli'nde düzenlenen ''Para Politikaları'' konulu toplantıda yaptığı konuşmada, Türk Lirası'ndan sıfır atılmasıyla ilgili daha önceden çalışmaları bulunduğunu kaydetti. 
     ''Türk Lirası'ndan altı sıfırın silinmesine Merkez Bankası olarak olumlu bakıyoruz'' diyen Serdengeçti, şöyle devam etti 
     ''Zaten bu konuda, evvelden beri hazırlıklarımız var. Bu süre yaklaşık 10 yılı kapsıyor. Bu süreci ciddi şekilde başlatmak için enflasyonda mesafe almak ve bu mesafenin bütün toplumca kabul edilmesini bekledik. 
     Bu çerçevede yaklaşık 2 aydır sayın Başbakan'a, sayın Maliye Bakanı'na, Devlet Bakanı'na, bu arada başkalarına da bu konuda yoğun şekilde bilgi verdik. 1-2 ay daha devam edeceğiz. Neticede bu bir süreçtir. Yapılacak epey şey vardır. Basında bu sürecin Maliye'den mi, Hazine'den mi yoksa Merkez Bankası'ndan mı başlayacağı yönünde sorulara yer veriliyor. Paradan altı sıfır atılması gibi gerekli bir olayın yürütülmesi ve sonuçlandırılması, sadece Merkez Bankası'nın yapabileceği bir işi değil.'' Serdengeçti, Merkez Bankası'nın yapacağı iş konusunda, ''sizin önünüze belirli bir sürenin sonunda yeni banknotları ortaya çıkarmak, bunları basmak ve dağıtmaktır'' dedi. 
     
     ''HÜKÜMET VE MECLİS'İN DE YAPACAĞI İŞLER VAR'' 

     Paradan sıfır atılması konusunda Hazine, Maliye Bakanlığı ve bankaların da yapacağı işler bulunduğuna işaret eden Serdengeçti, şunları kaydetti 
     ''Asıl önemlisi, hükümetin ve meclisin yapacağı işler vardır. Türk Lirası'ndan altı sıfır silinmesi sürecinin baş tarafında, bir kere bir yasa gerekmektedir. Bu yasa taslağı hükümete ulaşır, oradan da Meclis'e sevkedilir. Burada bir siyasi iradeye ihtiyaç vardır. Bu ortak çaba konusunda benim söyleyeceğim şey, siyasi irade burada önemlidir. Tıpkı enflasyonla mücadelede nasıl siyasi irade o yönde oluşmasıyla sonuç alındıysa, bu konuda da yine siyasi iradenin oluşmasıyla sonuç alacağız diye düşünüyorum. 
     Ekim ayında, siyasi iradeyi de arkamıza alarak, 2004 yılı ile ilgili hedefleri ortaya koyacağız. Enflasyonda da, büyümede de nereye gideceğimizi göreceksiniz. O zaman da bu konuyla ilgili daha geniş bilgi verilecektir.'' 
     
     ''2005 YILINDA ELİMİZE GEÇECEK 

     Serdengeçti, Türk Lirası'ndan altı sıfır silinmasi sürecinin başlatılması zamanının uygun olup olmadığı yönündeki değerlendirmelere ilişkin olarak da şunları söyledi 
     ''Bu erkendir ya da geçtir. Bunları sık sık duyacağız. Türkiye'de ne yapmaya kalkarsanız kalkın, enflasyonla mücadele olabilir, ulusal reform olabilir, sürekli birileri size bunun sırası mı diyecektir. Enflasyon konusunda bu söylene söylene, biz 30 yıldır enflasyonla yaşadık. Enlasyonla mücadeleye bir türlü sıra gelmedi. Bunu bir şekilde yapacaktık. Erken demenin bence hiçbir anlamı yoktur. Bu başlatılan bir süreçtir. Akşamdan sabaha paradan altı sıfır atılması söz konusu değildir. Yapılacak bir sürü iş vardır. Üzerinden 6 sıfır atılmış bir para en erken 2005 yılında elimize geçecek.'' 

     
</TEXT>
</DOC>
