<DOC>
<DOCNO> 197040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/soneko07.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar sorunsuz, Merkez Bankası'nın önlemleri sürüyor... 
</HEADLINE>
<TEXT>

     Merkez Bankası, dün Türk Lirası ve döviz piyasalarında işlemlerin sorunsuz olarak tamamlandığını, bu normalleşmeye rağmen alınan önlemlerin bugün de sürdürülmesine karar verildiğini açıkladı. 
     Merkez Bankası'ndan yapılan açıklamada, İstanbul'da meydana gelen patlamalar sonrasında Merkez Bankası'nın Türk lirası ve döviz piyasalarına yönelik bir dizi tedbir aldığı hatırlatıldı. Dün piyasalardaki işlemlerin sorunsuz olarak tamamlandığı ve ödeme sistemlerinin saat 18 00 itibariyle kapandığı vurgulandı. Piyasalarda gözlemlenen normalleşmeye rağmen dün alınan tedbirlerin ihtiyaten bugün de sürdürüleceği belirtildi. 
     Merkez Bankası bombalı saldırılardan sonra aldığı önlemler kapsamında, piyasalarda Türk lirası likidite ihtiyacının oluşması durumunda, Bankalararası Para Piyasasında bankalara gecelik vadede yüzde 28 faiz oranı ile limitsiz olarak gerekli likiditenin sağlanacağını açıklamıştı. Ayrıca, Merkez Bankası'nca İstanbul Menkul Kıymetler Borsası Repo Pazarı'nda da yüzde 28 faiz oranı ile gecelik vadede fonlama yapmayı kararlaştırmıştı. 
     Merkez Bankası nezdindeki tüm piyasalar ve Elektronik Fon Transfer EFT ve Elektronik Menkul Kıymet Transfer EMKT sistemleri de işlemler tamamlanıncaya kadar açık tutuluyor. 
     Merkez Bankası, döviz piyasalarında işlem hacimlerinin düşmesi olasılığından yarar sağlamaya yönelik spekülatif bir hareket gözlenmesi halinde, sözkonusu piyasaya doğrudan müdahale edilerek, döviz kurlarında aşırı dalgalanmaya izin verilmeyeceğini de açıklamıştı. 
     
</TEXT>
</DOC>
