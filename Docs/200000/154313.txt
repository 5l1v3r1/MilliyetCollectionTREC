<DOC>
<DOCNO> 154313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/dunya/adun.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak üçe bölünüyor 
</HEADLINE>
<TEXT>

Irak, 10 ülkenin yer alacağı bir askeri güç tarafından kontrol edilecek. Türkiye gelişmelere seyirci kalırken, Irak istikrar gücünde Arnavutluk, Polonya, Bulgaristan ve Ukrayna bile olacak 
     DIŞ HABERLER SERVİSİ 

     ABD ve İngiltere, Irak'ın istikrarlı ve güvenli bir ortama kavuşması için üçe bölünmesini kararlaştırdı. Üçe bölünen Irak, ABD, İngiltere ve Polonya komutasındaki uluslararası bir güç tarafından denetlenecek. 
     Üst düzey Amerikalı bir yetkiliye dayanarak verilen haberlere göre, geçtiğimiz çarşamba günü Londra'da yapılan toplantıda Irak'ın geleceğini biçimlendiren bir plan kabul edildi. Plana önceki gün Londra'ya gelen ABD Savunma Bakanı Donald Rumsfeld'in, İngiltere Başbakanı Tony Blair ve İngiliz Savunma Bakanı Geoff Hoon ile görüşmesinde son şekli verildi. 
     
     Uluslararası istikrar gücü 
     Güvenlik sağlanarak istikrarlı bir ortam oluşturulması, elektrik, su ve öteki kamu hizmetlerinin yeniden başlaması gibi unsurları içeren plan çerçevesinde, Irak'ta görev yapacak çokuluslu istikrar gücüne katkıda bulunmak isteyen 10 ülke resmen başvuruda bulundu. Amerikalı bir yetkili, Ukrayna, İtalya, İspanya, Danimarka, Bulgaristan, Hollanda ve Arnavutluk'un Irak istikrar gücünde yer almasının beklendiğini ancak savaşa karşı çıkan Rusya, Fransa ve Almanya'nın kesinlikle Irak'ın yeniden yapılandırılması sürecinden uzak tutulacağını söyledi. 
     Adının yazılmasını istemeyen yetkilinin verdiği bilgilere göre, Irak'ın ne şekilde üçe bölüneceği konusunda son karar alınmadı. Ayrıca, çokuluslu askeri güçte ne kadar asker yer alacağı da henüz netleşmedi. Buna rağmen ABD'nin söz konusu üç bölgeden birini tümen düzeyinde, 20 bin askerle denetim altında tutacağı, öteki iki bölgenin ise İngiltere ve Polonya komutasında olacağı belirtildi. Bu çerçevede Polonya'nın Irak'a 1500 asker göndermesi bekleniyor. Katkı yapacak gönüllü ülkelerin göndereceği askerler, İngiliz ve Polonya komutası altına girecek. 
     
     Basra'ya Müslüman Danimarkalı vali 
     Üç ayrı komuta altında olacak uluslararası istikrar gücü, Irak'ın sorunlu bölgelerinde asayişin sağlanması, mayınların temizlenmesi, düzenin yeniden sağlanması ve sürdürülmesi için çalışacak su ve elektriğin yeniden verilmesi, gıda ve ilaç dağıtımı gibi insani yardım projelerini denetleyecek. Güç, büyük ihtimalle bu ay sonunda, Irak'a gönderilecek ve Amerikalı komutan Orgeneral Tommy Franks'in komutası altında olacak. BM'ye ise bir rol verilmeyecek. Çokuluslu gücün yanı sıra, Irak'ta halen konuşlu bulunan 135 bin Amerikalı muharip askerin sayısının da en geç bu yılın sonuna doğru 30 bine indirilmesi bekleniyor. 
     Bush yönetimi, Irak'ın yeniden yapılanmasından sorumlu geçici yönetimin başkanı emekli Amerikalı General Jay Garner'ın bağlı olacağı Amerikalı sivil otoriteyi de belirledi. ABD Dışişleri Bakanlığı kontrterör uzmanı emekli diplomat Paul Bremer, yeni Irak geçici yönetiminin en üst düzey sivil yöneticisi olacak. ABD, dün ayrıca Alişan El Canabi'yi Irak Sağlık Bakanlığı'na atadı. Bu arada Danimarka'nın Suriye'deki Müslüman Büyükelçisi Ole Woehlers Olsen'in 61 Basra bölgesi yöneticisi olarak tayin edildiği bildirildi. 
     
     

</TEXT>
</DOC>
