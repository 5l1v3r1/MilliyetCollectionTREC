<DOC>
<DOCNO> 178937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/soneko09.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Business Week AB yıl sonunda Türkiye ile müzakerelere başlamalı 
</HEADLINE>
<TEXT>

     Amerikan Business Week dergisi, ''Türkiye'nin lokumu Büyüyen bir Ekonomi'' başlığıyla verdiği yorum haberinde, Ankara'nın gerçekleştirdiği reformların, Avrupa Birliği'ne kabul için temel taşları oluşturduğunu bildirdi. 
     Haberde, AB'nin, bu yılın sonunda Türkiye ile resmen üyelik müzakerelerine başlaması gerektiği de vurgulandı. 
     Dergi, sadece 18 ay önce, Türkiye'nin güçlü şirketleri için bile, ülkedeki ekonomik kriz dolayısıyla sıkıntının söz konusu olduğunu, ancak bugün şirketler ve Türkiye'nin yeniden toparlandığını kaydetti. 
     Business Week, beklentilerin tersine Türkiye'nin, ''Avrupa'daki en dinamik ekonomilerden biri'' olarak göründüğünü kaydetti. 
     Dergideki yorumda, üretimin arttığı, ihracatın, bu yılın ilk yarısında yüzde 34 artış gösterdiği ve ''Türkiye'nin aşil topuğu'' olarak nitelenen enflasyonun ise son 30 yılın en düşük düzeyine ulaştığı belirtildi. 
     Yatırımcı Merrill Lynch piyasa ekonomisti Mehmet Şimşek, Business Week'e değerlendirmesinde, Türkiye'nin performansının çok iyi olduğunu ve bu yıl yüzde 5'lik bir büyüme beklediğini kaydetti. 
     Ekonomik durumdaki iyileşmenin, Başbakan Tayyip Erdoğan yönetimindeki Türk hükümetinin eseri olduğunu belirten Business Week, Erdoğan hükümetinin, güçlü reformlara imza attığını yazdı. 
     Dergi, Hazineden sorumlu Devlet Bakanı Ali Babacan ve Maliye Bakanı Kemal Unakıtan öncülüğünde hükümetin, emeklilik sisteminde değişiklik, yeni iflas yasası ve kamu sektöründeki tedbirlerle önemli reformları gerçekleştirdiğini, özelleştirmeye hız verildiğini kaydetti. Business Week, Uzan ailesine karşı hükümetin tutumunun da, yolsuzluklara karşı kararlı mücadeleyi sergilediğini yazdı. 
     Dergi, Türk finansal sisteminin, halen 2001 yılından kalma yaralar taşıdığına işaret ederken, hükümetin kamu borcunun, gayrisafi yurtiçi hasılanın yüzde 85'i olduğunu ve bu durumun da Dünya Bankası rakamlarına göre Türkiye'yi, Arjantin ile aynı seviyeye koyduğunu kaydetti. Business Week, Lira'nın güçlenmesi ve kamu borcunun büyümesinin sorun yaratabileceğine dikkati çekti. 
     Ancak dergi, bütün bu risklere rağmen, Türkiye'nin, Başbakan Erdoğan liderliğindeki hükümet ile emsalsiz bir ilerleme kaydettiğini ve bu ilerlemenin, Türkiye'nin AB üyeliğinin temel taşlarını oluşturduğunu vurguladı. 
     Business Week, ''Türkiye, 1999 yılında, Romanya ve Bulgaristan ile birlikte resmen AB üyeliği için aday ilan edilmişti. 2001 ekonomik krizi Ankara'nın, Avrupa kulübüne hızlı giriş umutlarını böldü. Ancak artık durum bu değil. 2002 sonlarında ölüm cezasının kaldırılmasından, insan haklarının korunmasına kadar Erdoğan, sistematik olarak, AB üyeliği önündeki siyasi engelleri kaldırıyor'' ifadesine yer verdi. 
     Dergi, hükümetin, alınan önlemler ile Türk ordusu üzerinde sivil kontrolü de sessizce artırdığını yazdı. Dergi, bu gelişmeler çerçevesinde, AB'nin, bu yılın sonunda Ankara ile üyelik müzakerelerine resmen başlama kararını vermesi gerektiğini de kaydetti. 
     Business Week, Başbakan Erdoğan'ın, Türkiye ile Yunanistan arasındaki ''Kıbrıs gerginliğinin giderilmesine yardım ve ABD ile ilişkiler bakımından'' da takdir edilmesi gerektiğini belirtti. 
     
</TEXT>
</DOC>
