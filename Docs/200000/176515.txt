<DOC>
<DOCNO> 176515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sonspo09.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Adanaspor'la Necati için anlaşamadı.. 
</HEADLINE>
<TEXT>

     Birinci Süper Lig'de ilk 2 haftayı puansız kapatan Adanaspor'da yönetim, teknik heyet ve futbolcular, şanssızlıktan yakınıyor. 
     Adanaspor Kulübü Genel Menajeri Şahabeddin Yavuzer, İstanbulspor karşısında futbolcuların, çok iyi bir oyun sergilemelerine karşın, şansın kendilerinden yana olmadığını bildirdi. 
     İstanbulspor maçında çok iyi pozisyonlar ürettiklerini ifade eden Yavuzer, şöyle konuştu 
     ''Ancak şans bizden yana olmadı. Futbolcularımızın sergilediği futbol çok iyiydi. Çok pozisyon ürettik. Yüzde yüz gol olacak 8-9 pozisyonumuz vardı. Skoru değiştirecek golü bir türlü bulamayacın da sahadan yenik ayrıldık.'' Yavuzer, hafta sonunda kendi sahalarında yapacakları Trabzonspor maçında mutlak galibiyet için sahaya çıkacaklarını belirterek, ''Hedefimiz 3 puan. Trabzonspor'u sahamızda yenerek 3 puanı alan taraf olmak istiyoruz. İstanbulspor maçındaki futbolu bordo-mavili takım karşısında sergilememiz durumunda sahadan galibiyetle ayrılacağımıza inanıyorum'' dedi. 
     Bu arada golcü oyuncuları Necati'yi transfer etmek isteyen Beşiktaş Kulübü yöneticilerinin kulüp başkanı Çağdaş Ergin ile bir görüşme yaptıklarını ifade eden Yavuzer, ''Ancak fiyat konusunda anlaşma sağlanamadı'' dedi. 
     
</TEXT>
</DOC>
