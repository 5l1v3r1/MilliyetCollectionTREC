<DOC>
<DOCNO> 192215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/soneko14.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖTV indirimiyle 20 yaş üstü otomobil sektörü oluştu 
</HEADLINE>
<TEXT>

     Uygulamayanın başlamasıyla, 20 yaş ve üstü araçların hurdaya ayrılması kaydıyla sıfır otomobil alımında 3,5 milyar liraya varan Özel Tüketim Vergisi ÖTV indirimi teşviğinden yararlanmak isteyenlerin artması üzerine şehirlerde yeni bir sektörün oluşmasına neden oldu. 
     Uygulamaya geçilmesiyle 20 yaş ve üstü araç alım satımı yapan kişiler, piyasadaki otomobilleri alarak tüm işlemlerini tamamladıktan sonra isteyenlere otomobilin evraklarını satıyorlar. Bu arada topladıkları eski otomobilleri de sokaklarda park ederek sokakları adeta eski otomobil çöplüğüne çeviriyorlar Kırıkkale'de bu işi ilk başlatanlardan Adem Coşkun isimli galerici, bugüne kadar yaklaşık 500 eski otomobil alarak işlemlerini tamamladıktan sonra İstanbul'da anlaşma yaptığı firmaya gönderdiğini söyledi. Ancak otomobilleri koyacağı bir alan bulamadığı için hurda araçları evinin çevresinde park edince, sokaklar adeta otomobil hurdası çöplüğüne dönüştü. 
     Bu işlemi yapan kişilerin artmasıyla Kırıkkale'nin Etiler, Bağlarbaşı ve Kurtuluş mahallesinde otomobil çöplükleri oluştu. 
     Bu arada 20 yaş üstü otomobil fiyatının bir anda fırladığını söyleyen Kırıkkale Galericiler Sitesi Başkanı Ali Ülten, aynı şekilde 20 yaş üstü ikinci el otomobil fiyatının da arttığını kaydetti. 
     Uygulamanın galericiler açısından faydalı olduğunu ifade eden Ülten, ''Daha önce 300-500 milyon liraya alıcı bulamayan 1973-74 model Murat 124 marka otomobiller, bugün 1-1,5 milyar liraya kadar yükseldi. Üstelik şimdilerde eski otomobil de bulmak güç'' dedi. 
     
</TEXT>
</DOC>
