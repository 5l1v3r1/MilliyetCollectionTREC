<DOC>
<DOCNO> 161303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sontur09.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlerine yılan giren aile, polisten yardım istedi... 
</HEADLINE>
<TEXT>

     İzmir'in Çamdibi Semti'nde, girdiği evde panik ve korkuya yol açan yılan, itfaiye ve polis ekipleri tarafından yakalandı. 
     Alınan bilgiye göre, 59 Sokak'ta oturan Medine Demirdöven, bir yılanın, bitişiklerindeki boş arsadan, balkonuna çıkarak evine girdiğini gördü. Demirdöven, panikle 3 çocuğunu alarak dışarı fırlarken, yardımına önce komşuları koştu. Ellerinde sopalarla ev içinde arama yapan komşular, yılanın rabıta döşemenin altına girdiğini fark etti. Yılan çıkarılamayınca, bulunduğu odanın kapıları kapatıldı. 
     Demirdöven'in çağrısı üzerine ertesi günü eve gelen itfaiye ve polis ekipleri, rabıtaları kaldırarak yılanı bulunduğu yerden aldı. Plastik bir kap içerisine konulan yılan, yerleşim alanı dışında bir yere bırakılmak üzere polisler tarafından götürüldü. 
     Ev sahibi Demirdöven, yılanın evde bir gece geçirdiğini belirterek, ''Hemen büyükşehir belediyesini arayarak yardım istedim. Gelemeyeceklerini söylediler. Bu durumda kimden yardım isteyeceğimi bilemedim. Yılanın dışarı çıkmasını engellemek için bulunduğu odada tüm delikleri tıkadık ve geceyi bu halde geçirdik. Ertesi gün, yardım istediğim itfaiye ve polis ekipleri yılanı yakaladı. Artık huzurlu bir şekilde evime girebilirim'' dedi. 
     
</TEXT>
</DOC>
