<DOC>
<DOCNO> 153925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/yasam/ayas.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS vites büyüttü 
</HEADLINE>
<TEXT>

Dünya Sağlık Örgütü, şimdilerde yüzde 6 oranında ölümle sonuçlanan SARS vakalarında bu oranın kısa sürede yüzde 10'a çıkacağını açıkladı 
     DIŞ HABERLER SERVİSİ 

     Küresel çapta bir tehdit haline gelen Akut Solunum Yetmezliği Sendromu SARS can almaya devam ederken, Dünya Sağlık Örgütü WHO SARS'ın öldürme hızının giderek arttığını açıkladı. Kanada'daki SARS zirvesinde konuşan WHO yetkilisi Mark Salter, yüzde 6 olan ölüm oranının hızla arttığını ve kısa sürede yüzde 10 seviyesine çıkacağını söyledi. Bu durumun kendilerini endişelendirdiğini belirten Salter, "Altı hafta oldu. Çok sayıda insan yoğun bakımda ve ne yazık ki çoğu ölecek" dedi. 
     
     Spor salonları kapatıldı 
     Bilim adamları çare arayadursun hastalığın en çok etkilediği Çin'de dün 11 kişi daha yaşamını yitirirken, 11 bin kişi de karantina altında tutuluyor. Başkent Pekin'de SARS'a karşı önlemler çerçevesinde yüzme havuzlarından basketbol sahalarına kadar tüm spor salonları kapatıldı. Hong Kong'da da SARS nedeniyle dün beş kişi daha yaşamını yitirdi. 
     
     Aşıda önemli adım 
     İlaç firmaları SARS'a karşı aşı geliştirmenin yollarını ararken, Amerikalı ve Kanadalı bilim adamları hastalığın tedavisinde önemli bir gelişmeyi müjdeledi. Kanadalı ekip bir hastadan alınan numunelerde SARS virüsünün bir türünü belirlerken, Amerikalı bilim adamları da virüsün "Urbani" olarak bilinen bir başka formunun genetik dizilimini ortaya çıkardı. 
     
     İyileşenlerde akciğer hasarı 
     Hong Konglu yetkililerin, hastalığı yenen 12 kişinin akciğerlerinde hasar tespit edildiğini açıklaması, tedavi yollarının açılmasının ümit edildiği bir dönemde şok etkisi yarattı. Akciğerdeki hasarın akciğerin oksijen taşıyamadığında ve dokuları öldüğünde ortaya çıktığı belirtiliyor. Ancak hasarın, SARS'tan kaynaklanıp kaynaklanmadığı henüz bilinmiyor. 
     


YAŞAM 


















</TEXT>
</DOC>
