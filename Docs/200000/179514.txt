<DOC>
<DOCNO> 179514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sondun30.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelly'nin kız kardeşi "Ağabeyim dirayetli biriydi" 
</HEADLINE>
<TEXT>

     İngiltere'de bilim adamı David Kelly'nin ölümüyle ilgili sürdürülen soruşturma kapsamında yüksek mahkemeye ifade veren Kelly'nin kız kardeşi Sarah Pape, ağabeyinin son derece dirayetli biri olduğunu söyledi. 
     Pape, ağabeyiyle ayda en az bir kez görüştüklerini, ancak bu görüşmelerde onun yaptığı gizlilik içeren işler ya da politikayla ilgili konuşmadıklarını anlattı. 
     Normalde son derece sessiz biri olan Dr. Kelly'nin bire bir ilişkilerde başarılı ve dirayetli olduğunu söyleyen Pape, ağabeyinin kendisine, medyayla ilişkinin işinin bir parçası olduğunu söylediğini belirtti. 
     Pape, ağabeyinin adının geçtiği tartışmalardan çok geç haberdar olduğunu da kaydetti. 
     Dr. Kelly'nin, Irak yönetiminin büyük bir aldatma içinde olduğuna ve hiçbir zaman tam olarak gerçeği söylemediğine inandığını kendisine bir vesileyle aktardığını söyleyen Pape, ''Onunla Dış İlişkiler Komisyonu önünde ifade verdikten sonra konuştum. Mutsuzdu'' dedi. 
     Ağabeyinin nasıl olup da Andrew Gillighan'ın haberinin tek kaynağı kabul edildiğini anlayamadığını söylediğini belirten Pape, ''Sorgulama sırasında çok heyecanlanmış olmalıydı. Detayları hatırlayamıyordu'' diye konuştu. 
     Pape'ten sonra Kelly'nin kızı Rachel Kelly'nin ifade vermesi bekleniyor. 
     
</TEXT>
</DOC>
