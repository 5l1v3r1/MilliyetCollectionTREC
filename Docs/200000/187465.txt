<DOC>
<DOCNO> 187465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sondun10.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rodman Türk askeri Kuzey Irak'a gitmeyecek... 
</HEADLINE>
<TEXT>

     ABD Savunma Bakan yardımcılarından Peter Rodman, Irak'a Türk askeri gönderilmesinin Iraklı Kürtlerin tepkisi yüzünden hassas bir mesele olduğunu, ancak bunun başarılabileceğini söyledi. 
     Rodman, ABD Temsilciler Meclisi Silahlı Hizmetler Komitesi'nin bir oturumunda yaptığı konuşmada, milletvekillerinin Irak'a Türk askeri konuşlandırılması konusundaki sorularını da yanıtladı. 
     TBMM'nin asker gönderme kararını çok olumlu bir gelişme olarak nitelendiren Rodman, ''1 Mart'ta Türk hükümetinin tezkere girişimi başarılı olmamıştı. Ancak bu defa sadece hükümet değil, Türk parlamentosu da Irak'ın istikrarı için asker gönderme yönünde olumlu bir karar aldı'' dedi. 
     Uluslararası güvenlik işlerinden sorumlu Savunma Bakan Yardımcısı Rodman, asker gönderme konusuna Irak içinden gelen bazı itirazlara değinirken şunları söyledi 
     ''Bu, özellikle Iraklı Kürtlerin tepkisi yüzünden hassas bir mesele. Ancak bunun başarılabileceğine inanıyoruz. Irak geçici hükümet konseyinin Türk askerine hayır dediği yönünde bazı yanlış haberler vardı, ancak durum bu değil. Iraklı Kürtler bizim dostumuz, onlarla yıllarca birlikte çalıştık. Tabii ki Türkler de müttefikimiz, dolayısıyla bunu başarabileceğimize inanıyorum. Ancak Türk gücü Irak'ın kuzeyinde olmayacak. Bunu anlayacak kadar akıllıyız.'' Irak savaşı sırasında da Türkiye ile Iraklı Kürtlerin karşı karşıya gelebileceği yönünde kaygılar bulunduğunu anlatan Rodman, ''Hatırlıyorum, savaş başladığında Türklerin müdahale edebileceğine, Kürtlerin de Saddam Hüseyin yerine Türklerle çatışabileceğine ilişkin korkular vardı ve biz bunu kontrol edebildik. Dolayısıyla bu günkü meselenin de çözülebilir olduğunu düşünüyoruz. Sonuçta TBMM'nin kararı çok önemli bir gelişme'' diye konuştu. 
     
</TEXT>
</DOC>
