<DOC>
<DOCNO> 178037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sonspo16.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Luciano Diyarbakır'da maskeyle oynayabilecek 
</HEADLINE>
<TEXT>

     Elazığspor'u farklı skorla yenerek moral bulan Fenerbahçeli futbolcular, 1 günlük iznin ardından Diyarbakırspor ile hafta sonunda deplasmanda yapacakları lig maçının hazırlıklarına başladı. 
     Samandıra Tesisleri'nde, teknik direktör Christoph Daum yönetiminde gerçekleştirilen ve yaklaşık 1.5 saat süren idmanda futbolcular, istasyon çalışmasının ardından taktik ağırlıklı çift kale maç yaptı. 
     Daum, 8'erli 2 takımın karşı karşıya geldiği antrenman maçında, burnunda kırık olduğu için idmana katılmayan Luciano'nun yerine cezası bu hafta biten Fatih'i savunmada oynattı. 
     Takımla birlikte istasyon çalışmasında yer alan Ali Güneş, daha sonra Dr.Gunnar Gerisch yönetiminde topla çalıştı. Adalesinde sertleşme olan Hooijdonk ise istasyon çalışmasının ardından salona geçti. 
     Antrenmana çıkmayan Yusuf'un da adalesinde sertleşme olduğu ve bu oyuncunun salonda çalıştığı bildirildi. 
     İdmanın sonunda Alper Dr.Gunnar ile savunma, Serhat kaleci antrenörü Eike Immel ile gol çalışırken Daum, Mahmut Hanefi ve Kemal'e bol bol kanatlardan orta yaptırdı. 
     Fenerbahçe, yarın yapacağı çift antrenmanla Diyarbakırspor maçı hazırlıklarını sürdürecek. 
     
     LUCIANO, MASKEYLE SAHADA OLACAK... 
     Elazığspor maçında aldığı darbe sonucunda burnu ile elmacık kemiği arasında 2 kırık olan Luciano, bugün kontrolden geçti. 
     Özel Acıbadem Hastanesi'nde muayene olan Luciano'nun burnundaki kırığın, oynamasına engel olmadığı bildirildi. Brezilyalı futbolcunun, hazırlanan özel maskeyle Diyarbakırspor maçında forma giyebileceği kaydedildi. 
     Bu arada antrenman sırasında sahaya gelip kenardan çalışmayı izleyen Luciano'nun yanına gelen Daum'un yardımcısı Murat Kuş ve futbolcu arkadaşları, bu oyuncunun son durumu hakkında kendisinden bilgi aldı. 
     
</TEXT>
</DOC>
