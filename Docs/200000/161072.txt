<DOC>
<DOCNO> 161072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur08.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullarının adları öğrenciler için sorun... 
</HEADLINE>
<TEXT>

     Erkek ve kız liselerinde okuyan karşı cinsteki öğrenciler, okullarının adı nedeniyle sorun yaşıyor. 
     Bursa'da da ''süper lise'' olarak adlandırılan ''yabancı dil ağırlıklı lise uygulaması''nın başlamasıyla, ''karşı cinsten de'' öğrenci almaya başlayan Erkek Lisesi'nde kız, Kız Lisesi'nde erkek öğrenciler öğrenim görüyor. 
     Bursa Erkek Lisesi'nde 1481 erkek, 710 kız öğrenci öğrenim görürken, 2 bin 184 öğrencinin öğrenim gördüğü Bursa Kız Lisesi'nde ise 150 erkek öğrenci okuyor. 
     Erkek Lisesi Müdür Vekili Muammer Kökkoparan, A.A muhabirine yaptığı açıklamada, ''yabancı dil ağırlıklı'' bölüme alınan kız öğrencilerin, toplam öğrenci sayısının üçte birini oluşturduğunu söyledi. 
     Kız öğrencilerin okulun adından rahatsızlık duymadıklarını, hatta ''Erkek Liseli'' olma konusunda erkeklerden daha fanatik, sosyal ve kültürel etkinliklerde aktif olduklarını anlatan Kökkkoparan, kız öğrencilerin diploma notunun da erkeklerden daha yüksek olduğunu söyledi. 
     
     KIZ LİSESİ'NDE 150 ERKEK ÖĞRENCİ 

     Bursa Kız Lisesi'ndeki yabancı dil ağırlıklı bölümde öğrenim gören erkek öğrenci sayısının 150'de kalmasının ise yaşıtlarının kendileriyle ''light erkek'' şeklinde dalga geçmelerinden kaynaklandığı öğrenildi. Okuyan erkeklerin de özellikle formalarında ''Bursa Kız Lisesi'' armasını kullanmadıkları gözlendi. 
     
     ''KIZLAR, CİNSEL KİMLİK AÇISINDAN DAHA EMİN'' 

     Klinik Psikolog Yalçın Kireççi, karma eğitimin, cinsellik açısından hassas bir dönemde olan gençler için olumlu olduğunu söyledi. Kireççi şunları söyledi 
     ''Lise çağındaki bir genç, cinsel kimlik açısından da kritik bir dönemdedir. Gençlerin karşı cinsi tanımaları, sağlıklı bir diyalog kurmaları ve arkadaşlık yapmaları için aynı havayı solumaları, aynı ortamda bulunmaları gerekir. Sadece hemcinslerinin bulunduğu okullarda öğrenim gören gençler, karşı cinsi 'öcü' gibi görüyorlar ya da cinsel yönden yanlış davranışlara yöneliyorlar.'' Kızların, cinsel kimlik açısından kendilerinden daha emin olduklarını, bu nedenle erkek lisesinde okumalarının sorun olmadığını anlatan Kireççi, erkek öğrenciler için ise okulun adının, cinsel kimlik açısından büyük problem olabileceğini ifade etti. ''Erkeklik kimliğini oturtmuş'' öğrencilerin bunu sorun yapmayacağını, hatta bunun espri malzemesi olarak bile kullanabileceğini dile getiren Kireççi, kızlara yakın olmak isteyen gençler için de Kız Lisesi'nde okumanın çok cazip olduğunu kaydetti. Kireççi, şöyle konuştu 
     Sorunların, okulda ''gençlerin psikolojisinden anlayan'' bir psikolog bulundurulmasıyla aşılabileceğini kaydeden Kireççi, ''Aslında okulun adının önemi yok, en güzeli karma eğitimdir. Bu yüzden de sadece bu okulların süper bölümünde değil normal bölümde de artık kız erkek öğrenci birlikte öğrenim görmelidir, okulların adı da önümüzdeki süreçte değişmelidir'' diye konuştu. 
     
</TEXT>
</DOC>
