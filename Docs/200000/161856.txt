<DOC>
<DOCNO> 161856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sonspo03.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemler, Daum'un "boy aynası" isteğini olumlu karşıladı 
</HEADLINE>
<TEXT>

     Türkiye Faal Futbol Hakemleri ve Gözlemcileri Derneği TFFHGD Şube Başkanları Toplantısı için Nevşehir'e gelen hakemler, bölgenin tarihi ve turistik yörelerini gezdiler. 
     Göreme Açık Hava Müzesi'ndeki Kızlar Manastırı, Elmalı Kilise, Yılanlı Kilise ve Çarıklı Kilise gibi tarihi merkezleri ziyaret eden dernek genel başkanı Metin Tokat ile şube başkanları, ilk kez gördükleri Kapadokya bölgesinin eşsiz doğal güzelliği ile tarihi ve turistik zenginliğinden etkilendiklerini söyledi. 
     Kapadokya gezisinde en fazla ilgi gören isimlerinden biri Beşiktaş'ın Galatasaray'ı yenerek şampiyonluğunu ilan ettiği maçın hakemliğini yapan Ali Aydın oldu. Bölgeyi ziyarete gelen turist grupları Aydın ile hatıra fotoğrafı çektirebilmek için adeta birbirleriyle yarıştı. 
     Metin Tokat, Fenerbahçe'nin yeni teknik direktörü Daum'un ''Şükrü Saracoğlu Stadı'ndaki hakem odasına boy aynası konmasını istemesini'' nasıl değerlendirdiğinin sorulması üzerine, ''Daum'un isteği oldukça yerinde ve isabetli bir düşünce'' dedi. 
     Tüm statların hakem odalarında boy aynası olması gerektiğini ifade eden Tokat, ''Nasıl ki bir tiyatro sanatçısı veya müzik sanatçısı aynanın karşısında seyircisinin huzuruna en güzel şekilde çıkmak için çaba harcıyorsa, hakemleri de bu şekilde değerlendirmek gerekir. O nedenle Daum'a hak veriyorum ve tüm statlarda hakemler için boy aynası olması gerektiğini düşünüyorum'' diye konuştu. 
     
</TEXT>
</DOC>
