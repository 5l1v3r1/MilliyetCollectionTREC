<DOC>
<DOCNO> 158647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/yazar/guclu.html </URL>
<DATE> 2003/05/24/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Staj ve tecrübe nasıl kazanılacak 
</HEADLINE>
<TEXT>

     Üniversitelerden her yıl 200 bin civarında öğrenci mezun oluyor. Hemen hepsi de iş peşinde. Ama önlerinde daha yüz binlerce işsiz olduğu için bu yıl mezun olanların, iş bulanlar kervanına katılmaları çok zor. 
     Torpili olmayanın staj yeri ayarlaması, deneyimi olmayanın da iş bulabilmesi adeta mümkün değil. İşte gençleri isyan ettiren de bu. Her türlü yeterliliğe sahip olmalarına karşın tüm kapıların yüzlerine kapanmasına bir anlam veremiyorlar. 
     Taşradaki üniversite öğrencileri gibi Türkiye'nin en iyi yükseköğretim kurumları diye bilinen üniversitelerin öğrencileri de son birkaç yıldır staj yeri bulmakta zorlanıyor. Bu konuda ortaya iki çarpıcı sonuç çıkıyor. İlki torpillilere öncelik verilmesi. İkincisi ise işyerlerinin stajyerlere kapılarını sonuna kadar kapatmaları ya da iyice daraltmaları. Gerekçe ise ayak bağı oluyorlarmış. Masrafı artırıyorlarmış. 
     Üniversite mezunu gençlerin bu konudaki en büyük şik yetleri şu 
     İşverenler bize ne staj ne de iş olanağı sağlıyorlar. Sonra da iş başvurularında ille de tecrübe diyorlar. Onlar, bu olanağı sağlamazlar ise biz nasıl tecrübe kazanacağız YÖK, üniversiteler ve işveren kuruluşları bir araya gelerek özellikle staj konusuna bir çözüm bulmalılar. İnsan gücü açısından doyuma ulaşmış sektörlere eleman yetiştirmemeliler .. 
     Evet, dışarıdan bakıldığında ufak bir ayrıntı gibi gözükse de staj ve iş başvuruları, gençler için hayati derecede önem taşıyan bir konu. Bu konuda onlara yardımcı olmak, gençlik adına yapılacak en büyük hizmetlerden birisi olur... 
     
Burs, burs, burs      Son günlerde insanın içini cız ettiren elektronik postaların sayısı giderek artıyor. Birçok gencimize, dünyanın en iyi üniversitelerinden kabul gelmiş. Ama gidemiyorlar. Burs için gerek devlet, gerekse özel sektörde çalmadık kapı bırakmamışlar. Ama nafile. Verenlerin kotaları dolmuş. Vermeyenlerin ise zaten hiç umurunda değil. Oysa, benzer durumdaki öğrencilere dünyanın her yerinde devlet, özel sektör ve vakıf desteği söz konusu. 
     Milli Eğitim Bakanlığı, çoğu eğitim kaliteleri güven vermediği için boş kalan kolejlere öğrenci göndereceğine, bu öğrencilere sahip çıkmalıdır. Lise çağındaki başarılı öğrenciler için Türkiye'de devletin fazlası ile okulu var. Ama mastır ve doktora düzeyinde ne kadar iyi üniversitelerimiz olsa da dünyanın en iyi üniversitelerine, geri dönülmesi koşulu ile öğrenci göndermek bir kazançtır. Bu bir beyin göçü gibi algılansa da artılar eksiler iyi hesaplanmalıdır. Bu öğrenciler, Türkiye'den burs bulamamaları halinde yurtdışı burslara yöneliyorlar ki, işte beyin göçü gerçek anlamda o zaman gerçekleşiyor. 
     Giden, hele hele kırılarak giden bir daha geri dönmüyor. 
     Gençleri sevenlerin, statükocu, hamaset dolu, otoriter gençlik bayramından sıkılanların işte bu noktada gençlere sahip çıkmaları gerekiyor. Yoksa laf ile gençlerin sorunları çözülmüyor .. 
     Özetin özeti İktidar, gençler için h l ortaya bir şey koyabilmiş değil. Yapsınlar, ilk alkışlayan yine biz olalım. 
     
     

</TEXT>
</DOC>
