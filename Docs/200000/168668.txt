<DOC>
<DOCNO> 168668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/yasam/yas01.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazıklar olsun 
</HEADLINE>
<TEXT>

Bir kapkaççı, başına taş düştüğü için can çekişen yaralıyla, ona yardıma gelen eski hemşire ile iki kişinin daha cüzdan ve cep telefonlarını çaldı... 
     ÜMRAN AVCI İstanbul 

     Beyoğlu'nda bakımsız bir binadan düşen taşın öldürdüğü Gazi Üniversitesi öğretim üyesi Doç. Dr. Sadi Konuralp'in hayata döndürülmesi için ilkyardım yapılırken bir insanlık ayıbının yaşandığı ortaya çıktı. 
     Olay yerine ambulans beklenirken eski hemşire olan avukat Hacer Yılmaz, Konuralp'e yardım etmek için koşarak olay yerine gitti. Bu sırada da, çantasını daha önceden tanıdığı lokalin garsonuna teslim etti. Ancak, garson da telaşla çantayı masaya bırakıp kalabalığa yöneldi. İlk müdahalenin ardından ambulans geldi ve Doç. Dr. Sadi Konuralp ambulansa taşındı. 
     
     İnsanlık ölmüş... 
     Bu süre içinde kalabalığa karışan kişi veya kişiler, yaşam mücadelesi veren Konuralp, Yılmaz ve orada bulunan bir vatandaşın cüzdanları ile bir başka kişinin de cep telefonunu çaldı. 
     Çantasını bıraktığı lokalden ilkyardım için peçete ve kaşık aldığını anlatan Yılmaz, olayı şöyle anlattı "Kaşıkla Konuralp'in dilini tuttum. İlk müdahaleden bir süre sonra ambulans geldi. Konuralp'i ambulansa taşıdık. Ben de hastaneye gidip orada da müdahalede bulundum. Geri dönünce cüzdanımın çalındığını anladım. Herhalde hırsız, yardım görüntüsüyle kalabalığa karıştı. Çünkü Konuralp'in cüzdanının da taşıma sırasında çalındığını düşünüyoruz." 
     Yılmaz, sözlerini şöyle sürdürdü "Cüzdanımda kredi kartı, nema kartım ve müvekkilimin haciz için 100 dolar masraf parası vardı. Yani yaklaşık 150 milyon lirayı çaldılar. Zaten önemli olan para değil, insanlığın geldiği nokta." 
     

</TEXT>
</DOC>
