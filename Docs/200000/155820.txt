<DOC>
<DOCNO> 155820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/soneko10.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Coşkun Döviz kuruna müdahaleyi düşünmüyoruz... 
</HEADLINE>
<TEXT>

     Sanayi ve Ticaret Bakanı Ali Coşkun, iç borçlarda hızla vadelerin uzadığını ve reel faizlerin düştüğünü belirterek, ''artık iç borçlarda çevrilememe endişesi kalkmış durumda'' dedi. 
     Ali Coşkun ''Hedef 2023 Forum İstanbul-Yüzyıl Konferansı''nda yaptığı konuşmada, dünyadaki gelir dağılımındaki dengesizliğe işaret ederek, böyle bir dağılım altında özgürlüklerin de aynı oranda dağıldığını vurguladı. 
     Türkiye'de gayri safi milli hasılanın GSMH yüzde 57'sinin nüfusun ilk yüzde 20'sini, en alt kademedeki yüzde 20'nin de yüzde 4.7'sini aldığını hatırlatan Coşkun, bunun adaletsizlik olduğunu, Türkiye'nin varlık içinde yokluk çektiğini söyledi. 
     Ali Coşkun, şöyle konuştu 
     ''Halkı şu anda sıkıntıya sevk eden sorunların başında işsizlik, hayat pahalılığı var. Enflasyonla hayat pahalılığı üvey kardeş ama enflasyonu düşürseniz bile halkın satın alma gücünü artırmazsanız hayat pahalılığı devam ediyor demektir. Bir de gelir dağılımında büyük bir adaletsizlik yaşıyoruz.'' Bazı çevrelerce ifade edilen iç borçları çeviremeyecekler. Yeniden yapılanmaya gidecekler iddialarına rağmen, şu anda dış borçlarda kısa vadeli borçların yüzde 15, orta ve uzun vadeli borçların yüzde 85 civarında olduğuna işaret eden Coşkun, sıkıntılı görünen ve vadesi kısalan reel faizlerin çok yüksek olduğu bir ortamda iç borçlarda hızla vadelerin uzadığını ifade etti. 
     Coşkun, ''Reel faizler düşüyor. Artık iç borçlarda çevrilememe endişesi kalkmış durumda'' dedi. 
     İhracattaki hareketliliğe de değinen Coşkun, dolar kurunun müdahele edilmeden kendi dengelerini kurarak bir seviyeye oturduğunu söyledi. 
     Üretimde, kapasite kullanım oranlarında artış başladığını belirten Coşkun, ''Geçen hafta Almanya'daydım. Yatırımcı arkadaşlarla toplantı yaptık. Büyük heyecan var. Hem uluslararası sermaye gruplarında, hem de bizim yurtdışına giden gurbetçilerimiz tekrar ülkelerine yatırım için büyük heyecan içindeler'' dedi. 
     Coşkun, yabancı sermayenin önündeki engelleri kaldıracak yasayı Meclis'e sevkettiklerini, bir an önce bunu çıkaracaklarını hatırlattı. 
     
     ''ENDİŞE EDECEK BİR DURUM YOK'' 
     Ali Coşkun, ''Şimdi kısa zamanda vergi barışı ile gelen dopingden de yararlanarak, boğulmakta olan bir kişinin simide tutunup nefes alıp ondan sonra yüzerek karaya çıkması gibi bunalımdan çıkacağı ve mali disiplini mutlak surette para politikası güçlendirilmiş kamu maliyesiyle desteklerken üretimle güçlendirmiş olacağız'' diye konuştu. 
     Konuşmasının ardından, döviz kurundaki düşüşe ilişkin gazetecilerin sorularını da yanıtlayan Coşkun, şunları kaydetti 
     ''Kur meselesi, özerk olan Merkez Bankası'nın sorumluluğu altında. Hazine de bunu takip ediyor. Hükümet olarak yakından takip ediyoruz. Birden bire heyecana kapılmamak lazım. Ekonomi, istikrara kavuşurken dengeler oluşmaktadır. Ve devlet ekonomiden elini çektikçe ekonomi kendi dinamiklerini oluşturmaktır. Takip ediyoruz. Herhangi bir müdahaleyi düşünmüyoruz.'' Coşkun, endişe edecek bir durum olmadığını vurgulayarak, şöyle devam etti 
     ''Ben de sanayiden, ihracattan geliyorum. Şubat, Mart ayında 1 milyon 700 bin lirayken siparişler alınmış. Şimdi düşük kurla yüklemeler yapıldı. Ve para geliyor. Ama kredi kullananlar da o gün 1 milyon 700 bin liradan aldığı krediyi bu gün 1 milyon 500 bin liradan ödüyor. Öyleyse bu dengeler, kendi içinde oluşacak demektir. Bazı işletmeler euro bazında girdi temin etmiş, dolar bazında satış yapmış. Tabii ki bunlar biraz mağdur durumda ama çok acele karar vermemek lazım. Hassasiyetle takip ediyoruz.'' Ali Coşkun, ''Sanayiciyi kıyıya çıkaracağınızı söylediniz. Nasıl olacak '' sorusunu da şöyle yanıtladı 
     ''Sanayinin önündeki bütün engelleri kaldırıyoruz. Kaynaklar ele geldikçe vergi 1 gibi, vergi 2, vergi 3 reformlarıyla bunları dengeleyeceğiz. Şu anda Meclis'e sevkedilen sosyal güvenlik, barış yasasıdır. Çünkü 11 katrilyon lira civarında Bağ-Kur, 4 katrilyon lira civarında sosyal sigorta primi tahakkuk ettiği halde tahsil edilmemiş. Dolayısıyla bu konuda vergi barışı gibi barış getirmeyi düşünüyoruz.'' 
     
</TEXT>
</DOC>
