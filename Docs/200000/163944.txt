<DOC>
<DOCNO> 163944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo01.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk taraftarlarla Fransız polisi arasında yine arbede.. 
</HEADLINE>
<TEXT>

     A Milli Futbol Takımı Fransa'nın Saint Etienne kentinin Saint Galmier kasabasında 2003 FİFA Konfederasyon Kupası'nın hazırlıklarını sürdürürken, taraftarlarla da adeta köşe kapmaca oynuyor. 
     A Milli Futbol Takımı, dün akşam yaptığı antrenman sırasında yaşadığı tatsızlık nedeniyle bugün kamp yapılan Saint Galmier kasabasına yaklaşık 30 kilometre uzaklıkta olan ve basın mensuplarından bile son ana kadar gizlenen bir sahada antrenman yaparken, Türk taraftarlar burayı da buldu. 
     Antrenman sahasının etrafında bulunan tel örgülerden içeriye girmeye çalışan bazı taraftarlarla Fransız polisi arasında arbede yaşandı. Bir Türk taraftar, Fransız polisi tarafından tutuklandı. 
     Milli Takımlar Teknik Direktörü Şenol Güneş, 1.5 saat süren akşam antrenmanında hafif ısınma hareketlerinden sonra, ayakla ve elle top kovalama oyunu yaptırdı. 
     Antrenmana daha sonra taktik çalışmasıyla devam edildi. Çift kale maç yaptıran Güneş, özellikle hücum ağırlıklı bir çalışma uyguladı. İdmanda futbolcuların oldukça istekli oldukları gözlendi. Güneş, çalışmanın son bölümünde futbolculara şut attırdı. 
     A Milli takım Fransız polisi tarafından oldukça titiz bir şekilde korunurken, yine çok sıkı polis koruması altında oteline götürüldü. A Milli Futbol Takımı oteline dönerken, otoyolda Türk taraftarlar polislerin aşırı güvenlik önlemlerine karşın otoyolda da otobüsü takip ettiler. Polislerin uyarılarını dinlemeyen taraftarlar kazaya neden oluyorlardı. 
     Yarın gündüz dinlenecek olan A Milli takım, akşam TSİ 20.00'de, turnuvanın ilk maçında karşılaşacağı ABD müsabakasının son hazırlıklarını maçın oynanacağı Saint Etienne Geoffroy Guichard Stadı'nda sürdürecek. Bu çalışmanın ilk 15 dakikası basına açık olacak. 
     Öte yandan, antrenman dönüşü A Milli takımı, kamp yaptığı oteli önünde yaklaşık 100 taraftar alkışlarla karşıladı. 
     
</TEXT>
</DOC>
