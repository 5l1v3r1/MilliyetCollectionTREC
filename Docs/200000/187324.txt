<DOC>
<DOCNO> 187324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sonspo30.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli İngiltere'yi çok rahat yeneceğiz.. 
</HEADLINE>
<TEXT>

     İkinci Lig A Kategorisi takımlarından Vestel Manisaspor'un teknik direktörü Mustafa Denizli, bir futbol talihsizliği olmadığı takdirde, Türkiye'nin İngiltere'yi çok rahat yeneceğini söyledi. 
     Özel Ege Lisesi'nin davetlisi olarak İzmir'e gelen Denizli, öğrencilerle sohbet etti ve soruları yanıtladı. 
     Türkiye-İngiltere maçının nasıl sonuçlanacağı yolundaki soruyu yanıtlayan Denizli, bütün ülkenin Türkiye'nin İngiltere'yi yeneceğine inandığını belirterek, şöyle konuştu 
     ''Ben de inanıyorum. Bundan 15 sene önce kimse inanmıyordu. Türkiye, ekibiyle, bireyleriyle ve değerleriyle İngiltere'nin önünde. Evinde oynuyor ve İngiltere Türkiye'den korkuyor. Bunlar avantajlarımız. Bunları değerlendirmemiz gerekir. Bir futbol talihsizliği olmazsa Türkiye, İngiltere'yi çok rahat yener.'' Denizli, bir öğrencinin, ''Fenerbahçe taraftarı mı sizin ayrılmanızı istedi'' şeklindeki sorusunu ise şöyle yanıtladı 
     ''Fenerbahçe taraftarı benim ayrılmamı istemedi. Anketlerde bunu doğrular. Fenerbahçe'den ben kendim ayrıldım. Fenerbahçe taraftarı beni sever, bana inanır. Fenerbahçe yönetimi, benim görevime son verilmesi için hiç bir çaba sarfetmedi. Fenerbahçe'den kendim ayrıldım. Tabii ki üzüldüm. Hayatım boyunca yarım bıraktığım tek görevimdir. Zamanından önce noktalanmayan görev doğru görevdir. Bunu Şükrü Saraçoğlu Stadı'na gittiğimde görüyor ve yaşıyorum. Bu bana yetiyor.'' 
     
     MANİSA'YA 32 BİN KİŞİLİK STAT 
     Denizli, ''Vestel Manisaspor, Süper Lig'e çıktığı takdirde mevcut stat yetersiz kalacak. Maçlarınızı İzmir'de oynamak ister misiniz '' şeklindeki soru üzerine, gelecek 2 hafta içinde Manisa'daki 19 Mayıs stadının yenileme çalışmalarının başlayacağını belirterek, ''Manisa 32 bin kişilik bir stada kavuşacak'' dedi. 
     İkinci Futbol Ligi A Kategorisi'nde Süper Lig'e çıkmaya aday 7 takım olduğunu, yarışın Sakaryaspor, Kayserispor, Antalyaspor, Yimpaş Yozgatspor gibi takımlar arasında geçeceğini kaydederek, ''Şu andaki grafiğimiz çok iyi. Bunu sürdürürsek Süper Lig'e çıkarız. 20. haftada çıkacak iki takım belli olur. Üçüncü takım da lig sonunda belli olur'' dedi. 
     
     EĞİTİM VE SPOR 
     Sohbet toplantısında, kendi döneminden de söz eden Mustafa Denizli, İzmir'de liseyi okuduğu yıllarda okulda futbol olmadığını belirterek, ''Ben ortaokulda voleybol topu ile futbol oynadığım için öğretmenimden dayak yedim'' dedi. 
     Türkiye'nin eğitim sisteminin bireyleri amansız bir yarış içine soktuğunu ifade eden Denizli, şöyle konuştu 
     ''Ben bunu kendi iki kızımdan biliyorum. Eğitime devam etmek istiyorsan spora vakit ayıramazsın. Spora ağırlık verirsen eğitime devam edemezsin. İkisine de yapabilirseniz kültürlü bir sporcu olursunuz. Türkiye'deki sistem buna izin vermiyor. Bu profili yaratmak zorundayız. Böyle olunca az eğitimli sporcu geliyor. Siz eğitim açısından şanslı nesil, ama spor açısından şansızsınız.'' Denizli, bir öğrencinin, ''Futbolu mu eğitimi mi tercih etmeliyiz'' sorusuna, ''Ben futbolcu olmayı tercih ettim. Liseden ayrıldım. Bu kararın doğru olduğunu görüyorum. Hem Türkiye standartların üstünde kazancım var hem de mesleğimi seviyorum. Bunu devlet de görmeli. Yetenekli öğrenciler teşvik edilmeli. Yeteneklilere ayrıcalık tanınmalı. Bunun bir mahsuru olmaz.'' 
     
</TEXT>
</DOC>
