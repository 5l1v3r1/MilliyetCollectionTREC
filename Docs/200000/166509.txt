<DOC>
<DOCNO> 166509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/magazin/amag.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aldatma' değil 'gönül kayması' 
</HEADLINE>
<TEXT>

'Seviyeli bir ilişki', 'Tostumu yedim, bekliyorum'dan sonra magazin dünyası şimdi de 'gönül kayması' kavramını kazandı 
     ALİ EYUBOĞLU 

     Asuman Krause ile Stelyo Pipis'in 'dolambaçlı yolları' sonunda ayrıldı. 
     Emrah'tan ayrıldığı günün akşamı Pipis'in arkadaşlık teklifine "evet" diyen Krause, Moskova'dan sonra Bodrum'da da bir 'gönül kayması' yaşayınca ilişkileri bitti. 
     "O da ne mi " dediniz Efendim "gönül kayması", "aldatma"nın yeni adı. Mucidi de Asuman Krause. 
     Pipis'le Krause'nin ilişkilerinin başladığı günlerdi. Pipis, sevgilisini ailesinden isteyecek Seda Sayan'la birlikte Almanya'ya, Krause de defile için Rusya'ya gider. Mehmet Ali Erbil'in ani rahatsızlığı nedeniyle Pipis, İtalya'ya geçince Almanya buluşması da iptal edilir. 
     Sevgililer İstanbul'a geldikten sonra Rumeli Hisarı'nda bir kafede buluşur. Pipis, sevgilisine Moskova'dayken kendisini bir Türk tekstilciyle aldatıp aldatmadığını sorar. Krause, başını sevgilisinin göğsüne yaslar, ağlamaya başlar ve şöyle der 
     "Moskova'da gönlüm kaydı." 
     Bu itiraf, ayrılık getirir. Ama uzun sürmez. Araya girenler onları barıştırır. Erbil'in karşı çıkmasına rağmen Pipis, Krause'yle ilişkisini sürdürür. 
     Pipis, geçen hafta sevgilisini İstanbul'da bırakıp Mehmet Ali Erbil'in şov programı çekimi için Kıbrıs'a gider. Çok geçmeden Krause'nin Bodrum'da da bir "gönül kayması" yaşadığı haberi Kıbrıs'a ulaşır. Pipis, sevgilisini arayıp nerede olduğunu sorar. Krause, "Ne Bodrum'u İstanbul'dayım" der. Pipis, akşama sevgilisinin tanımadığı bir erkekle Bodrum görüntülerini ekranda seyredince telefona sarılır 
     "Sen yoluna, ben yoluma." 
     

</TEXT>
</DOC>
