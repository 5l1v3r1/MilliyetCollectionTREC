<DOC>
<DOCNO> 155624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko47.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamyonete, otomobil vergisi... 
</HEADLINE>
<TEXT>

     Sanayi ve Ticaret Bakanlığı Sanayi Genel Müdürlüğü'nün 2000 yılında yayınlanan tebliği Vergi Dairelerine ulaşmadığı için, kamyonet statüsündeki araçlardan, ''otomobil'' statüsünde daha yüksek tutarda motorlu taşıtlar vergisi alındığı iddia edildi. 
     31 Temmuz 2000 tarihli söz konusu tebliğin, panelvan türü kamyonet sınıfı araçların münferit tadilatında, araç sınıfının belirlenmesinde dikkate alınacak konuları içerdiği bildirildi. 
     Türkiye Mimar ve Mühendisler Odaları Birliği Makina Mühendisleri Odası Çorum İl Temsilciliğine kayıtlı Makina Mühendisi Rıdvan Karaküçük, vergi dairelerinin Sanayi Genel Müdürlüğü'nün ilgili yazısının kendilerine ulaşmadığını öne sürerken, fabrikadan panelvan olarak çıkan ve daha sonra tadilat yapılan ve ruhsatında kamyonet olarak belirtilen Fıat Doblo, Renault Kango, Fıat Ducato, Peugeot Boxer gibi araçlardan, Motorlu taşıtlar vergisinin otomobil statüsünde alındığını söyledi. 
     Kendisine ait Fıat Doblo Marka aracın Motorlu Taşıtlar Ek Vergisi 1. Taksitini ödemek için Çorum Vergi Dairesine gittiğinde, aracın ruhsatında kamyonet yazmasına rağmen, otomobil statüsüne göre vergi alındığını ifade eden Karaküçük, şunları kaydetti 
     ''Memur 2000 yılında yayınlanan tebliğin kendilerine ulaşmadığını belirterek vergiyi otomobil statüsünde alıyor. Burada 2003 model bir aracın otomobil olarak yıllık motorlu taşıtlar vergisi 900 milyon 120 bin lira, oysa bizim aracımız kamyonet olarak görülüyor ve ödememiz gereken ücret yıllık 201 milyon 780 bin lira. Arada korkunç fark var. Sanayi Genel Müdürlüğü'nün tebliğinin ilgili daireye ulaşmaması mükellefi bağlamamalı. Devletin burada yaptığı hatadan dolayı vatandaş cezalandırılmamalı. Gelirler Genel Müdürlüğü'ne başvuracağım ve hakkımı arayacağım.'' 
     
</TEXT>
</DOC>
