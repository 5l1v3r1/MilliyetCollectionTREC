<DOC>
<DOCNO> 176348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur25.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnavutluk Başbakanı'nın ameliyatı sona erdi... 
</HEADLINE>
<TEXT>

     Arnavutluk Başbakanı Fatos Nano, ameliyattan çıktı. 
     International Hospital'de gerçekleştirilen ameliyat sonrası Nano'nun sağlık durumuna ilişkin bir basın toplantısı düzenleyen Genel Cerrahi Uzmanı Prof. Dr. Dursun Buğra, Arnavutluk Başbakanı Fatos Nano'nun, kapalı safra kesesi ameliyatı olarak adlandırılan laparaskopik cerrahi yöntemiyle ameliyat olduğunu ve operasyon sırasında hiçbir sorunla karşılaşmadıklarını söyledi. 
     Nano'nun doğal koşullarda yarın hastaneden ayrılmasında hiçbir sakınca olmadığını vurgulayan Prof. Dr. Buğra, ancak hastanın isteğiyle yatış süresinin birkaç gün uzayabileceğini belirtti. 
     Hastane Başhekimi Doç. Dr. Melih Bulut da, Arnavutluk Başbakanı'nın eski bir hastaları olduğunu ve geçtiğimiz Mayıs ayında yapılan kontroller sırasında safra kesesinde taşlar tespit edildiğini anlattı. 
     Fatos Nano'nun yoğun programı nedeniyle ameliyatın ancak bugün gerçekleşebildiğini dile getiren Doç. Dr. Bulut, ''Sayın Nano, bu hafta veya gelecek hafta içinde işinin başında olabilir'' dedi. 
     Nano'nun sağlık danışmanı Dr. Solis Leonard da, hastanenin üstün donanımlı bir hastane olduğunu ve bu nedenle Nano'nun bu hastaneyi tercih ettiğini söyledi. 
     Arnavutluk Başbakanı Fatos Nano'nun, Başbakan Recep Tayyip Erdoğan'ın oğlu Bilal Erdoğan'ın nikah şahitliğini yaptığı geçen haftadan bu yana Türkiye'de bulunduğu belirtildi. 
     Doç. Dr. Bulut, bir gazetecinin, Başbakan Erdoğan'ın Fatos Nano'ya ''geçmiş olsun'' dileği iletip iletmediğini sorması üzerine, hiç kimsenin ameliyattan haberi olmadığını söyledi. 
     Hastaneye bu sabah yatırılan Nano'ya, eşi Joanna Nano'nun refakat ettiği belirtildi. 
     
</TEXT>
</DOC>
