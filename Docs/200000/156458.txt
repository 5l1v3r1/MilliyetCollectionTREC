<DOC>
<DOCNO> 156458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sontur12.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah'ın patronu Dinç Bilgin'in yargılamasına devam edildi 
</HEADLINE>
<TEXT>

     Etibank'ın eski sahibi Dinç Bilgin ile Cavit Çağlar'ın da aralarında bulunduğu 9 sanığın, Çağlar'a ait hisselerin Bilgin Grubu'na devri sırasında ''Bankalar Kanunu'na aykırı davrandıkları'' iddiasıyla yargılanmasına devam edildi. 
     İstanbul 7. Asliye Ceza Mahkemesi'ndeki duruşmaya, davanın tutuksuz yargılanan 9 sanığı katılmadı. 
     Hakim, dosyanın bilirkişi tarafından incelenmesine karar verildiğini, ancak bilirkişi olarak seçilen İstanbul Üniversitesi Hukuk Fakültesi Ceza Kürsüsü Öğretim Üyesi Doç. Dr. Adem Sözüer'e dosyanın iletilmediğini belirtti. 
     Duruşmada söz alan bazı sanıkların avukatı Müjdat Gültekin, dosyanın bilirkişi tarafından incelenmesini istediklerini kaydetti. 
     Bilirkişinin rapor hazırlamasının beklenmesine karar veren hakim, duruşmayı erteledi. 
     
     İDDİANAMEDEN 
     İstanbul Cumhuriyet Savcısı Emin Ateşağaoğlu'nun hazırladığı iddianamede, Cavit Çağlar'ın, suç tarihinde sahibi olduğu İnterbank'ın mali durumunun zayıflaması üzerine Medya İpek Holding'teki bin lira nominal değerli 100 milyon adet hissesinin, aynı şirketin ortağı durumundaki Bilgin Grubu'na devrine karar verildiği anlatılıyor. 
     Etibank Yönetim Kurulu'nun, 6 Temmuz 1998 tarihinde bu devir işlemi için karar almasına rağmen, kararın bankanın kayıt defterine 1 yıl 6 ay sonra işlendiği belirtilen iddianamede, ''bu şekilde 4389 sayılı Bankalar Kanunu'na aykırı hareket edildiği'' kaydediliyor. 
     Bundan dolayı bankanın eski sahibi Dinç Bilgin, eski yönetim kurulu üyeleri olan Önay Şevket Bilgin, Clifford Holmes Polley, Mustafa Çağlar, Şenol Şankaya, Şükrü Karahasanoğlu, Zafer Mutlu, Osman Oy ve Kamil Atilla Köksal'ın, ''Hisselerin devrinde geriye dönük usulsüz işlem yapmak'' suçunu işledikleri anlatılan iddianamede, tüm sanıkların 1 ile 3'er yıl arasında hapis cezasına çarptırılması isteniyor. 
     
</TEXT>
</DOC>
