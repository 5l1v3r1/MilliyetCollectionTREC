<DOC>
<DOCNO> 168995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur24.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "AB'ye Türkiye'yi Ak Parti sokacak" 
</HEADLINE>
<TEXT>

     Dışişleri Bakanı ve Başbakan Yardımcısı Gül, ''AB yolundaki 7. paketi gelecek hafta meclise getireceğiz. Diğer hafta da bunları kanunlaştıracağız'' dedi. 
     Bakan Gül, partisinin Eskişehir İl Teşkilatı'nın 1. Olağan Kongresi'nde, 2 yıl önce Türkiye'de bir kaos ve kriz ortamının hakim olduğunu, partilerinin de bu süreçte kurulduğunu belirterek, 81 ilde teşkilatlanmayı tamamladıktan kısa bir süre sonra yapılan seçimlerde, halkın AK Parti'yi bağrına bastığını söyledi. İktidara geldikleri 8 ay gibi kısa bir sürede, ''Fırtınalı günleri geride bırakıp, gemiyi selamete kavuşturduklarını'' kaydeden Gül, şöyle konuştu 
     ''Şimdi ekonomi ve diğer önemli meselelerle baş başayız. Yolumuza kararlı bir şekilde devam ediyoruz. Uyguladığımız politikalar sonucu, emekli, çiftçi, esnaf, iş dünyası gibi toplumun tüm kesimlerini rahatlatmaya başladık. Sokağa çıktığımızda kimse bize oy verdiği için pişman olduğunu söylemiyor. Oy vermeyenler de alkışlıyor.'' Ekonomide yaşanan canlanma ile inşaatların başladığını, makinelerin çalıştığını ifade eden Gül, iş dünyasının atılım içine girdiğini bildirdi. 
     Reformist olarak adlandırılan iktidarlarının, köklü reformları art arda hayata geçirdiğini belirten Gül, ''Kamu yönetimi reformunu Eylül'de meclise getirip kanunlaştırdığımızda, yerinde yönetimi hayata geçirmiş olacağız. Bundan sonra il genel meclisi, belediye meclisi üyeleri, protokol üyesi olmaktan çıkacak ve ciddiyete kavuşacak'' diye konuştu. 
     
     ''MÜREFFEH TÜRKİYE'' 
     ''AB'ye Türkiye'yi AK Parti sokacak'' diyen Bakan Gül, şöyle devam etti 
     ''Türk milleti hak ettiği özgürlüklere kavuşacak. Bunlar AB ile rasgeliyor. Biz özgürlüğü hak ve hukuku millete vermeye vaat etmiştik. Şimdi 7. paketi geçireceğiz. AB yolundaki 7. paketi gelecek hafta meclise getireceğiz. Diğer hafta da bunları kanunlaştıracağız. Bir süre daha dişimizi sıkacağız ama ileride müreffeh bir Türkiye yaratacağız.'' 
     
     BAKAN ATALAY 
     Devlet Bakanı Beşir Atalay da bir yıl önce toplumun gelecek kaygısı, gençlerin de umutsuzluk içinde olduğunu belirterek, AK Parti iktidarından sonra uygulanan istikrarlı politikalar sonucu, krizlerin yerini canlanmanın, bunalımın yerini de umudun aldığını söyledi. 
     Ülkeyi krizlerden ve bunalımlardan çıkarmak için iktidara geldiklerini anlatan Bakan Atalay, şöyle konuştu 
     ''Türkiye bir yıldan az bir sürede umutsuzluktan kurtulup, güven ve istikrara kavuşmuştur. Seçim meydanlarında yerine getiremeyeceğimiz sözler vermedik. Ne söylediysek, onu bir bir yerine getiriyoruz. Dinamik hükümetimiz, her konuya yerinde ve zamanında müdahale ediyor. Hükümetin ciddi ve istikrarlı çalışmaları sonucu, Türkiye uluslararası alanda ve her platformda en önemli ülke haline geldi.'' Seçim beyannamelerinin ilk maddesinin ''ilkeli siyaset''le başladığını ifade eden Bakan Atalay, şöyle devam etti 
     ''İlkeli siyaset bizim için çok önemlidir. Bu ilkemizi en ön planda tutuyoruz. Partizanlık yapamayız. Adaleti en iyi şekilde yerine getirmek zorundayız. AK parti mensubu olmak, fedakarlık yapmaya hazır olmak demektir. Hükümet olarak, tüm zorlukların üstesinden gelip, ülkeyi ileri götürmekte kararlıyız.'' Konuşmaların ardından, Fikret Dönmez ve Şadi Doğruyol'un aday olduğu İl Başkanlığı için seçimlere geçildi. 
     
</TEXT>
</DOC>
