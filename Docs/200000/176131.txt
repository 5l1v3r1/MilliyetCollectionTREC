<DOC>
<DOCNO> 176131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/soneko03.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Musul-Kerkük petrol boru hattındaki pompalama durdu 
</HEADLINE>
<TEXT>

     Musul-Kerkük petrol boru hattındaki petrol pompalamanın, onarım nedeniyle durduğu bildirildi. 
     Amerikan 4. Piyade Tümeni Baş Mühendisi Albay Robert Nicholson, Reuters Haber Ajansı'na yaptığı açıklamada, şuanda petrol boru hattından hiçbir şeyin geçmediğini, çünkü yeniden açılan boru hattında onarımın gerektiğini söyledi. 
     Nicholson, yeni açılması nedeniyle basınçtan kaynaklanan teknik sorunların yanı sıra, sabotaj veya yağmalamadan kaynaklanmış bir tahribatın da olduğunu belirtti. 
     Hattın bir bölümünün onarıldığını belirten Nicholson, halen diğer bölümü üzerindeki çalışmalarını sürdürdüklerini kaydetti. 
     Nicholson, boru hattı yanında iki patlamamış bomba bulunduğunu da belirtti. 
     
     "Neden yangın mı " 

     Öte yandan Kerkük-Yumurtalık petrol boru hattındaki petrol pompalamanın, Baiji boru hattı kısmında çıkan ve söndürme çalışmaları yaklaşık 24 saat süren yangın nedeniyle durdurulduğu bildirildi. 
     Irak'ın Kuzeyindeki Amerikan 4. Piyade Tümeni halkla ilişkiler Baş Sözcüzü Yarbay William MacDonald, yaptığı açıklamada, yangının kontrol altına alındığını kaydetti. 
     Yangının çıkış sebebi ve boru hattının yeniden ne zaman çalışmaya başlayacağı konuları ise bilinmiyor. 
     
     Botaş "Arıza doğal" 

     Yeniden açılan ve yangın nedeniyle pompalamanın durduğu bildirilen Kerkük-Yumurtalık boru hattından Adana'nın Ceyhan İlçesi'ndeki Botaş Tesisleri'ne yaklaşık 750 bin varil ham petrolün ulaştığı bildirildi. 
     13 Ağustos çarşamba günü saat 16.30 itibariyle yeniden açılan hattan, BOTAŞ Tesisleri'ne yaklaşık 750 bin varil ham petrolün ulaşarak, depolandığı belirtildi. 
     BOTAŞ yetkilileri, hatta arızaların olmasının da doğal olduğunu belirterek, ''Savaşın sıkıntıları var. Hatta zaman zaman elektrik kesintileri oluyor. Teknik nedenlerden dolayı kaynaklanan arızaların olması doğaldır. Önemli olan akışın başlamasıdır'' dediler. 
     Körfez Savaşı'ndan sonra Birleşmiş Milletler BM kararları çerçevesinde sınırlı miktarda petrol taşıyan Kerkük-Yumurtalık ham petrol boru hattı, ABD'nin Irak'a müdahalesiyle tamamen devre dışı kalmıştı. Hattan 13 Ağustos Çarşamba günü saat 16.30 itibariyle yeniden petrol pompalanmaya başlanmıştı. 
     
</TEXT>
</DOC>
