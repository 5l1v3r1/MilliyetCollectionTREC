<DOC>
<DOCNO> 185786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/soneko23.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylül'de yatırım araçları ne kazandırdı 
</HEADLINE>
<TEXT>

     Borsa, Eylül ayının önemli bölümünde, başarılı geçen Hazine ihaleleri, Merkez Bankası'nın faiz indirimi ve ABD kredisiyle ilgili gelişmelerin yarattığı olumlu hava nedeniyle yeni rekorlar kırdı. 
     Ayın son günlerinde, Irak'a asker gönderilmesindeki belirsizliklerin yanında Yargıtay'ın DEHAP ile ilgili onama kararıyla düşüşe geçen borsa 13,000 puan seviyelerini koruma çabası içinde oldu. 
     Borsanın yanında dolar dışındaki döviz türleri ve altın fiyatları da Eylül ayını artışlarla kapattı. Repo, banka ve tahvil-bono faizlerinin ortalamalarında önemli düşüşler gerçekleşti. Yatırım fonlarının aylık ortalama değer artışı yüzde 3.90'a ulaştı. 
     
     BORSA 

     İMKB Ulusal-100 Endeksi, Eylül ayında 1,444.06 puan artarak 11,611.84 puandan 13,055.90 puana çıktı. İMKB'de işlem gören hisse senetlerinin aylık ortalama değer artışı yüzde 12.44 oldu. 
     Eylül ayında, İMKB Ulusal Mali Endeks 2,664.16 puanlık artışla 16,732.78 puana, İMKB Ulusal Sanayi Endeksi 918.85 puanlık artışla 12,474.24 puana ve İMKB Ulusal Hizmetler Endeksi 44.48 puanlık artışla 7,472.10 puana yükseldi. 
     Mali grup hisselerin aylık ortalama değer artışı yüzde 18.94, sanayi grubundaki hisselerin aylık ortalama değer artışı yüzde 7.95 ve hizmetler grubundaki hisselerin aylık ortalama artışı da yüzde 0.60 oldu. 
     
     KAZANANLAR VE KAYBEDENLER 

     Geçen ay en yüksek oranlı getiriyi yüzde 61.54'lük artışla Altınyunus Çeşme hisseleri sağladı. 
     Gersan Elektrik hisseleri yüzde 49.18'lik artışla ikinci ve Ersu Gıda hisseleri de yüzde 45.73'lük artışla üçüncü oldu. 
     Penguen Gıda hisseleri Eylül ayında yüzde 28.52 oranında gerileyerek en çok değer yitiren hisse senedi oldu. Sanko Pazarlama hisseleri yüzde 23.23'lük düşüşle ikinci, Bak Ambalaj hisseleri de yüzde 18.48'lik düşüşle üçüncü sırada yer aldı. 
     Geçen ay İMKB'deki değişik pazarlarda işlem gören toplam 293 hisse senedinden 182 tanesi değer kazanırken, 96 hisse senedi değer yitirdi, 15 hissenin fiyatı da aynı kaldı. 
     
     DÖVİZ 

     Dolar dışında kalan yabancı para birimleri geçen ay Türk Lirası karşısında değer kazandı. 
     İstanbul Serbest piyasada alınıp satılan dövizlerden ABD Doları Eylül ayında Türk Lirası karşısında yüzde 0.29 oranında düşüş göstererek 1 milyon 393 bin liraya geriledi. 
     AB'nin ortak para birimi Euro'nun geçen ayki artışı yüzde 6.75, İngiliz Sterlini'nin yüzde 5.80 ve İsviçre Frangı'nın yüzde 6.43 olarak gerçekleşti. 
     Eylül sonunda Euro'nun satış fiyatı 1 milyon 630 bin lira, İngiliz Sterlini'nin 2 milyon 335 bin lira ve İsviçre Frangı'nın 1 milyon 60 bin lira oldu. 
     
     ALTIN 

     Eylül ayında 24 ayar külçe altının gram satış fiyatı yüzde 2.06, Cumhuriyet altının satış fiyatı da yüzde 1.74 oranında arttı. 
     Cumhuriyet altınının satış fiyatı ay boyunca 2 milyon lira yükselerek 117 milyon liraya, 24 ayar külçe altının gram satış fiyatı da 350 bin lira yükselerek 17 milyon 350 bin liraya çıktı. 
     İstanbul Altın Borsası'nda İAB işlem gören külçe altının gram fiyatı da Temmuz ayı boyunca yüzde 2.03'lük artışla 17 milyon 140 bin 600 lira oldu. 
     
     YATIRIM FONLARI 

     Menkul kıymet yatırım fonlarına katılma belgelerinin Eylül ayındaki ortalama değer artışı yüzde 3.90 olarak gerçekleşti. 
     Geçen ay katılma belgeleri arasındaki en yüksek oranlı artışlar, yüzde 18.80 ile İş A Tipi Mali Endeks Fon, yüzde 16.56 ile Koç Yatırım A Tipi Değişken Fon ve yüzde 16.41 ile Denizbank A Tipi İMKB-100 Endeks Fon belgelerinde kaydedildi. 
     Geçen ayın değer yitiren katılma belgeleri ise yüzde 1.35'lik düşüşle Ata B Tipi Yabancı Menkul Kıymetler Yatırım Fonu ve yüzde 1.16'lık düşüşle Oyakbank B Tipi Yabancı Menkul Kıymetler Fonu oldu. 
     Yatırım fonlarının fiyat seyrini izleyen A.A Bileşik Fon Endeksi Eylül ayında 16 bin 34 puan artarak 427,359 puana yükseldi. 
     
     TAHVİL, BONO, FAİZ, REPO 

     İMKB Tahvil Bono Piyasası'ndaki ortalama oranlardan parasını bir ay boyunca tahvil ve bonoda değerlendirenlerin Eylül ayında vadelerine göre kazançları yüzde 2.18 ile yüzde 3.27 arasında oldu. 
     Banka faizlerinde ay içinde ortalamalarda 3.30 puana varan düşüşler olurken, 1 ay vadedeki ortalamalarda yüzde 29-36 aralığına gelindiği gözlendi. 
     Önde gelen ve değerlendirmeye alınan 10 kamu ve özel bankanın Haziran sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin aylık net getirisi yüzde 2.38 oldu. 
     Ağustos sonunda ortalama yüzde 33'ün hemen üstünde seyreden oranlardan parasını repoda değerlendiren yatırımcılar geçen ay yüzde 2.16 dolayında kazanç elde ettiler. 

     
</TEXT>
</DOC>
