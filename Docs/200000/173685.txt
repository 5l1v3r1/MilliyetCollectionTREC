<DOC>
<DOCNO> 173685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun24.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki geçici hükümet, bakan atamalarını görüşüyor... 
</HEADLINE>
<TEXT>

     Irak'ta 13 Temmuz'da kurulan geçici hükümet konseyinin bakan atamalarını ele aldığı toplantı başladı. 
     Konsey üyesi Muvaffak El Rubai, AFP'ye yaptığı açıklamada, ''Konu kolay bir konu değil. Çok karmaşık ve zaman gerektiriyor, seçimimize rehberlik edecek ölçütleri inceleyeceğiz'' dedi. 
     El Rubai, kendisi de pek inanmamasına rağmen, bu hafta içinde konunun kesin bir çözüme kavuşabileceğini belirterek, ''Önemlerine göre, yani birinci ve ikinci kategori olarak çeşitli bakanlıkları bölüşeceğiz. Bakanların niteliği de uzlaşmayı gerektiren bir konu, kesin çözüme bağlanması gereken birçok mesele var'' diye konuştu. 
     Bakanların siyasetçiler, teknokratlar, ya da eski üst düzey Iraklı memurlar arasından mı yoksa toplum mozaiğine uygun olarak Sünni, Şii, Hıristiyan, Arap, Türkmen ya da Kürtlerden mi seçileceğinin belirleneceğini söyleyen El Rubai, ''Bakanlıkların kolay bir görevi olmayacak, bu nedenle gereken yeterliliğe sahip kişilerin seçiminin titizlikle yapılması gerekiyor'' ifadesini kullandı. 
     El Rubai, ''Saddam Hüseyin rejimi devlet mekanizmasıyla birlikte devrildi ve bizim görevimiz yeni bir mekanizma oluşturmak'' dedi. 
     
</TEXT>
</DOC>
