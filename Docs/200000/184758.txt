<DOC>
<DOCNO> 184758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sondun10.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra polisi, sihirbaz Blaine'e "koruma faturası" gönderdi 
</HEADLINE>
<TEXT>

     Londra Metropolitan polisi, başkentin tarihi köprüsü Tower Bridge'de, sadece su ile beslenerek ve bir cam kutu içinde 44 gün kalarak rekor kırmaya çalışan Amerikalı sihirbaz David Blaine'in menajerlerine, ''koruma faturası'' gönderdi. 
     Başkent polis teşkilatının aylık bilançosunu açıklayan teşkilat başkanı John Stevens, Blaine'i izlemek isteyen meraklıların 24 saat köprü ve civarına geldiklerini, bu kalabalığın kontrol altında tutulması için devriye hizmeti verdiklerini söyledi. 
     Bir komiser ve 6 memurun akşamdan sabaha kadar görev yaptıklarını belirten Stevens, bu memurlara hafta içi gecelik 200 ila 400 sterlin, hafta sonunda da 1400 sterlin ödendiğini kaydetti. 
     Stevens, faturanın Blaine'in menajerlerine gönderildiğini, onların da geçen hafta sonundan beri ödeme yaptıklarını bildirdi. 
     Öte yandan, Blaine'in 5 Eylül'de başlayan rekor denemesi nedeniyle Tower Bridge çevresinde sıkışan trafik problemlere neden oluyor. Blaine'in bulunduğu cam kutuya saldırmak isteyen 12 kişi de gözaltına alındı. 
     
</TEXT>
</DOC>
