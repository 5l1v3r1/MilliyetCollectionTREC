<DOC>
<DOCNO> 165458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur33.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Topluma kazandırma yasası çıkıyor... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Türkiye'nin içinde bulunduğu coğrafyanın ''barış ve huzur coğrafyası'' olması için önemli bir adım atmaya karar verildiğini bildirdi. Çiçek, bu adımın adının ''topluma kazandırma yasası'' olduğunu söyledi. 
     Çiçek, Bakanlar Kurulu toplantısının ardından yaptığı açıklamada, Irak'ta yaşanan gelişmelerden sonra Ortadoğu coğrafyasında önemli gelişmeler meydana geldiğine dikkati çekerek, bu gelişmelerin bölgedeki tüm ülkeleri etkilediğini ve etkileyeceğini söyledi. Çiçek, şunları kaydetti 
     ''Hepimiz biliyoruz ki, Ortadoğu coğrafyası uzunca bir süre ve halen terörün destek gördüğü, himaye edildiği, eğitim verildiği, barındığı, hatta devlet politikası haline geldiği bir coğrafyadır. Bundan en fazla zararı da Türkiye, Türk insanı görmüştür. Şimdi terör, onlara destek verenleri de onu politika haline getirenleri de sıkıntıya sokmuştur, sokmaktadır. Biz Türkiye olarak yaşanan bunca acıdan, ızdıraptan ve sıkıntılardan sonra, bu coğrafyanın huzur, barış ve işbirliği coğrafyası olmasını arzu ediyoruz. Bölgenin, bundan sonra ülkelerin yasal ve nizami güçleri dışında her türlü silahlı terörist guruplardan arındırılmasını istiyoruz. Bunu temin için, başta komşularımız olmak üzere ABD ve herkesle işbirliği arayışlarımızı sürdürmekteyiz.'' 
     
     ÖNEMLİ ADIM 
     Bu konuda, değişik kademelerde ve değişik zamanlarda çok yönlü görüşmeler yapıldığını anlatan Çiçek, temasların halen devam ettiğini söyledi. Çiçek, Türkiye olarak barış ve huzurun bölgede ve ülkede temini için devletin her kademesinde konunun tüm yönleriyle incelendiğini, değerlendirildiğini, uzun bir çalışma sonucu ve tam bir görüş birliği içinde önemli bir adım atmaya karar verildiğini söyledi. 
     Çiçek, ''Devletimizin ve milletimizin, ülkemizin devamı için böyle bir adım atmaya karar verilmiştir. Bu adımın adı, 'topluma kazandırma yasası'dır. Bu adımdan beklenen faydanın sağlanması için, başta basın mensupları olmak üzere herkesin büyük bir sorumluluk duygusu içinde çalışmalara yardımcı olmasını bekliyoruz'' dedi. 
     Hükümet Sözcüsü Cemil Çiçek, yasayla ilgili olarak cuma günü İçişleri Bakanı'nın bilgi vereceğini söyledi. Bakan Çiçek, yasanın genel hatlarına ilişkin bir soru üzerine, şunları söyledi 
     ''Genel hattı... Bölgede, bu coğrafyada, Ortadoğu coğrafyasında ve ülkemizde barışın, huzurun temin edilmesi, yasal ve nizami güçlerin dışında ki, bunlar o ülkelerin ordularıdır, polis teşkilatıdır, güvenlik teşkilatıdır, onun dışındaki her türlü terörist grupların silahlardan arındırılması ve bölgenin huzura, barışa kavuşması için yapılan çok yönlü tedbirlerin bir parçasıdır.'' 
     
</TEXT>
</DOC>
