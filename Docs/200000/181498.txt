<DOC>
<DOCNO> 181498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko21.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO'dan kredi kartı faizleri için mektup atağı... 
</HEADLINE>
<TEXT>

     Ankara Ticaret Odası ATO Başkanı Sinan Aygün, Başbakan Recep Tayyip Erdoğan, Bakanlar Kurulu üyeleri ve milletvekillerine birer mektup göndererek, bankaların uyguladığı kredi kartı faizlerini şikayet etti. 
     Bankalar Birliği ve Bankalara da mektup yazan Aygün, kredi kartı faizlerinin düşürülmesini istedi. 
     ATO'dan yapılan yazılı açıklamada, Aygün'ün, Başbakan, Bakanlar Kurulu üyeleri ve milletvekillerine yolladığı mektupta, yıllık yüzde 287'lere varan kredi kartı faiz oranlarının bu şekilde sürdürülmesinin imkansız olduğu, bu durumun dar gelirli kesimden mali kesime sermaye transferine neden olarak yoksulluğu artırdığına dikkat çekildiği vurgulandı. 
     Mektupta, ''Kredi kartlarına ilişkin düzenlemelerin Tüketici Yasası içerisinde yer alması sorunlara yol açmaktadır. Münhasır bir Kredi kartları Yasası çıkarılmalı ve bu yasa ödünsüz uygulanmalıdır'' denildi. 
     Mektupta, enflasyonun yüzde 22, Hazine borçlanma faizlerinin yüzde 40, tüketici kredisi faizlerinin aylık yüzde 3'e düştüğüne dikkat çekilirken, bankaların kredi kartlarına yıllık yüzde 287.5'e varan oranlarda faiz uygulaması eleştirildi. 
     
     UYANIK BEZİRGANLAR 
     Buna karşılık bankaların mevduatlara yıllık yüzde 33-35 arasında faiz uyguladığı örneklerle ortaya konulurken, bankalar ''uyanık bezirganlara'' benzetildi. 
     Bu yıl başında Tüketici Yasası'nda yapılan değişiklikle kredi kartı ve temerrüt faizlerine ilişkin bir dizi düzenleme yapıldığı ve vatandaşın kriz döneminden gelen stok borçlarına ödeme kolaylığı getirildiği hatırlatılan mektupta, ''Ancak o gün tedavi edilen hastalık nüksetmiştir. Yapılan yasal düzenlemenin açıklarını bulan bankalar, faizleri de aşağı çekmeyerek tüketici kıyımı yapmaktadır'' görüşüne yer verildi. 
     Mektupta, Tüketici Yasası'nda temerrüt faizlerinin cari faizin yüzde 30 fazlasını aşmayacağı yönündeki maddesinin kanuna karşı hile yoluyla by-pass edildiği dile getirilirken, bazı bankaların yıllık en yüksek faizi dikkate alarak aylık faizi yüzde 12'ye kadar çıkarıp, temerrüt faizlerini yüzde 376'ya kadar yükselttikleri belirtildi. 
     Mektupta, 19 bankanın uyguladığı yıllık kredi kartı faizlerinin yüzde 112.9 ile yüzde 287.5 arasında değiştiğini ortaya koyan bir çalışmaya da yer verildi. 
     
     BANKALAR BİRLİĞİ VE BANKALARA DA MEKTUP 
     Bankalar Birliği ile bankalara da birer mektup gönderen ATO Başkanı Aygün, bankaların uyguladığı faizleri eleştirdi. 
     Bankacılık sisteminde sahnelenen acımasız uygulamaların son derece üzüntü verici olduğunu vurgulayan Aygün, mektubunda şu görüşlere yer verdi 
     ''Bankacılık kesiminin tümünü olumsuz uygulamalarıyla eleştirmek niyetinde değilim. Bazı bankalarımızın çok düzgün çalıştıklarını da söylemeden geçemem. Ancak kötü uygulamaları da görmezlikten gelemem. Nihayet bankalar da ATO üyesidir ve üyelerimin haklı davalarını savunmaya hazırım. Ancak özellikle kredi kartı faizlerinde uygulanan faiz oranlarının piyasadaki göstergelerle bağdaşmadığını söylemeden geçemeyeceğim. Bana bankaların kredi maliyetlerinin yüksekliğinden ya da kredi kartlarının diğer kredilerden farklılık gösterdiği, riskinin daha yüksek olduğu ya da dünyada da kredi kartı faizlerinin normal kredi faizlerinden yüksek olduğunu söyleyebilirsiniz. Bunların hepsi doğru olabilir. Ancak diğer göstergeler arasında bu kadar uçurum olduğu başka bir ülke yoktur. Kısaca kantarın topuzu kaçmıştır. Bankalar Birliği etik dışı bankacılık uygulamalarına son verilmesi ve faizlerin düşürülmesi için bir an önce harekete geçmelidir.'' 
     
     İYİ KOKULAR GELMİYOR 
     Yazılı açıklamada, yazdığı mektupların hükümeti, meclisi, bankaları uyarmak amacı taşıdığını belirten Aygün, kredi kartları konusunda iyi koku aldıklarını geçmişte yaptıkları uyarıların doğruluğu ile kanıtladıkların ifade ederek, ''Burnumuza şimdide iyi kokular gelmiyor. Kantarın topuzu kaçtı. Adaletin tecellisi bankaların insafına kalırsa vatandaşın iflası yakındır'' dedi. 
     
</TEXT>
</DOC>
