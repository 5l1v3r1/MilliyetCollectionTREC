<DOC>
<DOCNO> 170226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/soneko29.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson Türkiye-ABD ilişkilerinde şüphe bitecek 
</HEADLINE>
<TEXT>

     ABD'nin Ankara Büyükelçisi Robert Pearson, iki ülke arasında ekonomik bağlarının güçlenmesinin, geçmişte yaşanan şüphe ve güven eksikliğinin yerini alacağını bildirdi Türkiye Müteahhitler Birliği, görev süresi yakında sona erecek ABD'nin Ankara Büyükelçisi Robert Pearson'a veda yemeği verdi. 
     Türkiye Müteahhitler Birliği Başkanı Nihat Özdemir'in Başbakan Recep Tayyip Erdoğan'ın Diyarbakır gezisinde olması nedeniyle, öğle yemeği Türkiye Müteahhitler Birliği Başkan Vekili Erdal Eren'in ev sahipliğinde yapıldı. 
     Büyükelçi Pearson, yaklaşık 45 dakika gecikmeyle katıldığı öğle yemeğinde, Türkiye'de görev süresi içerisinde Türkçe öğrendiğini belirterek başladığı konuşmasında, inşaat sektörü alanında iki ülke firmaları arasında, sadece Türkiye içinde değil, Orta Asya, Kafkasya, Rusya ve Ortadoğu bölgelerinde büyük işbirliği olarakları bulunduğunu söyledi. 
     Pearson, Türk müteahhitlerin Irak'ın yeniden imarı konusunda açılacak ihalelerde taşeron firma olarak görev almak üzere başvurduklarını kaydetti. 
     Türkiye'nin, özellikle Anadolu'nun doğusundan, Bağdat'ın kuzeyindeki tüm bölgelere kadar tek bir ''ekonomik bölge'' olarak düşünülmesi gerektiğini belirten Pearson, Kuzey Irak'ta Türk askerlerinin gözaltına alınması olayına atıfta bulunarak, bu olayın hiç yaşanmaması gerektiğini, ama artık ileri bakmaları gerektiğini bildirdi. 
     Türkiye ile ABD'nin sanayi ve ekonomi alanındaki işbirliği bağlarının güçlenmesinin ise geçmişte iki ülke ilişkilerinde yaşanan şüphe ve güven eksikliği ile zorlukların yerini alacağını ifade eden Pearson, Türkiye- ABD dostluğunu yeniden inşa etme yanında, aynı zamanda Türkiye ile Irak arasında bağların oluşturulmasının, tüm bölgelerin güvenliğine katkıda bulunacağını söyledi Pearson, bu durumun Türkiye'nin ekonomik olarak yararına olduğunu bildirdi. 
     -BAŞKAN VEKİLİ EREN Türk Müteahhitler Birliği Başkan Vekili Erdal Eren de, Pearson'un Ankara Büyükelçiliği döneminde, inşaat sektörü alanında iki ülke firmaları arasında işbirliğine yönelik önemli gelişmelerin olduğunu söyledi. 
     Afganistan'ın yeniden imarı konusunda, iki ülke firmaları arasında işbirliği olanaklarının olumlu sonuçlar verdiğine dikkati çeken Eren, Irak ve Afganistan'da açılacak ihaleler konusunda ABD'nin Ankara Büyükelçiliğinden yakın ilgi gördüklerini bildirdi. 
     İki ülke arasında zaman zaman yaşanan sorunların ortak çıkarlara dayalı dostluklara zarar vermemesi gerektiğini belirten Eren, konuşmasını televizyonlarda yayınlanan bir reklama atıfta bulunarak ''yengeye selam söyle'' diyerek bitirdi. 
     Eren daha sonra, Pearson'a bir antik Hereke halısı hediye ederken ''yengeye saygılarımızla bir halı hediye ettik'' şeklinde konuştu. 
     
</TEXT>
</DOC>
