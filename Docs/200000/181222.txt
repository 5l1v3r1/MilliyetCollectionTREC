<DOC>
<DOCNO> 181222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun15.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bankamızı soymak istiyorsanız lütfen 'evet' tuşuna basınız " 
</HEADLINE>
<TEXT>

     New York'ta giderek artan banka soygunları, ''Banka soymak bu kadar kolay mı '' sorusunu akla getirirken, bazı gazeteler işi alaya alarak, ''Bankamızı soymak istiyorsanız lütfen 'Evet' tuşuna basınız'' altyazılı karikatürler yayınlamaya başladı. 
     Amerikan finans çevrelerinin gazetesi Wall Street Journal'in New York Emniyet Müdürlüğü'nden aldığı bilgiye göre, son bir yıl içinde 16 şubesi bulunan ''Commerce'' bankası 16 kez, 78 şubesi bulunan ''North Fork'' bankası 30 kez, 32 şubesi bulunan ''Banco Popular'' 10 kez, 192 şubesi bulunan ''JP Morgan Chase'' 51 kez ve 56 şubesi bulunan ''Fleet'' 13 kez soyuldu. 
     Gazetenin haberinde, bankaların çoğu kez silahsız ve ''deneyimsiz'' kişiler tarafından soyulması üzerine, polis kaynaklarının suçu banka görevlilerinde aramaya başladığı kaydedildi. Adının açıklanmasını istemeyen bir polis yetkilisi, ''Müşterilere hoş görünmek isteyen banka yöneticileri işi iyice abarttılar. Sahtekar ve dolandırıcılar da bundan istifade ediyor'' dedi. 
     New York Emniyet Müdürü Raymond Kelly ve Bankalar Denetçisi Diana Taylor da, yaptıkları açıklamalarda, ''Şayet bankalar güvenliğin sıkılaştırılması yolundaki çağrılara kulak tıkamaya devam ederlerse, tüm sektörü kapsayacak yasal önlemlerin alınması gecikmeyecektir'' şeklinde konuştular. 
     Emniyet Müdürü'nün yanı sıra New York Belediye Başkanı Michael Bloomberg de, bankaların kolay hedef oldukları bilinen açık vezneler yerine kurşun geçirmez camlarla çevrili vezne sistemine geçmelerini istedi. 
     Güvenlik kaynakları, ''New York'ta suç oranında azalma görülürken sadece banka soygunlarının aksi yönde bir gelişme içinde bulunduğunu ve son bir yıllık dönemde tam 3 kat arttığını'' söylediler. 
     Buna karşılık banka yöneticileri, ''veznedarları camdan kafesler arkasına kapatmanın, çalışma saatlerini kısaltmanın ve güvenlik görevlileri ordusu oluşturmanın kendilerine bir servete mal olacağını'' savunuyor. 
     
</TEXT>
</DOC>
