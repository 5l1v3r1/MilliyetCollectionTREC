<DOC>
<DOCNO> 175522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sonspo41.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray-CSKA Sofya maçından notlar... 
</HEADLINE>
<TEXT>

     Sarı kırmızılı taraftarlar, Galatasaray'ın CSKA Sofya ile oynadığı Avrupa Şampiyonlar Ligi 3. ön eleme turu ilk maçında, karşılaşmanın başlamasına az bir süre kala stadı doldurdu. 
     Galatasaraylı taraftarlar, futbolculara büyük sevgi gösterilerinde bulundu. Taraftarlar, Hakan Şükür'den başlamak üzere tüm futbolcuları tribünlere çağırarak destek verdi. 
     Karşılaşmayı, 45'i Bulgar yaklaşık 250 medya mensubu takip etti. 
     Başkan Özhan Canaydın, CSKA Sofya ile ciddi bir eleme maçı oynayacaklarını belirterek, ''İkinci maçı garantiye almak zorundayız. Çünkü ateşli bir seyircileri var'' dedi. 
     Canaydın, seyirciye de teşekkür ederek, taraftarların her türlü şarta rağmen stadı doldurduğunu söyledi. 
     Teknik Direktör Fatih Terim'in tüm ailesi, özel bir locada toplanarak maçı izledi. 
     
     FATURA TAMAS VE AYHAN'A KESİLDİ 
     Galatasaray Teknik Direktörü Fatih Terim, zorlu geçen Diyarbakırspor maçından sonra, CSKA Sofya maçında Ayhan ve Tamas'ı yedek soyundururken, Berkant'ı kadroya dahi almadı. Bu futbolculara faturayı kesen Terim Volkan, Ümit ve Bülent'i bu maçta ilk 11'de sahaya sürdü. 
     
     BİLETTE DAMPİNG 
     Galatasaray Kulübü, CSKA Moskova ile oynanan karşılaşmada açık ve kapalı tribünlerde indirime gitti. 
     Sarı-kırmızılılar, Diyarbakırspor maçında kapalı tribün biletlerini 17, açık tribün biletlerini 6 milyon liradan satarken, CSKA Sofya maçında kapalı tribün 8, açık tribün biletleri de 4 milyon liraya indirildi. 
     Açık tribün biletleri, saat 17.00'den itibaren gişelerden satıldı. 
     
     BULGAR TARAFTARLAR İÇİN ÖNLEM ALINDI 
     İstanbul'a gelen CSKA Sofya takımının taraftarları için, geniş güvenlik önlemleri alındı. 
     Taraftarların şehir içinde kaldıkları otelde çevik kuvvet önlem alırken, bazı taraftarlar alışverişe dahi polis nezaretinde gönderildi. 
     
     MAÇIN TAMAMI JENERATÖRLE OYNATILDI 
     Galatasaray-CSKA Sofya maçı, herhangi bir aksaklık yaşanmaması için, stat jeneratörler vasıtasıyla aydınlatılarak oynatıldı. 
     Diyarbakırspor maçında yaşanan aksaklıklar nedeniyle 2 gün boyunca stat ışıkları denenirken, sorun çıkmaması için bu kararın alındığı açıklandı. 
     Bu arada, elektrik tesisatını yapan Fransız firmasının temsilcileri ve çeşitli distribütör firma yetkilileri de maçta hazır bekletildi. 
     
     OLİMPİYAT STADI'NDA İLK AVRUPA KUPASI MAÇI 
     Galatasaray, Atatürk Olimpiyat Stadı'nda ilk kez bir Avrupa Kupası maçı oynandı. 
     Yeni transferler Prates, Frank De Boer, Tamas, Murat Erdoğan, Ömer, Orhan ile geçtiğimiz sezonun ikinci yarısında kadroya dahil edilen Lukunku, kaleci Aykut ve Volkan Arslan, sarı-kırmızılı kulüpte ilk Avrupa Kupası maçı heyecanını yaşadılar. 
     
     TERİM HAKLI ÇIKTI 
     Diyarbakırspor maçından sonra, ''Maçlar 21.00'den sonra oynanırsa rüzgar kesilir'' diyen Teknik Direktör Fatih Terim haklı çıktı. 
     Akşam saatlerinde rüzgarlı olan statta, maçın başlamasına yakın rüzgar biraz olsun dindi ve futbolu etkilemeyecek düzeye geldi. 
     
     BATİSTA'DAN FEDAKARLIK 
     Galatasaray'da, annesi ölen Brezilyalı futbolcu Batista, fedakarlık örneği gösterip maçta oynamak istedi. 
     Batista, büyük üzüntü içinde olmasına rağmen oynamak istediğini belirtince, Fatih Terim bu futbolcuyu ilk 11'de sahaya çıkardı. 
     Teknik Direktör Terim, Batista'nın, annesi ölmesine rağmen maça özveriyle çıktığını ve buna saygı duyduğunu söyledi. 
     
     BÜFELERDE İNDİRİM 
     Stat büfelerinde satılan yiyecek ve içeceklerin pahalı olmasına taraftarların büyük tepki gösterince, CSK Sofya maçında fiyatlar düşürüldü. 
     Diyarbakırspor maçında büfeler ve otoparktaki yüksek ücretten yakınan taraftarların şikayeti üzerine, Galatasaray Yönetim Kurulu konuyu değerlendirerek, büfe işletim hakkını elinde bulunduran şirkete tavsiyede bulundu. Bunun üzerine, büfelerde fiyatlar aşağıya çekildi. 
     Bu arada, otopark ücretinin 5 milyon lirada kalması taraftarların yine tepkisine yol açtı. Kale arkasında maçı 4 milyon liraya izleyen taraftarlar, araçları için otoparka daha fazla bedel ödemek durumunda kaldı. 
     
</TEXT>
</DOC>
