<DOC>
<DOCNO> 170011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko37.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Ekonomik programın başarısını bütçe disiplini belirleyecek 
</HEADLINE>
<TEXT>

     Türk Sanayicileri ve İşadamları Derneği TÜSİAD , ''Ekonomik programın başarısını belirleyecek temel politika aracının bütçe disiplini'' olduğunu açıkladı. 
     TÜSİAD, Merkez Bankası'nın gecelik borçlanma faizlerini düşürmesi ve hükümetin yüzde 6.5'luk faiz dışı fazlası hedefini tutturabilmek için geliştirmeyi planladığı önlemlere ilişkin yazılı bir açıklama yaptı. 
     Açıklamada, uygulanmakta olan ekonomik programın, geçmiş dönemlere kıyasla Türkiye ekonomisinin kırılganlığını azaltmış olduğu ifade edilerek, ''Savaşın sona ermesi ve dördüncü gözden geçirmenin tamamlanması, beklentileri olumluya çevirerek Nisan ayı itibariyle Türkiye ekonomisine olumlu bir ivme kazandırmıştır'' denildi. 
     Enflasyonu yukarı çeken mevsimsel ve dışsal faktörlerin ortadan kaybolması ve TL'nin değer kazancının enflasyonla mücadeleye hız kazandırdığına işaret edilen açıklamada, ihracattaki yüksek performansın devam ederek üretim artışına önemli katkıda bulunduğu belirtildi. 
     Sektörel bazda bakıldığında, özellikle ihracatçı sektörlerde verimlilik artışı ve ortalama birim maliyetlerde düşüş gözlenirken, temel sektörlerin dış ticaret hadlerinde de iyileşme olduğunun görüldüğü hatırlatılan açıklamada, şu görüşlere yer verildi 
     ''Ayrıca, uzun zamandır baskı altında bulunan yurt içi talepte de olumlu gelişmeler yaşanmakta, buna paralel olarak özel sektör yatırım harcamaları artmaktadır. Makroekonomik göstergelerdeki tüm olumlu gelişmeler doğrultusunda, Merkez Bankası'nın faiz indirimini gerek beklentileri şekillendirmek, gerek para politikasını düşen enflasyona paralel gevşetmek adına olumlu karşılıyoruz. 
     
     TEMEL POLİTİKA ARACI... 
     Ne var ki, yukarıda belirtilen olumlu makroekonomik çerçevenin ana belirleyicisi mali disiplindir. Mali disiplin, IMF'ye verilen yüzde 6.5'lik bir faiz dışı fazla taahhüdünün ötesinde, enflasyonu ve enflasyonist beklentileri kalıcı olarak indirecek, faiz oranlarını aşağı çekecek, borç yükünü azaltacak, orta-uzun dönemli büyüme potansiyelini artıracak ve kurdaki reel değer kazancını kalıcı kılabilecek temel politika aracıdır. Yılın ilk altı ayındaki gerçekleşmelere bakıldığında, Mayıs sonu itibariyle vergi barışından elde edilen yaklaşık 1 katrilyon TL'lik tahsilat ve harcama kalemlerine getirilen yaklaşık 4 katrilyon TL'lik blokaja rağmen, 11 katrilyon TL'lik Haziran ayı kamu kesimi faiz dışı fazla performans kriterine ancak ulaşılabileceği anlaşılmaktadır. Yılın ikinci yarısı için, tasarlanan yeni tasarruf önlemlerinin muhakkak suretle kamu kesiminde tasarruf sağlayıcı yapısal reformlarla desteklenmesi gerekmektedir. Bunun aksinin açık bir örneği, sosyal güvenlik kurumlarını düzenleyecek reformun gecikmesinin bütçe dengesi üzerindeki olumsuz etkisidir. 
     Dolar kurunun beklenilenden düşük seviyelere inmesi ve gözden geçirmelerin başarılı bir şekilde ve zamanında tamamlanması ile ikincil piyasada inecek faiz oranları, hükümetin maliye politikası üzerindeki kontrolünü artırmasına imkan sağlayacaktır.'' 
     
</TEXT>
</DOC>
