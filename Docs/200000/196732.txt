<DOC>
<DOCNO> 196732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/spor/ygokce.html </URL>
<DATE> 2003/11/20/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Hanedanın sonu 
</HEADLINE>
<TEXT>

   
   Oyun coşkuyla, ümitle, heyecanla ve aç bir iştahla başladı. Şenol Güneş, çok şikayet ettiği medyanın da eleştirileri ve önerileriyle Letonya'daki ilk maça oranla daha iyi bir kadro kurmuş, takımda yaratıcı oyuncu sayısını da, golcüleri de çoğaltmıştı. Seyirci desteğiyle İlhan Mansız'ın fişek vuruşu birleşince golü çabuk bulduk. Stresten ve baskıdan bir an için kurtulduk. Ancak geride Bülent'le Deniz'i bırakıp körlemeden bir hücum çılgınlığıyla saldıran Milli Takım, orta alanda özellikle Tugay ve Emre'nin kaybettiği - kaptırdığı toplarla tehlikeli kontrataklar yiyordu. Nihat, Hakan Şükür ve İlhan'ın aldıkları topa sahip olmamasına rağmen ikinci golü de buldular. Emre, kaptırdığı topu sökerek geri alırken, Gökdeniz'e attığı uzun topla pozisyonu hazırlamış, Hakan Şükür de gereğini yapmıştı. Portekiz vizesine yeten skor stat spikerinin işgüzarlığından doğan anonslarla yeniden tehlikeye girdi. Sevgili spikerimiz, az kaldı diyerek kimi gaza getirmeye çalışıyordu, anlayamadık. Ama futbolcularımız bunalıyordu. Letonya savunması uzun toplarla çabuk adamları buluştururken, önce frikikten golü yedik. Aşka gelip öfkeyle üçüncüyü ararken, beraberlik golünü yedik. 
   Artık ayrıntıya gerek yok. Çok güzel bir dönem, çok değerli bir kuşak hayal ettiğimiz hedeflere bizi hasret bırakarak gitti. Buna, Şenol Güneş'in peş peşe hatalarla, anlaşılmaz sadakat duygusuyla, kadro değiştirmeme, yenilememe inadıyla kötü zemini biz hazırladık. Performansı kovalarken, sportif kültürümüzle de inanılmaz çöküş, yozlaşma ve kokuşma sürecini başlattık. Futbol Türkiye'yi önce mutlu etti, sonra da çıldırttı ve sosyal hayatımızı tahrip etti. 
   Şimdi Şenol Güneş, zemin ve hakem şikayetlerine, sevgili Başkan Haluk Ulusoy da suçlama kampanyalarına devam edebilirler. Kendi yarattığı mirası hovardaca harcayan, ilkesizliğin ve kararsızlığın bedelini ülkeye ödeten futbolcularımıza da herşeye rağmen teşekkür ederiz. Tıpkı bir trajedi gibi. Güzel başladı, kötü bitti 
   
      
   
</TEXT>
</DOC>
