<DOC>
<DOCNO> 173978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/soneko37.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeker fabrikalarının özelleştirilmesinde yol haritası çizildi... 
</HEADLINE>
<TEXT>

     Özelleştirme Yüksek Kurulu ÖYK , Türkşeker'in bağlı ortaklık ve iştiraklerindeki hisselerinin özelleştirme programına alınmasına ve özelleştirme işlemlerinin 31 Aralık 2003 tarihine kadar tamamlanmasına karar verdi. 
     ÖYK kararında, Kütahya Şeker Fabrikası bağlı ortaklık olarak gösterilirken, iştirakler de Türkiye-Libya Ortak Tarım ve Hayvancılık A.Ş, Yeni Çeltek Kömür ve Madencilik A.Ş, Amasya, ve Kayseri Şeker Fabrikaları, Kömür İşletmeleri A.Ş, Türkiye Elektromekanik Sanayi A.Ş, Türkiye Kalkınma Bankası A.Ş ve Türk Arap Pazarlama A.Ş olarak sıralandı. 
     ÖYK kararında, 31 Ekim 2003 tarihine kadar, İdare ile Türkşeker tarafından yapılacak çalışmalar sonucunda, Türkşeker'e ait fabrikalardan portföy grupları oluşturulması, bu portföylerin gerekirse anonim şirket haline dönüştürülmesi kararı çıktı. 
     Bu şirketlerin portföylerin özelleştirme programına alınmasına ilişkin takvimin belirlenmesi, özelleştirme programına alınan şirketlerin portföylerin satış yöntemiyle özelleştirilmesi, 2004 yılı Mayıs ayından itibaren ihale ilanına çıkılması ve ihalelerin 31 Aralık 2004 tarihine kadar tamamlanması da kararlaştırıldı. 
     Karara göre, Türkşeker'in mali ve hukuki yönden özelleştirmeye hazırlık çalışmaları kapsamında faaliyeti ve kullanımı ile doğrudan doğruya ilgisi olmayan işletme dışı atıl durumdaki varlıkları ve şeker üretimiyle ilgisi olmayan birimleri Türkşeker tarafından satılarak sonuçlandırılacak. 
     
     ŞEKER KOTALARI 
     Özelleştirme sürecinde, şeker kotalarının tespiti, iç fiyat, arz-talep dengesi ve spekülatif etkiler de değerlendirilerek gerekli düzenlemelerin yapılması, sektörle ilgili her türlü düzenlemenin yapılması, şeker pancarı üretim kotalarının daraltılması olasılığına karşı, şeker pancarı yerine alternatif ürün ekimi yapılmasını teminen ilgili kuruluşlarca tedbirlerin alınması için gerekli hazırlık ve girişimlerin yapılması konusunda Özelleştirme İdaresi ile Sanayi ve Ticaret Bakanlığı işbirliği yapacak. 
     Ayrıca, Türkşeker'in özelleştirme süreci içinde ihtiyaç duyulması halinde danışman tutulması ve buna ilişkin giderlerin Özelleştirme Fonu'ndan karşılanmasına onay verildi. 
     
</TEXT>
</DOC>
