<DOC>
<DOCNO> 169016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/ekonomi/eko07.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik savaşında zafer AB'nin 
</HEADLINE>
<TEXT>

Dünya Ticaret Örgütü, ABD'nin çelik ithalatına koyduğu gümrük vergilerini global ticaret kurallarına aykırı buldu 
     GÜVEN ÖZALP Brüksel 

     Avrupa Birliği AB ile ABD arasında uzun zamandır gerginlik nedeni olan çelik ithalatına Amerikan yönetiminin uyguladığı tarifelerde son sözü Dünya Ticaret Örgütü DTÖ söyledi. DTÖ tarafından alınan kararda ABD'nin uyguladığı tarifelerin global ticaret kurallarını ihlal ettiği görüşüne varıldı. 
     
     Tartışma bir yıldır sürüyordu 
     AB ve Japonya'nın yanı sıra yedi ülkenin daha katıldığı çelik tartışması yaklaşık bir yıldır sürüyordu. Mart ayında oluşturulan bir heyet ABD Başkanı George W. Bush tarafından Amerikan çelik sektörünün içinde bulunduğu zor durumdan kurtarmak için yürürlüğe sokulan düzenlemelerin DTÖ anlaşmalarını ihlal ettiği kararına varmıştı. Dün açıklanan karar da bu ilk kararla paralellik gösteriyor. Başkanlığını İzlandalı Stefan Johanness'in yaptığı heyetin aldığı karar ABD'nin düzenlemelerinin DTÖ kurallarıyla uyumlu olmadığını ve Washington'un bu düzenlemelerin gereklilğini kanıtlayamadığını ortaya koyuyor. 
     AB Komisyonu tarafından 'komple bir zafer' olarak nitelendirilen karara ABD'nin beş gün içinde itiraz etme hakkı var. Washington'un bu hakkını kullanarak konuyu DTÖ'nün 'itiraz' makamına götürmesine kesin gözüyle bakılıyor. Bu makam ABD'nin başvurusunu izleyen üç ay içinde nihai kararını açıklama yükümlülüğü taşıyor. 
     

</TEXT>
</DOC>
