<DOC>
<DOCNO> 166128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/spor/aspo.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AY-YILDIZLI SULTANLAR 2-1 
</HEADLINE>
<TEXT>

Fransa’ya genç bir kadroyla gittik, finali büyük şanssızlıkla kaçırdık, ama üçüncülüğü kaptırmadık. Tuncay ve Okan’ın golleriyle geleceğe umutla baktık, yeni yıldızları alkışladık 
     Perdeyi Tuncay açtı 
     A Milli Takımımız, Dünya Kupası’ndan sonra Konfederasyon Kupası’nda da üçüncülüğü elde etti. Kolombiya karşısına çıkan Ay - Yıldızlı ekibimiz, Tuncay’ın daha 2. dakikada attığı golle öne geçti. Gençlerden kurulu kadromuz, skor avantajını yakaladıktan sonra oyunu daha çok kendi sahasında kabullendi. 
     
     Okan affettirdi 
     İKİNCİ yarıya hızlı başlayan ve daha iyi organize olan Kolombiya 63. dakikada Hernandez ile oyuna denge getirdi. Milli Takımımız, beraberliğin ardından çabuk toparlandı ve üst üste tehlikeler yaratmaya başladı. 87. dakikada Okan nefis bir vuruşla hem kendini affettirdi, hem de maçın skorunu belirledi. 
     
Tecrübe kazandıkKonfederasyon Kupası’nın çok faydalı olduğunu söyleyen Şenol Güneş, "Gençlerin gayet iyi oynadığını düşünüyorum. Önümüz açık" dedi 
     Futbolcularını övdü 
     MİLLİ Takım Teknik Direktörü Şenol Güneş, Konfederasyon Kupası’nın faydalı olduğunu düşündüklerini söyledi. Güneş, Kolombiya’nın fizik ve teknik olarak güçlü bir takım olduğunu belirterek, "Biz bu maçta daha önce az oynayan gençlere yer verdik. İyi oynadıklarını düşünüyorum" dedi. Kolombiya’nın golünden sonra kendi kimlikleriyle mücadele ettiklerini vurgulayan Güneş, "Turnuvada önemli tecrübe kazandık. Önümüz açık" diye konuştu. 
     
     Prim 200 bin dolar 
     FRANSA’DAN üçüncü olarak ayrılan Milli Takım 400 bin doların sahibi olurken, Federasyon Başkanı Haluk Ulusoy bunun yarısının Ay - Yıldızlı futbolculara prim olarak verileceğini açıkladı. Bu arada Milli Takım bugün İstanbul’a gelecek. Haluk Ulusoy, Selami Özdemir, Can Çobanoğlu, Hüsnü Hayali, Galatasaraylı futbolcuların tamamı ve Fatih Akyel ise öğle saatlerinde Hasan Şaş’ın düğünü için Adana’ya geçecek. 
     
     Maçtan notlar 
     Gökdeniz’e Juventus talip 
     FRANSA’DA başarılı maçlar çıkaran Gökdeniz’e, İtalya’nın Juventus takımı talip oldu. İtalyan yöneticilerin Fransa’da genç oyuncuyla masaya oturdukları ve el sıkıştıkları ileri sürüldü. Juventus’un, Trabzonspor’a 7 milyon dolar bonservis ücreti ödemeye hazır olduğu da belirtildi. 
     
     Tayfun’a kontrol 
     İSPANYA’DA top koşturan milli oyuncumuz Tayfun, Espanol Kulübü’nde sağlık kontrolünden geçti, ardından üç yıllık imza attı. Yıllık 500 bin dolar alacağı açıklanan Tayfun, "Kötü bir sezondan sonra bu sene tamamen kendim gibi olacağım. Eski hocam Clemente ile büyük bir çıkış yakalayacağım" dedi. 
     
     Türkiye rekor kırdı 
     KONFEDERASYON Kupası yarı finalinde, Türkiye ile Fransa arasında yapılan maç, ev sahibi ülkede 2003 yılında futbol seyircisini en fazla televizyon ekranına çeken karşılaşma oldu. TF1 televizyon kanalının verdiği maçı, Fransa’da televizyon ekranları başında 9 milyonun üzerinde seyirci izledi. 
     
     Gençler sahnede 
     TEKNİK Direktör Şenol Güneş, Kolombiya karşısına gençlerden oluşan bir kadro çıkardı. Ümit Milli Takım’dan alınan futbolculara son maçta şans tanıyan Milli Takım’ın hocası, as oyuncularını dinlendirdi. Bu arada Ay - Yıldızlı futbolcular Kamerunlu Foe için maça siyah bantla çıktı. 
     
     Final bugün 
     FRANSA ile Kamerun bugün Konfederasyon Kupası’nın finalinde karşı karşıya gelecek. Saat 22.00’de başlayacak ve Show TV’den naklen yayınlanacak maçı Rus hakem Valentin Ivanov yönetecek. Kamerunlu futbolcular bugün Foe için oynayacaklarını açıkladılar. 
     
FIFA PES ETTİKonfederasyon Kupası, 2005 yılında son kez organize edilecek 
     FRANSA’DA bu yıl düzenlenen Konfederasyon Kupası öncesi hem ülke federasyonlarından, hem de kulüplerden büyük tepki gören FIFA, turnuvanın yapılmasını güçlükle sağlamıştı. Yoğun maç trafiğinden şikayet eden ülkeler, organizasyon eksiklikleri yaşanması üzerine rest çektiler. Buna bir de Foe’nin ölümü eklenince FIFA köşeye sıkıştı. 
     FIFA’NIN henüz resmi açıklama yapmasa da Konfederasyon Kupası’nı son bir kez daha organize edeceği öğrenildi. Bu turnuva da Almanya’da düzenlenecek. Panzerler 2006 Dünya Kupası Finalleri öncesi son provayı burada yapacak. Bu arada FIFA 2006 Dünya Kupası’nın 36 takıma çıkarılma önerisini reddetti. Organizasyona yine 32 takım katılacak. 
     

</TEXT>
</DOC>
