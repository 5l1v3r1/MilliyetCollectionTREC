<DOC>
<DOCNO> 185697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/spor/spo15.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Türkiye unutuldu    2-5 Ekim tarihlerinde Paris'te yapılacak Dünya Grekoromen Güreş Şampiyonası'na giden Milli Takımımız organizasyon komitesi tarafından unutuldu. Orly Havaalanı'na inen Ay - Yıldızlılar'ı karşılamaya kimse gelmedi. Daha sonra yapılan telefon görüşmesinin ardından kafilemize bir otobüs tahsis edildi ve güreşçiler 1.5 saat aradan sonra akreditasyon merkezine ulaşabildi. 
   
   Seval'in zaferi    2002-03 yılında hakemliği noktalayan Metin Seval, savaştı, kazandı. Jübilesinin ardından MHK tarafından Disiplin Kurulu'na sevk edilip, 3 ay hak mahrumiyeti alarak gözlemcilik hakkını kaybeden Seval'in Tahkim Kurulu'na yaptığı başvuru kabul edildi. Seval, hakkının iade edildiğini belirterek, "Haklı olduğum hukuksal olarak ortaya çıktı" dedi. 
   
   Öğrencileri sevindirdi    AVRUPA Şampiyonu ve Dünya ikincisi Süreyya Ayhan, memleketi Korgun'da öğrencileri sevindirdi. Kendi resminin basılı olduğu tişört ile okul araç gereçleri dağıtan Süreyya Ayhan öğrencilerin, "Korgun seninle gurur duyuyor" tezahüratlarıyla karşılandı. 
   
   Brisa birinci    53. Uluslararası Bulgaristan Bisiklet Turu, Brisa'nın zaferiyle sonuçlandı. 8 etaptan oluşan 1,276 kilometrelik turu, Körfez ekibi 87.23.30'luk dereceyle birinci tamamladı. Brisa Spor'dan Mert Mutlu ise genel ferdi klasmanda 11 saniyelik farkla dördüncü sırada yer aldı. 
   
   Antalyaspor'a ağır fatura    TÜRK Telekomspor ile yapılan maçta olay çıkaran, kötü tezahürat yapan Antalyaspor'a bir maç seyircisiz oynama, iki maç da saha kapama cezası verildi. PFDK ayrıca Kırmızı-Beyazlılar'ın 5 milyar lira da para cezası verilmesini kararlaştırdı. Kurul ayrıca Galatasaray - Fenerbahçe maçında sahaya atılan yanıcı maddeler nedeniyle Sarı-Kırmızılılar'a 1.5 milyar lira para cezası verdi. 
   
   
</TEXT>
</DOC>
