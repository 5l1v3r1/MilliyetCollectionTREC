<DOC>
<DOCNO> 187890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/guncel/gun04.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınav sonucunu yargıya götürdü 
</HEADLINE>
<TEXT>

   Kemal Hakan Kurt adlı öğrenci, girdiği yüksek lisans sınavı sonuçlarının mevzuata aykırı olduğu iddiasıyla dava açtı 
   BELMA AKÇURA İstanbul 

   
   Anadolu Üniversitesi İktisadi ve İdari Bilimler Fakültesi'nden 3,5 yılda onur belgesi alarak mezun olan Kemal Hakan Kurt, girdiği yüksek lisans sınav sonuçlarının anayasaya ve mevzuata aykırı olduğu iddiasıyla dava açtı. YÖK taslağıyla ilgili Milli Eğtim Bakanı Hüseyin Çelik'le üniversiteler arasında çıkan tartışmalarda, "tanıdıklar"ın üniversite öğretim kadrosuna alındığı iddiaları böylece bir öğrencinin açtığı davayla yargıya taşındı. Marmara Üniversitesi M.Ü Bankacılık ve Sermaye Piyasası ve Borsa Yüksek Lisans Programı'na başvuran Kurt'un, girdiği mülakat sınavı sonrasında dava konusu olan şu gelişmeler yaşandı Kurt, geçen eylül ayında yüksek lisans programı için başvurarak mülakat sınavlarına girdi. Sınav sonuçları sadece kazananlar esas alınarak açıklanınca Kurt ilk itirazını yaptı. Enstitüye başvurarak girenlerin hepsinin puanının açıklanmasını istedi. Ancak, sadece kendi puanını öğrenebildi. Kurt, sınav sonuçlarını internette bile yayınlayan üniversiteleri örnek göstererek, neden onlar gibi şeffaf bir açıklama yapılmadığını sordu ama yanıt alamadı. Puanların da yanlış hesaplandığını iddia eden Kurt, 15 eylülde İstanbul Bölge İdare Mahkemesi'ne iptal davası açtı. 
   Aradığımız Prof. Dr. Niyazi Berk ise, olayla ilgili olarak konuşmak istemediğini belirterek, kurumlarının yıpratılmak istendiğini iddia ederek şunları söyledi "Bu öğrencinin askerlik sorunu var. Mülakatın amacı öğrencinin yüksek lisansa yatkınlığını ve yeteneğini ölçmektir. Bunun dışında başka birşey yok." 
   
   
</TEXT>
</DOC>
