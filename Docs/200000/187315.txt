<DOC>
<DOCNO> 187315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sonspo21.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜFAD'dan Fatih Terim'e destek... 
</HEADLINE>
<TEXT>

     Türkiye Futbol Antrenörleri Derneği TÜFAD , son dönemlerde sıkça eleştiriler alan Galatasaray Teknik Direktörü Fatih Terim'e sahip çıktı. 
     TÜFAD Genel Başkanı İsmail Dilber ve TÜFAD Baş Danışmanı Gündüz Tekin Onay imzasıyla yayınlanan bildiride, ''Fatih Terim ile ilgili acımasız, sağlıksız eleştirileri, Türk antrenör felsefesine de bir saldırı olduğunu düşünerek şiddetle kınıyoruz'' denildi. 
     Antrenörleri yargılarken onun felsefesinin, ilişkilerinin, geçmişinin ve kişiliğinin göz önünde bulundurulmasını isteyen TÜFAD'ın açıklaması şöyle 
     ''Fatih Terim'i anlatmaya gerek yok. Geleceği inşa etmek için şammpiyonluk istiyorsanız, geçmişi öğrenin ve unutmayın. Futbolda dün yok, bugün geçerlidir. Doğru, ama bugün ve yarın bitmedi. Adaletsiz görüşler yarınımızı, zor yetişen insanımızı yok eder. 
     Biz TÜFAD olarak 11 bin antrenör, Fatih Terim'in doğrularının, yaptıklarının ve yapacaklarının yanındayız, Onunla gururlanıyoruz.'' 
     
</TEXT>
</DOC>
