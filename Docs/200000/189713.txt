<DOC>
<DOCNO> 189713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sontur04.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Stres yaşlanmayı hızlandırıyor... 
</HEADLINE>
<TEXT>

     Uzun süreli stresin, kortizol hormonunu yükselterek vücudun savunma sistemini bozduğu ve bazı hastalıkların çok daha erken yaşta ortaya çıkmasına neden olduğu bildirildi Uludağ Üniversitesi UÜ Tıp Fakültesi Biyokimya Anabilim Dalı Başkanı Prof. Dr. Asuman Tokullugil, stresin organizmayı tehdit eden herhangi bir fiziksel ya da duygusal durumda vücuttaki dengenin bozulduğunu belirterek, gerilim, korku, baskı ve endişe gibi durumların insanlarda stres oluşturabildiğini söyledi. 
     Prof. Dr. Tokullugil, stres etkenlerinin vücutta ani tepkiler oluşturduğunu kaydederek, bireyin stres etkeniyle karşılaştığında, vücudunun kan basıncını yükseltmek ve gücü artırmak için ilk olarak ''adranelin'' hormonu salgılandığını, stresin devamı halinde vücudun, 'kortizol' adlı hormonu salgıladığını bildirdi. 
     ''Bu hormonu her ne kadar vücudun kendisi salgılasa da kortizolün fazla salgılanması ve uzun süre devam etmesi vücuda zarar verir'' diyen Prof. Dr. Tokullugil, yapılan araştırmalarda artan yaşla birlikte, vücuttaki kortizol düzeyinin de arttığının belirlendiğini, bunun erişkinlerde görülen şeker hastalığına, yüksek tansiyona, kadınlarda adet kesilmesine, erkeklerde cinsel gücün kaybolmasına impotans , bağışıklık sistemini baskıladığı için enfeksiyonlara ve kansere neden olabildiğini kaydetti. 
     Prof. Dr. Tokullugil, kortizol yüksekliğinin beyindeki hücreleri öldürmeye kadar varan etkileri olduğuna dikkat çekerek, ''Bazı hastalıklar zararlı etkenlerin vücutta birikmesi sonucu yaşlanmayla birlikte ortaya çıkar. Stres ise vücutta kortizol düzeyini yükselterek vücudun savunma sistemini bozduğu için yaşla birlikte ortaya çıkan bu durumların çok daha erken yaşta ortaya çıkmasına neden oluyor'' dedi. 
     İnsanlarda yaşlanma ile birlikte, klinik olarak yeteneklerde kayıp, öğrenmede yavaşlama, hafıza bozuklukları, kortizol düzeyinde yükselme gibi belirtiler görüldüğünü anlatan Prof. Dr. Tokullugil, şunları söyledi 
     ''Kortizol düzeyinin yaşla birlikte artması doğaldır. Ancak stres, insan vücudundaki kortizol düzeyini artırdığı için yaşlanmayı da artırır. İnsanlar yaşlandıkları için üzülüp ve bunun için stres yapıyorlar, ancak bunun yaşlanma sürecini daha da hızlandırdığının farkında değiller. Stresi önlemek için hiçbir zaman bir zamanlar nasıldım, şimdi ne hale geldim diyerek stres yapılmamalı. Stresten kaçmak için kendilerini mutlu hissettirecek hobiler bulabilirler. Polyannacılık oyunu oynayarak herşeye iyi tarafından bakmayı denemeliler.'' 
     
</TEXT>
</DOC>
