<DOC>
<DOCNO> 184138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sonspo17.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TSYD, Fatih Altaylı'yı mahkemeye veriyor... 
</HEADLINE>
<TEXT>

     Türkiye Spor Yazarları Derneği TSYD , gazeteci Fatih Altaylı aleyhine ceza ve manevi tazminat davası açma kararı aldı. 
     TSYD'den yapılan yazılı açıklamada, Altaylı'nın, 20 Eylül günü Hürriyet Gazetesi'ndeki köşesinde, Galatasaray-Fenerbahçe maçının hakemi Muhittin Boşat ile ilgili yorumunda ''Galatasaray düşmanı şerefsiz spor medyası'' ifadesini kullandığını belirterek, ''Bu nedenle TSYD Yönetim Kurulu, Altaylı'nın cezalandırılması için avukatlarına talimat vermiş, hem ceza, hem de manevi tazminat davası açılmasına karar vermiştir'' denildi. 
     Yönetim Kurulu imzasıyla yayınlanan açıklamada, TSYD'nin konumu itibarı ile Spor Medyası'nı temsil eden tek kurum olduğu vurgulanarak, derneğin içinde vaya dışında olan tüm meslekdaşlarının ''Şerefini'' sonuna kadar koruyacağı kaydedildi. 
     Fatih Altaylı'nın köşesini zaman zaman spora ayırmakta olduğu dile getirilen açıklamada, şöye denildi 
     ''Altaylı, bundan önce spor yazmayacağını beyan etmesine rağmen, yine kendi kelimelerini inkar ederek, 'tarafsız' olmadığı konularda görüşlerini beyan etmekten kaçınmamıştır. Bugüne kadar birçok spor yazarına ilişmeye, onlara çamur atmaya da çalışan Altaylı'yı dernek olarak 'muhatap' kabul etmediğimiz için yazılarını gülerek okuduk, sinirlenmeye bile gerek görmedik. 
     Fakat bu kez 'çizmeyi' aştı. Hem bizim hem de meslekdaşlarımızın Altaylı'nın artık spor sayfalarında ilgi görmeyen bir hakem istatistiğinden yola çıkarak, tüm spor medyasını hem 'Galatasaray düşmanı', hem de 'şerefsiz' olarak nitelendirmesi kifayetsizliği de aştı. 
     Spor Medyası'nı ve onu temsil eden tek kurum olan TSYD, Altaylı'ya hak ettiği 'tekdir' ile yanıt verecek, spor sayfaları için ter döken arkadaşlarının hakkını önce mahkemede arayacaktır. Ayrıca, Doğan Yayın Konseyi'ne de, açıkladığı 'etik' kurallara uymayan bu yazarının hakkında soruşturma yapılması için başvuracaktır. 
     Altaylı, zaten giremediği statlardaki basın tribünlerine, bundan sonra hiç sokulmayacak, kafasını uzatmaya kalkarsa da kolluk kuvvetleri devreye sokulacaktır.'' 
     
</TEXT>
</DOC>
