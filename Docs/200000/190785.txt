<DOC>
<DOCNO> 190785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo30.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Kadıköy'e çıkıyor... Çifte doğum günü kutlanacak 
</HEADLINE>
<TEXT>

     Birinci Süper Futbol Ligi'nde, 39 gün aradan sonra yarın Kadıköy'de seyircisiyle buluşacak Fenerbahçe'nin, Adanaspor karşısındaki hedefi 3 puan. 
     Fenerbahçe Şükrü Saracoğlu Stadı'nda son maçını 14 Eylül'de Gaziantepspor ile yapan sarı-lacivertli takım, bu maçın ardından Galatasaray, Konyaspor ve Bursaspor maçlarını deplasmanda, Gençlerbirliği maçını ise cezası nedeniyle İzmir'de yaptı. 
     Ligde geçen hafta Bursaspor deplasmanından 1 puanla dönen sarı-lacivertli ekip, sıkıntılı günler geçiren Adanaspor karşısında kazanarak zirve mücadelesinden kopmamaya çalışacak. 
     
     KAMP BU AKŞAM 
     Fenerbahçe, Adanaspor maçının hazırlıklarını bu akşam Samandıra Tesisleri'nde basına kapalı olarak gerçekleştireceği antrenmanla tamamlayarak, kampa girecek. 
     Teknik direktör Christoph Daum'un, geçen haftaya göre Adanaspor maçının kadrosunda değişiklikler yapması bekleniyor. Alman çalıştırıcının Bursaspor maçında yedekler arasında yer verdiği Kemal ve Aurelio'yu yarın 11 kişilik kadroya alacağı öğrenildi. 
     
     MUHTEMEL 11 
     Fenerbahçe'nin Adanaspor karşısına, Recep, Fatih, Luciano, Tomas, Petkov, Aurelio, Ümit, Kemal, Tuncay, Serhat, Van Hooijdonk muhtemel 11'i ile çıkması bekleniyor. 
     Fenerbahçe Şükrü Saracoğlu Stadı'nda saat 20.00'de başlayacak ve hakem Bülent Uzun'un yöneteceği karşılaşma, Digitürk LİG TV'den naklen yayınlanacak. 
     
     SELÇUK CEZALI, KEMAL SINIRDA 
     Bursaspor maçında 4. sarı kartını alan Selçuk cezalı duruma düştüğü için yarınki Adanaspor maçında forma giyemeyecek. 
     3 sarı kartı bulunan Kemal ise Adanaspor maçında bir sarı kart daha görmesi durumunda 11. haftadaki Akçaabat Sebatspor maçında cezalı olacak. 
     
     DOĞUM GÜNÜ KUTLAMASI 
     Fenerbahçe'nin Adanaspor ile oynayacağı maç öncesinde, teknik direktör Christoph Daum ve futbolculardan Kemal ayrı bir heyecan yaşayacak. 
     Alman çalıştırıcı 50., Kemal ise 22. yaş gününü maç öncesinde statta pasta keserek taraftarlarla birlikte kutlayacak. 
     Bu arada, sarı-lacivertli takımın uzun bir aradan sonra kendi sahasında maça çıkacak olması nedeniyle taraftarların karşılaşmaya yoğun ilgi göstermesi bekleniyor. 
     
</TEXT>
</DOC>
