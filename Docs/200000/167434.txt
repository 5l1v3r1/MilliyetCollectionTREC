<DOC>
<DOCNO> 167434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/spor/aspo.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BEN BİR ENGEL GÖREMİYORUM 
</HEADLINE>
<TEXT>

Fenerbahçe'ye geldikten sonra ilk röportajını Milliyet'e veren Christoph Daum, camiaya umut aşıladı, "Şampiyon olamamamız için bir neden göstersinler. İkincilik bile bizi kesmez" diye konuştu 
     YUSUF KOBAL 

     'Yıldırım şanstır' 
     FENERBAHÇE Teknik Direktörü Daum, Türkiye'deki ilk röportajını Milliyet ile yaptı. Alman hoca, herkesin merak ettiği soruları içtenlikle yanıtladı, düşüncelerini tüm çıplaklığı ile anlattı. Önce gelişinden başladı, "Benim için Aziz Yıldırım ile çalışmak önemli bir karar aşamasıydı. Üçüncü kez masaya oturduk ve sonunda anlaştık. Aziz Yıldırım, Fenerbahçe için büyük şanstır. Uzun dönem başarılı bir çalışma ortamında birlikte kalacağımızı umut ediyorum" ifadesini kullandı. 
     
     'Hepimiz istiyoruz' 
     DAUM, Fenerbahçe'nin şampiyonluk şansını değerlendirirken ise "Herkes sezona şampiyon olacağına inanarak başlar. Bizim hedefimiz de tabii ki bu. Taraftar, yönetim, çalışanlar, hepimiz şampiyonluğu istiyoruz. İkincilik ile yetinemeyiz. Şampiyonlar Ligi ile yetinemeyiz. Bu bizi kesmez. Bir tane neden gösterin bana Fenerbahçe'nin şampiyon olamaması için. Ben hiç düşünmedim. Sadece siz basın mensupları şampiyonluğa inanmıyorsunuz. Nedense çok moralsizsiniz" diye konuştu. 
     
     'Ortalık durulsun' 
     SERHAT konusuna da değinen tecrübeli teknik adam, "Türkiye'de basın takım kuruyor, adam gönderiyor, transfer yapıyor. Sürekli spekülasyon yaratıyor. Basın camiayı etki altında bırakıyor, yönetimler de bir anlamda yönlendirilmiş oluyor. Serhat konusunda sessizliğe ihtiyacımız var. Ortalık durulsun, zamanı dolduğunda kararımızı verip, bunu açıklayacağız. Artık mantık çerçevesinde bazı görüşmelerin yapılması gerekiyor. Bunu bir görüşme ile sınırlayamazsınız" görüşünü belirtti. 
     
     'Sakın şişirmeyin' 
     TUNCAY ile birlikte çalışacağı için mutlu olduğunu da kaydeden Christoph Daum, "Tuncay'ı Beşiktaş'a almak için çok uğraştım. İlk görüşmeyi bile ben yaptım. Ancak Beşiktaş'ta ekonomik sıkıntı olduğu için bu transfer gerçekleşmemişti. Tuncay genç bir yetenek. Uluslararası alanda da bir şeyler yapabileceğini ispat etti ama daha aşama kaydetmesi lazım. Tuncay çok önemli bir kariyerin başlangıcında. İki ayağı yere basmalı. O yüzden basından rica ediyorum kendisini olduğundan fazla şişirmesinler" dedi. 
     
     'Kaleci gelecek' 
     KALECİ problemine de açıklık getiren Alman hoca, "Ben Volkan ile Recep bana yeter demedim ki. İki kaleci ile sezona başlayamayız. Üç tane kalecimiz olacak. Bunu da yakında açıklayacağız" diye konuştu. Oyun sistemi hakkında da ipuçları veren Daum, "Benim en değer verdiğim şey oyun içinde değişken bir stil yakalamamız. Rakip tek forvet ile oynarsa siz neden dört savunmacıyı oraya çakasınız ki. Topun bulunduğu yerde daima bir Fenerbahçeli rakibe göre fazla olmalı" yorumunu yaptı. 
     
     

</TEXT>
</DOC>
