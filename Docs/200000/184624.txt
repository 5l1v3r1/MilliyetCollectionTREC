<DOC>
<DOCNO> 184624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur08.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kız yüzünden mahalle bastılar... 
</HEADLINE>
<TEXT>

     Sakarya'nın Geyve İlçesi'nde, kızlara laf attığı gerekçesiyle dövülen genç, yaklaşık 150 kişilik grupla mahalleyi basıp, dükkan camları ve otomobilleri tahrip etti. 5 kişinin yaralandığı olaylar sonrasında ilçede geniş güvenlik önlemi alındı. 
     Gazi Süleymanpaşa Mahallesi'nde dün gece saat 22.00 sıralarında kızlara laf atan ve Roman olarak tanımlanan genç, mahalleliler tarafından dövüldü. 
     Alkollü olduğu iddia edilen genç, olay sonrasında yaşadığı Çeltikler Mahallesi'ndeki diğer Romanlara haber verdi. Olaya öfkelenen yaklaşık 150 kişilik grup, Gazi Süleymanpaşa Mahallesi'ne gelerek, Roman genci dövenleri aramaya başladılar. 
     Aradıkları kişinin Camikebir Mahallesi'ndeki bir bilardo salonunda olduğunu öğrenen öfkeli kalabalık, salonun kapalı olduğunu görünce çevreye saldırmaya başladı. 
     Bilardo salonunun camlarını kıran, ancak öfkelerini yenemeyen kalabalık, Kasaplar Çarşısı'ndaki İsmail Özcan, Mehmet Akkaya, Sait Çatal ve Ramis Çatal'a ait dükkanların da camlarını kırdılar. 
     Daha sonra sopa, taş, demir çubuk ve küreklerle ilçe sokaklarına giren grup bu kez Gazi Süleymanpaşa Mahallesi'nde sabah kurulacak olan pazar için sebze ve meyve getiren köylülere saldırdılar. 
     Onlarca kasa meyve sebzeyi yere döken ve ezen Romanlar, 2 otomobilin camlarını kırıp, 1 traktöre zarar verdiler daha sonra bir evin camlarını taşladılar. Bir polis otosuna da zarar veren kalabalık, daha sonra Çeltik Mahallesi'ne çekildi. 
     Olaylar sırasında yaralanan 5 kişiden 4'ü Geyve Devlet Hastanesi'nde ayakta tedavi gördü, sol elinden yaralanan Fikret Ateş ise tedavi altına alındı. 
     
     GÜVENLİK GÜÇLERİ YETERSİZ KALDI 

     İlçe Emniyet Amirliği'nin yaklaşık 150 kişilik grubun taşkınlıklarını engellemekte yetersiz kalması üzerine Sakarya Emniyet Müdürlüğü'nden çok sayıda resmi ve sivil ekip ilçeye sevk edildi. 
     İl Jandarma Alay Komutanı Albay Yüksel Sönmez ile Sakarya İl Emniyet Müdür Yardımcısı Sabih Özkurt da ilçeye geldi. Adapazarı'ndan gelen takviye kuvvetler, söz konusu mahallelerde nöbet tutmaya başladı. 
     Olayların ardından, zarar gören mahalle sakinleri, esnaf ve köylüleri ziyaret eden Kaymakam Celalettin Yüksel, ilçe halkını sağduyulu olmaya davet etti. 
     İlçede ilk kez böyle bir olayın olduğunu söyleyen Yüksel, ''Kavga kız yüzünden çıktı. Kalabalık bir grup çevreye zarar verdi. Jandarmadan da takviye alarak olayları bastırdık. Hasarın miktarı konusunda bir şey söyleyemiyoruz. Henüz, gözaltına alınan da yok. Toplu bir hareket olduğu için önce failleri belirleyeceğiz. Ancak, hiç kimsenin kuşkusu olmasın devlet gerekeni yapacaktır.'' 

     
</TEXT>
</DOC>
