<DOC>
<DOCNO> 173740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/soneko30.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD ekonomiyi değerlendirdi... 
</HEADLINE>
<TEXT>

     Türk Sanayicileri ve İşadamları Derneği TÜSİAD , hükümetin 6. gözden geçirmeye odaklanarak, her geçen gün artan iyimserliği ekonominin içinde bulunduğu dönüşümü ivmelendirme yönünde kullanma fırsatının bulunduğunu bildirdi. 
     TÜSİAD'dan yapılan açıklamada, ekonomide arzulanan ilerlemelerin elde edilebilmesi için gerekli olan iki temel perspektifin, AB üyeliği ve IMF destekli ekonomik programın kararlılıkla uygulanması olduğu belirtildi. 
     AB üyeliği açısından 6. uyum paketinin yasalaşması ve 7. paketin de Meclis'e sevk edilmesinin, somut gelişmeler olarak Türkiye'yi Kopenhag kriterlerine yaklaştırırken, uyum sürecinin bir bütün olarak Türkiye'nin lehine işlediği ve dış dünyanın da desteğini artırdığına işaret edilen açıklamada, şu görüşlere yer verildi 
     ''İkinci temel perspektif olan IMF destekli ekonomik program açısından hükümetin gösterdiği irade sonucunda, gecikmeyle de olsa, IMF ile 5. gözden geçirme tamamlanmış ve kredi dilimi serbest bırakılmıştır. Kuşkusuz, hükümetin niyet mektubunda gecikme yaşanan reformları tekrar takvimlendirmesi ve yıl sonu faiz dışı fazla hedefine ulaşılması için ilave önlemler alması da uygulamanın kararlılığı yönünde olumlu karşılanmıştır. 
     Nitekim programda da öngörüldüğü şekliyle, Türkiye'nin IMF'ye borç geri ödemesi yeniden takvime bağlanırken, gözden geçirmenin tamamlanması 8.5 milyar dolarlık krediye dönüşebilen ABD hibesinin de önünü açmıştır.'' Tüm bu olumlu gelişmelerle beraber, enflasyondaki düşüş eğiliminin devam ettiği, Temmuz ayındaki gerilemenin de özellikle beklentiler üzerinde etkili olduğu kaydedilen açıklamada, ''Kurlarda Temmuz ayında da devam eden gerilemenin yanı sıra toptan eşya ve tüketici fiyatlarındaki düşüşte tarım ve gıda fiyatlarındaki gerileme belirleyici olmuştur. Çekirdek enflasyon olarak ifade edilen özel sektör imalat sanayi fiyatlarındaki artış ise Temmuz ayında yüzde 0.5 olmuş ve yıllık bazdaki artışı yüzde 20'ye inerek yıl sonu hedeflerine uyumlu hale gelmeye başlamıştır'' denildi. 
     Olumlu ekonomik ve siyasi atmosferin ekonomideki tüm beklentileri de pozitif etkilediğine işaret edilen açıklamada, enflasyondaki düşüşün kalıcı hale gelmesi için mevsimsel ve konjonktürel faktörlerin yanı sıra kamu maliyesindeki yapısal değişimlere de ihtiyaç olduğunun unutulmaması gerektiği vurgulandı. 
     Açıklamada, yılın ilk 6 ayındaki gelişmelerin faiz dışı fazla hedefinde muhtemel sapmalar olabileceğine işaret ettiğini ve niyet mektubunda da bu amaçla ek önlemler alındığı belirtilerek, şöyle denildi 
     ''Ne var ki alınacak cari önlemlerin yanı sıra milli gelir artışına bağlı olarak özel sektörün istihdam yaratma kapasitesinin genişlediği bir konjonktürde, önümüzdeki gözden geçirmelerde tekrar gündeme gelecek olan kamudaki atıl istihdamın azaltılması ve sosyal güvenlik reformu gibi tasarruf sağlayıcı yapısal reformlarda hızlı ve kararlı adımlar atılmalıdır. Bu şekilde, hükümetin 6. gözden geçirmeye odaklanarak, her geçen gün artan iyimserliği ekonominin içinde bulunduğu dönüşümü ivmelendirme yönünde kullanma fırsatı bulunmaktadır.'' 
     
</TEXT>
</DOC>
