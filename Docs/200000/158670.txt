<DOC>
<DOCNO> 158670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sondun15.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum yönetimi "Türk tarafı üzerindeki baskı sürmeli" 
</HEADLINE>
<TEXT>

     Kıbrıs Rum yönetimi Sözcüsü Kipros Hrisostomidis, ''Kıbrıs sorununun çözümü için Türk tarafı üzerindeki uluslararası baskının sürmesi gerektiğini'' söyledi. 
     Hrisostomidis, Atina Haber Ajansı'na ANA verdiği demeçte, Türkiye ve KKTC'nin aldığı önlemlerin iyi niyetten değil üzerlerindeki baskıdan kaynaklandığını ve bu baskının sürdürülmesi gerektiğini öne sürdü. 
     Rum Yönetimi Lideri Tasos Papadopulos'un 26 Mayıs Pazartesi günü Atina'yı ziyaret edeceğini de belirten Hrisostomidis, Papadopulos'un Başbakan Kostas Simitis ile Kıbrıs sorununun çözümü çabaları çerçevesinde görüş alışverişinde bulunacaklarını söyledi. 
     Papadopulos'un 1 Mayıs 2004 tarihi itibarıyla birleşmiş bir Kıbrıs istediğini belirten açıklamalarına da değinen Hrisostomidis, Rum tarafının BM Genel Sekreteri Kofi Annan planı temelinde ve BM çerçevesinde müzakereye hazır olduğunu vurguladı. 
     Hrisostomidis, Simitis'in dün Londra ziyaretinde yaptığı ''Türk tarafı tavrını değiştirmediği sürece görüşmelerin tekrar başlaması için bir neden olmadığı'' şeklindeki açıklamasına da dikkati çekti. 
     
</TEXT>
</DOC>
