<DOC>
<DOCNO> 169518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sondun17.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk istihbaratı Pentagon ve FBI'a sızdı mı 
</HEADLINE>
<TEXT>

     Amerikan Federal Soruşturma Bürosu'nun FBI çeviri servisine 11 Eylül 2001'deki uçaklı terör saldırılarının hemen ardından işe alınan ve geçen yıl Haziran'da işten çıkarılan Türk asıllı Amerikalı çevirmen Sibel Edmonds, Türk istihbarat birimlerinin ABD Dişişleri ve Savunma Bakanlıklarıyla FBI'ya sızdığını öne sürdü. 
     Amerikan CBS televizyonunun ''60 dakika'' adlı programında konuşan Sibel Edmonds, geçen yıl işten çıkarılmasının ardından FBI ve ABD Adalet Bakanlığını mahkemeye vermişti. 
     Edmons, işten çıkarıldıktan sonra Türk istihbarat birimlerinden açıkça söz etmezken, geçen Ekim ayında çekilen görüntülerin ve Edmonds'ın bu kez, Türkiye'nin, ABD'nin en hassas kurumlarında köstebekleri bulunduğunu ileri süren açıklamalarının gündeme getirilmesi dikkat çekti. 
     Kendisi gibi Türkçe çevirmen olarak FBI'da çalışan Jan Dickerson adlı bir başka kadının, ''Türk istihbaratı adına faaliyet gösterdiğini'' ileri süren Edmonds, Türk kökenli bir Amerikalı olan Dickerson'ın kendisinden de Türk istihbaratı için çalışmasını istediğini ve bunu sağlamak için ''ciddi tehditlerde'' bulunduğunu iddia etti. 
     Halen Belçika'da yaşayan Dickerson'ın Washington'daki bir Türk istihbarat görevlisinin sevgilisi olduğunu iddia eden Edmonds, Türk istihbaratının, ABD Dışişleri Bakanlığı ve Pentagon'da casusları bulunduğunu ileri sürdü. 
     
     ''YAVAŞ ÇALIŞIN'' 

     Sibel Edmonds, işe başladığı ilk günden itibaren üstlerinin işini yavaş yapmasını istediğini, böylece az sayıda çalışan ve yoğun iş yükü görünümüyle bir yıl sonraki bütçenin arttırılacağını söylediklerini kaydetti. 
     Programda ayrıca, FBI'ın çeviri servisinin işinin ehli olmayan kişilerden oluştuğu ve çoğu elemanın İngilizcenin yanı sıra çeviri yapmaları için işe alındıkları dile dahi hakim olmadıkları belirtildi. 
     11 Eylül'den sonra, FBI'ın El Kaide örgütünün Türk mensuplarının sorgulamalarını tercüme etmesi için Guantanamo'ya gönderdiği Kevin Taşkesen isimli çevirmenin de, Türkçe çeviri yapamadığı ve yetersiz kaldığı belirtildi. Sibel Edmonds, ''Kevin Taşkesen, yeterlilik sınavlarında ne Türkçe ne de İngilizce'de başarı sağlayabildi'' dedi. 
     Programda, FBI'ın da, bazı tercümanlarının iyi çeviri yapamadığını kabul ettiği ifade edildi. 
     Sibel Edmonds'ın FBI'daki görevine dönmek için açtığı dava henüz sonuçlanmadı. 
     
</TEXT>
</DOC>
