<DOC>
<DOCNO> 182149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur10.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık deposu CEVİZ 
</HEADLINE>
<TEXT>

     Kalp sağlığı açısından büyük önem taşıyan doymamış yağ asitlerini yüksek düzeyde içeren cevizin, kolesterol birikimini ve damar sertliğini önleyici etkisi olduğu bildirildi. 
     Yüzüncü Yıl Üniversitesi Gıda Mühendisliği Bölümü Öğretim Üyesi Yrd. Doç. Dr. İsa Cavidoğlu, sert kabuğu içinde el değmeden paketlenmiş gibi iyi derecede bir yağ ve protein ile bazı önemli vitaminleri içerdiğini söyledi. 
     Ceviz yağının yüzde 70'inin doymamış yağ asitlerinden oluşmasının yanı sıra yüksek oranda E vitamini içermesinin bu meyvenin önemini daha da artırdığını kaydeden Cavidoğlu, ceviz yağının kan faktörlerini olumlu yönde etkilediğini, kolesterol birikimini ve damar sertliğinin önlediğini vurguladı. 
     Yağlı meyve ve tohumlar arasında en yüksek E vitamini aktivitesine sahip olmasından dolayı ceviz yağının oksidasyona karşı dayanıklı olduğunu anlatan Yrd. Doç. Dr. Cavidoğlu, şunları söyledi 
     ''Ceviz tüketiminin hazım bozukluğu ve diş kanamasına önleyici etkide bulunduğu bilinirken, incir ve sedef çiçeği ile karışımının zehirlenmelere, bal ile karışımının ise basura karşı etkili olduğu belirlenmiştir.'' Van Gölü Havzası'nın Türkiye'nin en önemli ceviz bölgesi olduğuna değinen Yrd. Doç. Dr. Cavidoğlu, bölgedeki ceviz tiplerinin belirlenerek standart haline getirilmesi ve yaygınlaştırılmasının, bölgenin ekonomisine büyük katkı sağlayacağını kaydetti. 
     
</TEXT>
</DOC>
