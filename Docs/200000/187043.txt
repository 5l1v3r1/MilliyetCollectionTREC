<DOC>
<DOCNO> 187043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/soneko27.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik'in Genel Müdürü değişti... 
</HEADLINE>
<TEXT>

     Arçelik'den yapılan açıklamaya göre, çalışma hayatına 21 yıl önce Koç Topluluğu'nda başlayan ve 1 Ağustos 2000 tarihinden bu yana Arçelik Genel Müdürlüğü görevini yürüten Nedim Esgin'in, iş hayatında yeni bir dönem başlatmak üzere kendi arzusu ile 13 Ekim tarihi itibariyle şirketten ayrılacağı belirtildi. 
     Esgin'den boşalan Genel Müdürlük görevine 31 yıldır Koç Topluluğu'nda çalışan Aka Gündüz Özdemir atandı. 
     
     ÖZDEMİR'İN ÖZGEÇMİŞİ 
     Aka Gündüz Özdemir, 1949 yılında Mesudiye'de doğdu. İstanbul İktisadi ve Ticari İlimler Akademisi'nden mezun olduktan sonra 1972 yılında Koç Topluluğu bünyesindeki Beko Ticaret A.Ş.'de iş hayatına başladı. 
     Aka Gündüz Özdemir, aynı şirkette Bölge Müdürü, Satış Müdürü, Genel Müdür Yardımcısı görevlerini yürüttü ve 1991 yılında Beko Ticaret Genel Müdürü oldu. 
     Özdemir son olarak, Beko Ticaret'in Arçelik A.Ş. ile 2000 yılında birleştirilmesi sonrası, Koç Holding Dayanıklı Tüketim Grubu Başkan Yardımcılığı ve Arçelik Türkiye Satış ve Pazarlama Grup Direktörlüğü görevlerini birlikte yürütüyordu. 
     
</TEXT>
</DOC>
