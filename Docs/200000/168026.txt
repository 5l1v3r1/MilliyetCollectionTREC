<DOC>
<DOCNO> 168026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/soneko08.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayıs ayında ihracat yüzde 28.2 arttı... 
</HEADLINE>
<TEXT>

     Türkiye'nin Mayıs ayındaki ithalatı yüzde 28.1, ihracatı ise yüzde 28.2 arttı. 
     Devlet İstatistik Enstitüsü DİE , Mayıs ayı geçici dış ticaret verilerini açıkladı. 
     Buna göre Mayıs'ta, 3 milyar 826.7 milyon dolarlık ihracat, 5 milyar 505.6 milyon dolarlık da ithalat yapıldı. 
     Mayıs'ta dış ticaret açığı, geçen yılın ayına göre yüzde 27.7 artarak, 1 milyar 314 milyon 2 bin dolardan, 1 milyar 678 milyon 918 bin dolara yükseldi. 
     İhracatın ithalatı karşılama oranı ise yüzde 69.4'den yüzde 69.5'e çıktı. 
     
     OCAK-MAYIS DÖNEMİ 

     Bu yılın Ocak-Mayıs döneminde ise Türkiye'nin ihracatı, geçen yılın aynı dönemine göre yüzde 30.1 artarak 17 milyar 777.6 milyon dolara, ithalatı da yüzde 31.3 artarak 24 milyar 783.7 milyon dolara yükseldi. 
     Aynı dönemde dış ticaret açığı yüzde 34.6 artarak 7 milyar 6.1 milyon dolara çıkarken, ihracatın ithalatı karşılama oranı yüzde 72.4'den yüzde 71.7'ye düştü. 
     
     EN YÜKSEK PAY İMALAT SANAYİNİN 

     Ocak-Mayıs döneminde 17 milyar 777.6 milyon dolarlık ihracattaki en yüksek paya, yüzde 93.9 ile imalat sanayi ürünleri sahip oldu. 
     Bunu, yüzde 4.8 ile tarım ve ormancılık, yüzde 1 ile madencilik ve taşocakcılığı ve yüzde 0.1 ile de balıkçılık ürünleri izledi. 
     DİE verilerine göre, 2003 Ocak-Mayıs döneminde 16 milyar 684.5 milyon dolar düzeyinde gerçekleşen imalat sanayi ihracatında, geçen yılın aynı dönemine oranla yüzde 30.8 artış kaydedildi. 2002'nin 5 aylık döneminde imalat sanayi ihracatı 12 milyar 753.7 milyon dolar olmuştu. 
     Söz konusu dönemler itibariyle tarım ve ormancılık ürünleri ihracatı yüzde 16.5, balıkçılık ürünleri ihracatı yüzde 33.2, madencilik ve taşocakçılığı ürünleri ihracatı da yüzde 20.4 oranında arttı. 
     
     İTHALATTA ARTIŞ 

     DİE verilerine göre, ithalatın mal gruplarına dağılımı incelendiğinde ise en fazla artış, yüzde 41.2 ile tüketim malları ithalatında olduğu görüldü. 
     Tüketim malları ithalatı, geçen yıl Ocak-Mayıs döneminde 1 milyar 766.4 milyon dolar iken, bu yıl aynı dönemde 2 milyar 494.5 milyon dolara çıktı. 
     Geçen yıl 5 ayda 2 milyar 837.3 milyon dolar olan sermaye yatırım malları ithalatı ise yüzde 23.7 artışla, 2003'ün aynı döneminde 3 milyar 509.2 milyon dolara yükseldi. Bu yıl söz konusu dönemde, ara hammadde malları ithalatı ise yüzde 31.6 artış ile 14 milyar 158.4 milyon dolardan, 18 milyar 627.4 milyon dolara çıktı. 
     Toplam ithalat içinde sermaye mallarının payı yüzde 14.2, ara mallarının payı yüzde 75.2, tüketim mallarının payı da yüzde 10.1 oldu. 
     
     DIŞ TİCARETİN ÜLKELERE DAĞILIMI 

     Öte yandan Ocak-Mayıs döneminde ihracatın yüzde 65.5'i, ithalatın da yüzde 62.1'i, Ekonomik İşbirliği ve Kalkınma Teşkilatı OECD ülkeleriyle gerçekleştirildi. 
     Verilere göre, bu dönemde OECD ülkelerine 11 milyar 647.6 milyon dolarlık ihracat yapıldı. Geçen yıl aynı dönemde OECD ülkelerine yapılan ihracat, 8 milyar 793.7 milyon dolar düzeyinde bulunuyordu. 
     Buna göre OECD ülkelerine yapılan ihracat, söz konusu dönemde yüzde 32.5 arttı. Bu dönemde AB ülkelerine yapılan ihracat yüzde 35.9, EFTA ülkelerine de yüzde 29.1 oranında arttı. 
     İthalat incelendiğinde ise bu yıl Ocak-Mayıs döneminde OECD ülkelerinden, 15 milyar 393.3 milyon dolarlık ithalat yapıldı. 
     Geçen yıl aynı dönemde OECD ülkelerinden yapılan ithalat 12 milyar 68.7 milyon dolar düzeyinde bulunuyordu. Buna göre OECD ülkelerinden yapılan ithalat, söz konusu dönemde yüzde 27.5 arttı. 
     AB ülkelerinden yapılan ithalat ise yüzde 33.8, EFTA ülkelerinden ithalat yüzde 28.6 artış gösterdi. 
     
</TEXT>
</DOC>
