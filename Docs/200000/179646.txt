<DOC>
<DOCNO> 179646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/ekonomi/eko01.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Grevdeki memurlar hastanelik oldu... 
</HEADLINE>
<TEXT>

   Kamu - Sen'in Türkiye genelinde 70 ilde 5 bin kişiyle başlattığı eylemin ikinci gününde 4 sendika üyesi rahatsızlandı 
      
   Hükümetle memurlar arasındaki toplu sözleşme görüşmelerinin bir sonuç alınamaması üzerine Kamu - Sen'in başlattığı açlık grevleri bunaltıcı sıcak havayla birleşince rahatsızlanmaları da beraberinde getirdi. Sivas ve Erzurum'da rahatsızlanan dört kişiye tıbbi müdahale yapıldı. 
   Kamu - Sen Genel Başkanı Bircan Akyıldız'ın önceki gün Abdi İpekçi Parkı'nda 70 ilde 5 bin kişiyle başlattıklarını açıkladığı açlık grevlerinin ikinci gününde bölgelerde greve katılan sendika üyeleri rahatsızlandı. 
   Açlık grevine dün 14 kişiyle başlayan Türk Haber - Sen Sivas Şubesi'nde başkan Nurten Kodak rahatsızlananlar arasındaydı. Tansiyonu olan Kodak'ın bayılması üzerine tıbbi müdahalede bulunuldu. Kodak, müdahaleden sonra eylemi sürdüreceğini söyledi. Bu gelişme üzerine sağlık ekibi, açlık grevine katılan diğer sendika üyelerini de sağlık kontrolünden geçirdi. 
   Türk Ulaşım - Sen Sivas Şube Başkanı Necati Tanış, hükümetten yanıt gelene kadar eylemlerine devam edeceklerini belirterek, "Hükümete göre tavır belirleyeceğiz" dedi. Tanış, yurt genelinde 5 bin 64 kişinin açlık grevinde olduğunu kaydetti. 
   
   Erzurumda 3 kişi tedavi altında 
   20 kişiyle açlık grevi başlatan Kamu - Sen Erzurum şubesinde de üç kişi üç kişi rahatsızlandı. Kamu - Sen Erzurum İl Temsilcisi Celal Karapınar, fenalaşan üç kişinin Numune Hastanesi acil servisinde tedavi altına alındığını kaydetti. 
   Bu arada, greve katılan memurların ailelerinin çadırı ziyaret ettiğini belirten Karapınar, özellikle çocukların, babalarının neden aç kaldığını anlayamadığını ve bu yönde sorular sorduklarını ifade etti. 
   
   
</TEXT>
</DOC>
