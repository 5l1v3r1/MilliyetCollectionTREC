<DOC>
<DOCNO> 165875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sonspo13.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını Bir aslan öldü... Final iptal edilmeli mi 
</HEADLINE>
<TEXT>

     Fransa'da yayınlanan ünlü spor gazetesi L'Equipe, ''Bir aslan öldü'' başlığıyla verdiği haberde, Kamerunlu Foe'nin Kamerun ile yapılan yarı final karşılaşmasında yaşamını yitirmesine geniş yer verdi. 
     Fransa'da yakından tanınan Foe'nin trajik ölümünün herkesi yasa boğduğunu belirten gazete, ölümü nedeninin hala açıklığa kavuşmadığına dikkati çekti. 
     France Soir ve Le Parisien gazeteleri, bu trajediden sonra Fransa ile Kamerun arasında yapılacak maçın oynanıp oynanmamasını sorgularken, FIFA Başkanı Joseph Blatter'ın, ''Çok üzgünüz, ancak final oynanacak'' biçimindeki açıklamalarına yer verdiler. 
     Öte yandan Kamerun halkının, Foe'nin ölümünden dolayı büyük bir matem yaşadığı bildirildi. 
     Her galip gelinen maçtan sonra sokaklarda zaferi dans ederek kutlayan Kamerun halkı, dün Kolombiya galibiyetiyle finale çıkılmasına sevinemedi ve Foe'nin ölümünden dolayı ülkede yas ilan edildi. 
     
</TEXT>
</DOC>
