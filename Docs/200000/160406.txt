<DOC>
<DOCNO> 160406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sontur10.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Seymen Ağa'ya protesto 
</HEADLINE>
<TEXT>

     Sanatçı Özcan Deniz'in, ''Seymen Ağa'' karakteriyle başrolünü oynadığı ''Asmalı Konak'' dizisinin çekimlerinin yapıldığı Nevşehir'in Ürgüp İlçesi'nde dün gece verdiği veda konseri, 1.5 saat gecikmeyle başlayınca, bazı seyirciler protesto ederek, alanı terk etti. 
     Ürgüp Çimenli Kamping'de düzenlenen konser öncesi, Kültür Bakanlığı Türk Halk Müziği sanatçısı Serkan Vural sahne alarak, türküleriyle kalabalığı coşturdu. 
     Saat 20.30'da başlayacağı duyurulan konserde, sanatçı Özcan Deniz, 1.5 saat gecikmeyle sahneye çıktı. Bazılarının gecikmeyi protesto ederek alandan ayrılmasıyla konseri 2 bine yakın kişi izledi. Islıkla sanatçının gecikmesine tepki gösteren kalabalık, daha sonra sanatçının şarkılarıyla eğlendiler. 
     Konser sırasında korumalarla izleyiciler arasında zaman zaman gergin anlar yaşandı. Taşkınlık yapan bazı izleyicileri konser alanından uzaklaştıran korumalar, bu durumu görüntüleyen gazetecileri tartakladılar. 
     Konser sonunda Ürgüp Belediye Başkanı Bekir Ödemiş, Kapadokya'nın tanıtımına katkılarından dolayı Özcan Deniz'e plaket verdi. 

     
</TEXT>
</DOC>
