<DOC>
<DOCNO> 186896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/ekonomi/eko07.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyan usulü vergiye ön denetim hazırlığı 
</HEADLINE>
<TEXT>

   Düşen vergi beyanları üzerine çalışma başlatan Vergi Konseyi, 2004 yılında ön denetim yapılabileceğini açıkladı 
   
   Maliye Bakanlığı, Gelir ve Kurumlar Vergisi'nde meslek gruplarının ortalama beyanlarının asgari ücretin bile altına düşmesi üzerine, 2004'de uygulanacak yeni bir sistem için kolları sıvadı. Vergi Konseyi, beyan öncesi ön denetim yapılabilecek bir çalışma başlattı. 
   Hayat standardının kaldırılmasından sonra beyannameli mükelleflerin bu yıl bildirdikleri ortalama gelir ile ödedikleri verginin, asgari ücretlilerin dahi altında kalması üzerine, buradaki kayıp ve kaçağı azaltacak yeni bir model uygulanması gündeme geldi. 
   
   'Uçurum azalmalı' 
   Gelirler Genel Müdür Vekili Osman Arıoğlu, "Gerçek gelirler ile beyanlar arasındaki dengesizliği, bu uçurumu gidermek zorundayız. Amacımız bunu sağlayacak yeni bir sistemi devreye sokmak" diye konuştu. Vergi Konseyi Başkanı Mustafa Uysal da 1 - 2 yıl gibi geçici dönemde uygulanacak model üzerinde çalıştıklarını kaydederek "Amaç, mükellef grupları itibariyle o mükelleflerin faaliyetlerinin daha iyi yansıtılacak bir mekanizmanın geliştirilmesi. Beyanname aşamasında etkin bir ön denetim şeklinde olabilir. Bunun tam ismi konulmuş değil" dedi. 
   
   
</TEXT>
</DOC>
