<DOC>
<DOCNO> 153284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo12.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'u düşmekorkusu sardı... 
</HEADLINE>
<TEXT>

     Bursaspor Basın Sözcüsü Şükrü Akyollu, Malatyaspor'a 4-2 yenilerek kümede kalma yolunda önemli bir avantajı yitirdiklerini belirterek, ''Bir türlü istediğimiz çıkışı yakalayamadık'' dedi. 
     Akyollu, mutlak 3 puan almak için gittikleri Malatya deplasmanında tüm koşulların lehlerinde olduğunu, ancak takımın kazanmak için gerekli mücadeleyi bir türlü sahaya yansıtamadığını söyledi. 
     Sezon başından beri yaşanan istikrarsızlığın devam etmesi nedeniyle bir türlü alt sıralardan kurtulamadıklarını ifade eden Akyollu, ''Gaziantepspor ve Denizlispor maçlarında oynanan olumlu futbol, Malatyaspor maçı öncesi bizi umutlandırmıştı. Ancak, pazar günkü maçta takımı tanıyamadık. Bir türlü istediğimiz çıkışı yakalayamadık'' diye konuştu. 
     Akyollu, Malatyasporlu taraftarların yeşil-beyazlı takım futbolcularına karşı son derece centilmen davrandığını, hatta maç öncesi Bursaspor lehine tezahürat yaptığını, ancak futbolcuların bu olumlu atmosferi lehlerine çeviremediğini kaydetti. 
     Son 5 haftaya girilirken ligde kopmalar olmaya başladığını anlatan Akyollu, şunları söyledi 
     ''Maalesef, bir türlü tehlikeli bölgeden uzaklaşamadık. Önümüzde çok zor 5 maç var. Kümede kalma yarışı, bizim de aralarında bulunduğumuz son 4 takım arasında geçecek. Kalan maçlarda çok dikkatli olmalıyız. Puan kaybına tahammülümüz olmadığı gibi, diğer takımların da alacağı sonuçlar ligdeki konumumuzu belirleyecek.'' 
     
     AVANTAJ, DEZAVANTAJA DÖNÜŞTÜ 
     Şükrü Akyollu, 5 hafta önce fikstür avantajının kendilerinden yana olduğunu, ancak puan kayıpları ve rakiplerinin zor maçlardan puan çıkarması üzerine, bu avantajın dezavantaja dönüştüğünü belirtti. 
     Daha önce ligi Adanaspor'un üzerinde bitirmeyi planladıklarını ifade eden Akyollu, ''Ancak Adanaspor, çok zor gibi görünen Fenerbahçe maçından galibiyetle, delasmandaki Galatasaray karşılaşmasından da beraberlikle ayrıldı. Bu sonuçlar üzerine, tüm planlarımız alt üst oldu. Son 5 haftaya girilirken avantajımız, dezavantaja dönüştü'' diye konuştu. 
     




</TEXT>
</DOC>
