<DOC>
<DOCNO> 186912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/siyaset/siy01.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya Kıbrıs ya müzakere 
</HEADLINE>
<TEXT>

   Yunanistan Başbakanı Kostas Simitis, Türkiye'nin 2004'te AB ile üyelik müzakerelerine başlayabilmesi için Kıbrıs ve Ege konularında ilerleme sağlanması gerektiğini söyledi 
      YORGO KIRBAKİ Atina 

   
   Yunanistan Başbakanı Kostas Simitis'in geçen hafta sonu Roma'da görüştüğü Başbakan Recep Tayyip Erdoğan'a, Kıbrıs ve Ege konularında ilerleme sağlanmaması halinde, Türkiye'nin 2004 sonunda üyelik müzakerelerine başlaması için AB'den onay beklememesini söylediği ileri sürüldü. 
   Ta Nea gazetesinin haberine göre, Erdoğan cevap olarak Türkiye'de iç sorunlar bulunduğunu belirtti ve Kopenhag kriterlerinin yerine getirilmesi konusundaki çabaları vurgulamakla yetindi. Yunanistan Dışişleri Bakanlığı'nın hazırladığı bir raporda ise, önemli değişiklikler yapılsa bile Annan Planı doğrultusunda bir çözümün Yunan -Rum çıkarlarının aleyhinde olduğu belirtildi. 
   
   'KKTC bizi batırır' 
   Raporda, Annan Planı'na özetle şu eleştiriler yöneltildi "Kıbrıs Türk ekonomisinin AB standartlarına ayak uydurması uğruna Rum tarafında ekonomik çöküntü yaşanabilir. Dönüşümlü başkanlık sisteminde, başkan ve yardımcısının kimler tarafından ve nasıl seçileceği muğlak.Kıbrıs Cumhuriyeti lağvediliyor. Kıbrıs vatandaşı kim olacak belirsiz. Türkiye'den gelen göçmenler, Kıbrıs vatandaşlığını ve bundan kaynaklanan haklarını talep edecek." 
   
</TEXT>
</DOC>
