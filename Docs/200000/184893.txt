<DOC>
<DOCNO> 184893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/siyaset/siy05.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer AB'ye beynimizle girelim 
</HEADLINE>
<TEXT>

      PINAR AKTAŞ 

   
   Cumhurbaşkanı Ahmet Necdet Sezer, Türkiye'nin AB'ye, yalnız el emeğine dayalı işgücüyle değil, beyin gücüyle de girmesi gerektiğini söyledi. Eşi Semra Sezer'le birlikte Boğaziçi Üniversitesi'nin 140. yılı kutlama törenine katılan Sezer, yaptığı konuşma-da, üniversitelerin, Cumhuriyet'in büyük önem verdiği en kapsamlı tasarımlardan biri olduğunu belirterek şunları söyledi "Üniversitelerimizdeki binlerce gencimizin, bilimsel araştırma ve çalışmaların ışığında gelişme sürecimize katkıda bulunacak, ülke sorunlarına akılcı ve gerçekçi çözümler üretecek, bilgi toplumunun gerektirdiği yaratıcı ve nitelikli bireyler olarak yetişmesi en büyük amacımızdır." 
   Çağdaşlaşma sürecinde öncü kurumlardan olan üniversitelerde bilimsel özgürlüğün korunması gerektiğine, bilimsel etiğe uyulmamasının ise bilime zarar vereceğine dikkat çeken Sezer, üniversitelerde yapılacak bilimsel çalışmalar aracılığıyla da AB üyeliğinin gerçekleştirilmesine katkıda bulunulabileceğine inandığını belirtti. Sezer, sözlerini şöyle sürdürdü "Ülkemize ilişkin AB üyesi ülkelerdeki bilgi eksikliğinden kaynaklanan yersiz eleştirilerin giderilmesi için uluslararası akademik etkinlik düzenlenmeli." 
   Rektör Prof. Dr. Sabih Tansal ise, son günlerde hükümet ve rektörler arasındaki tartışmaya değinerek, şunları kaydetti "Üniversitelerle ilgili düzenlemelerin, üniversitelerin önünü daha da açacak hakiki manada mali, idari ve akademik özgürlük verecek şekilde yükseltme ve atamalarda liyakati esas alan üniversiteler arasında farklılaşma imk nı sağlayan ve üniversiteleri siyasi otoritenin etkisinden uzak tutan bir düzenleme olmalıdır. Son haftalarda tartışılan taslak, üniversitelerimizi ileriye değil, geriye götürecek nitelikte." 
   
</TEXT>
</DOC>
