<DOC>
<DOCNO> 162099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sontur23.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türk Schindler", Büyükelçi Ülkümen toprağa verildi... 
</HEADLINE>
<TEXT>

     Emekli Sandığı'na bağlı Etiler Dinlenme Evi'nde vefat eden ve 2. Dünya Savaşı sırasında Başkonsolos olarak görevli bulunduğu Rodos'ta Naziler'in bir grup Musevi'yi ölüm kamplarına göndermesini önlemesiyle tanınan emekli diplomat Selahattin Ülkümen, İstanbul'da toprağa verildi. 
     Ülkümen için Levent Camii'nde yapılan törende, oğlu Ufuk Ülkümen, gelini Betül ve torunları Altuğ ve Semra Ülkümen, taziyeleri kabul etti. 
     Burada basın mensuplarının sorularını yanıtlayan Ufuk Ülkümen, acılarının çok büyük olduğunu, ancak babasının hayatını tam olarak yaşadığını ve elinden geldiğince iyilik yaptığını belirtti. 
     Ülkümen, babasının, 2. Dünya Savaşı'nda Rodos'ta Başkonsolos olarak çalıştığı sırada Yahudiler'in Alman Hükümeti tarafından esir kamplarına gönderildiğini ve onları bu kötü durumdan kurtarmak için kendilerine Türk pasaportu vererek yaşamlarını kurtardığını anlattığını kaydetti. 
     Daha sonra Alman askerleri tarafından babasının tehdit edildiğini ve 2 Alman uçağının Türk Konsolosluğu'na bomba attığını, bu sırada ağır yaralanan annesinin de doğumundan bir hafta sonra vefat ettiğini belirten Ülkümen, babasının, ''Ben insani vazifemi yaptım. Bugün aynı şeyleri tekrar yaşasam, tekrar ayrı şekilde davranırdım'' dediğini ifade etti. 
     Kendisini 7 yaşına kadar babaannesi ve dedesinin büyüttüğünü, daha sonra babasıyla dış gezilerinde beraber bulunduğunu dile getiren Ülkümen, babasının, ''Anneni kaybettiğim zaman hayatımın yarısını kaybettim, fakat çabalarımız boşa gitmedi. 42 Yahudi ailesinin hayatını kurtardım'' dediğini anlattı. 
     
     ''ÜLKÜMEN GİBİ İNSANLAR ÇOK AZ KALDI'' 
     Türk Musevi Cemaati Başkanı Bension Pinto da, Selahattin Ülkümen gibi insanların bu dünyada çok az kaldığını belirterek, ''Ülkümen'e karşı son vazifelerimizden birini yapmaya geldik. Onun yaptıklarını hiçbir zaman ödeyemeyiz. Yaptıkları insanlık adına yapılmış büyük bir imza'' diye konuştu. 
     Türkiye Hahambaşı Vekili Rav Aduni de, çok değerli bir insanı yitirmenin üzüntüsü içinde bulunduklarını kaydederek, Ülkümen'in, 2. Dünya Savaşı'nın en karanlık günlerinde kendi canını hiçe sayarak birçok dindaşlarını ölümden kurtardığını bildirdi. 
     ''Bu şanlı bayrağımızın altında mekanı cennet olsun'' diyen Aduni, Ülkümen'in ailesine sabırlar diledi ve ''böylesi insanların dünyada çoğalmasını'' istedi. 
     Törene, Dışişleri Bakanlığı İstanbul Temsilci Yardımcısı Ayşegül Kandaş ile İsrail'in İstanbul Başkonsolosluğu Kültür Ataşesi Zali De Toledo da katıldı. 
     Dışişleri Bakanlığı mensupları, işadamları Jak Kamhi ve Besim Tibuk ile 500. Yıl Vakfı ve Türk Musevi Cemaati'nin çelenk gönderdiği camideki cenaze namazında, Hahambaşı Vekili Aduni de saf tutarak dua etti. 
     Ülkümen'in cenazesi, daha sonra Zincirlikuyu Mezarlığı'nda toprağa verildi. 
     
     ÖDÜLLÜ DİPLOMAT... 
     Selahattin Ülkümen, 1911'de Antalya'da doğdu. 
     2. Dünya Savaşı sırasında Rodos Başkonsolosu olan Ülkümen, 42 Musevi ailesinin toplama kamplarına gönderilmesini şahsi gayretleriyle önledi. 
     Ülkümen'in Museviler'e yaptığı yardımlar nedeniyle, Türkiye'nin Rodos Başkonsolosluğu Naziler tarafından bombalandı. Olayda yaralanan Ülkümen'in hamile eşi, doğumda hayatını kaybetti. 
     Savaştan sonra da diplomatik kariyerini sürdüren Ülkümen, Beyrut ve Kahire'de Başkonsolosluk, CENTO'da ise Genel Sekreter Yardımcılığı yapmıştı. 
     1979 yılında emekli olan ve İstanbul'da yaşamını sürdüren Selahattin Ülkümen, geçtiğimiz nisan ayında solunum yolu enfeksiyonu teşhisiyle kaldırıldığı Balat Or-Ahayim Hastanesi'nde bir süre tedavi görmüştü. 
     ''Dışişleri Bakanlığı Üstün Hizmet Madalyası'' sahibi olan ve İsrail Hükümeti tarafından 1990 yılında ''Yad Vashem'' unvanı verilen Ülkümen'e, 500. Yıl Vakfı'nca da Yahudiler'i Nazi kamplarına gönderilmesine engel olduğu için teşekkür plaketi sunulmuş, ABD'nin Connecticut eyaleti Hartford Üniversitesi'nde de Musevi soykırımı hakkındaki gerçekleri Amerikan kamuoyuna anlatmak ve elindeki kısıtlı imkanlarla bir grup Musevi'yi ölümden kurtaran Türk diplomatı tanıtmak amacıyla, ''Yaşam Vizesi Erdemli Diplomatlar'' adlı fotoğraf sergisi açılmıştı. 
     
</TEXT>
</DOC>
