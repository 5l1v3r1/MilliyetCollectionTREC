<DOC>
<DOCNO> 194686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/siyaset/siy01.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastalık vız geldi 
</HEADLINE>
<TEXT>

   10 gündür disk kaymasından kaynaklanan bel ağrısı nedeniyle randevularını iptal eden Cumhurbaşkanı Sezer, Atatürk'ün ölüm yıldönümünde Anıtkabir'e doktorlarıyla çıktı... 
      ANKARA Milliyet 

   
   Büyük Önder Mustafa Kemal Atatürk, ölümünün 65. yıldönümünde Anıtkabir'de düzenlenen törenle anıldı. Belindeki rahatsızlığı nedeniyle son günlerde sürekli programlarını iptal eden Cumhurbaşkanı Ahmet Necdet Sezer de doktorlarıyla birlikte törene geldi. Sezer başkanlığındaki devlet erk nı, mozoleye çelenk koyarak Atatürk'ün manevi huzurunda saygı duruşunda bulundu. Sezer, üzerinde "Cumhurbaşkanı" yazılı kırmızı - beyaz karanfillerden oluşan çelengi Atatürk'ün kabrine koyarken eğilmekte güçlük çekti. 
   
   'Eseriniz gurur veriyor' 
   Anıtkabir'deki tören, devlet erk nının 08.50'de Aslanlı Yol'dan yürüyüşüyle başladı. Atatürk'ün ebediyete intikal ettiği 09.05'te "ti" sesi ve sirenler eşliğinde bir dakikalık saygı duruşunda bulunuldu, İstiklal Marşı okundu. Ardından Misak - ı Milli Kulesi'ne geçen Sezer, Anıtkabir Özel Defteri'ne şunları yazdı "Bıraktığınız eserin büyüklüğü hepimize gurur vermektedir. Cumhuriyetimizin başarıları, geleceğe güvenle bakmamızı sağlamakta, gösterdiğiniz erekleri gerçekleştirme yolunda bizlere güç kazandırmaktadır. Türk Ulusu, Cumhuriyeti, ilke ve devrimlerinizi sonsuza değin ödün vermeden koruyacaktır." 
   
   Yine uçuş yasağı vardı 
   Törende, Sezer'in yanı sıra TBMM Başkanı Bülent Arınç, Başbakan Recep Tayyip Erdoğan, Genelkurmay Başkanı Orgeneral Hilmi Özkök, CHP Genel Başkanı Deniz Baykal, yüksek yargı organlarının başkanları, Bakanlar Kurulu üyeleri, kuvvet komutanları, bazı siyasi partilerin temsilcileri, milletvekilleri, bürokratlar ve diğer devlet erk nı yer aldı. Türban tartışmasında "kamusal alan tanımam" diyerek Sezer'le ters düşen Sayıştay Başkanı Mehmet Damar da törende hazır bulundu. Bu törenin ardından askeri ve sivil erk nla öğrenciler, Atatürk'ün mozolesinin önünden saygı geçişi yaptı. Tören nedeniyle Anıtkabir üzerinde uçuş yasağı uygulanırken, polis helikopterleri de güvenliği sağladı. 
   
   
   
   
</TEXT>
</DOC>
