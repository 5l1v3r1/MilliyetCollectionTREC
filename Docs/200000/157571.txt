<DOC>
<DOCNO> 157571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/spor/spo04.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Maxim-Cesar'la havada pazarlık 
</HEADLINE>
<TEXT>

     Aybaba ile görüştüler 
     AURELİO ile sezon sonunda yollarını ayıracak olan Trabzonspor, Gaziantepspor'un iki yıldızı Maxim ve Julio Cesar ile söz kesti. Samet Aybaba, önceki gün iki eski futbolcusuyla Trabzon - İstanbul uçağında karşılaştı. Göztepe-Denizlispor mücadelesini izlemek için İzmir'e İstanbul üzerinden giden başarılı çalıştırıcı, iki futbolcuya ilk resmi teklifi yaptı. 
     
     'Seve seve geliriz' 
     UÇAKTA birlikte oturduğu Maxim ve Cesar'a yeni sezon için, "Sizi aramızda görmek istiyoruz" diyen Aybaba'ya iki futbolcudan olumlu cevap geldi. Maxim ve Cesar'ın, "Sizin çalıştırdığınız her takıma seve seve geliriz" dediği öğrenildi. Sözleşmesi devam eden Brezilyalı Cesar'ın bu sorunun halledilmesi durumunda Trabzon'da oynamaya sıcak baktığı ifade edildi. 
     
Mehmet'in endişesi      TRABZONSPOR'DA kiralık oynayan Mehmet Yılmaz, bonservisine sahip olan Sadettin Saran'ın bu yıl kendisini satacağını açıkladı. Mehmet, "Satmak zorunda çünkü gelecek yıl otamatik olarak serbest kalacağım. Birçok kulüpten teklif var. Bunlarla menajerim ilgileniyor. Galatasaray ve Fenerbahçe'nin de beni istediğini biliyorum. Önce Trabzonspor'la masaya oturacağım" dedi. 
     
Senegalli indirimi      FRANSA'NIN Metz takımında oynayan Senegalli Niang için pazarlıkların sürdüğü belirtildi. 3 yıl için Bordo - Mavililer'den 1.5 milyon dolar isteyen genç futbolcunun, 1 milyon dolara kadar düştüğü öğrenildi. Öte yandan Bursasporlu Okan Yılmaz, transfer teklifini sezon sonunda değerlendireceğini açıkladı. Golcü futbolcu, "Önce Bursa'nın ligde kalmasını istiyorum" dedi. 
     

</TEXT>
</DOC>
