<DOC>
<DOCNO> 194819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko41.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Kıbrıs, Türkiye için değil, Güney Kıbrıs için ön koşul olmalı 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Eğer Kıbrıs konusu AB'ye tam üyeliğin bir ön koşuluysa, bu her şeyden önce Güney Kıbrıs Rum yönetiminin tam üyeliği için bir ön koşul olmalıdır, Türkiye için değil'' dedi. 
     Şener, 2. Ulusal Yatırım Fonları Konferansı'nda gazetecilerin Türkiye'nin AB'ye üyelik sürecine ilişkin soruları üzerine, 59. hükümetin bu konuda önceki hükümetlerin göstermediği kararlığı gösterdiğini ve toplumun bütün kesimleriyle beraber çok yoğun bir kampanya başlattığını kaydetti. 
     Şu anda AB ülkelerinin Türkiye'ye bakışlarının daha önce hiçbir dönemde olmadığı kadar yakın olduğunu ifade eden Şener, şöyle devam etti 
     ''2004 Aralık ayında yapılacak zirvede müzakerelere başlama tarihi verilecektir. Biz inanıyoruz ki müzakereler hemen başlayacaktır. Bu çerçeve içinde Kıbrıs veya son ilerleme raporu, nereye tekabül ediyor diye soracak olursanız Ben halen şu geldiğimiz noktada Kıbrıs konusunun AB'ye tam üyeliğin bir ön koşulu olmadığı kanaatindeyim. Bazı metinlerde Kıbrıs ile ilgili ifadeler var, ama bu ifadelerin hiçbiri bunun bir önkoşul olarak algılandığı şeklinde bir vurguyu içermiyor. 
     Hatta şunu söylemek lazım eğer Kıbrıs konusu AB'ye tam üyeliğin bir ön koşuluysa, bu her şeyden önce Güney Kıbrıs Rum Yönetiminin AB'ye tam üyeliği için bir ön koşul olmalıdır, Türkiye için değil.'' Kıbrıs dendiğinde Güney Kıbrıs Rum Yönetimi ve Kuzey Kıbrıs Türk Cumhuriyeti'nin anlaşıldığını ifade eden Şener, ''Dolayısıyla bunu bu şekilde değerlendirdiğinizde hemen ortada AB'nin içinde olacağı ihtilafı ifade eden özellik arzediyor Kıbrıs sorunu. Ve bunu çözümlemiş olarak Rum yönetiminin AB'ye tam üye olması lazım. AB açısından da aslında işin bu boyutu önemlidir'' diye konuştu. 
     Şener, ''MGK, Sayıştay ve RTÜK yönetmeliklerinin yeniden düzenlenmesiyle ilgili çalışmalar hangi aşamada '' sorusu üzerine ise MGK ile ilgili daha önceki uyum paketlerinde yasal değişiklikler yapıldığını anımsatarak, bu yasal değişikliğe uygun olarak yönetmeliğin hazırlanması çalışmalarının devam ettiğini ve bunun önümüzdeki günlerde tamamlanabileceğini kaydetti. 
     Bakan Şener, İmar Bankası mudilerine yapılacak ödemelere ilişkin de yasa tasarısının bu hafta Meclis'ten geçirilebileceğini ve yasanın çıkmasından sonra Ziraat Bankası'nın idari çalışmalarını tamamlamasıyla ödemelerin yapılacağını bildirdi. 
     Şener, ödemelerin bayramdan önce yapılıp yapılmayacağı sorusuna, ''Bayramdan önce veya sonra, ama görünen bir sürede ödemeler başlayacaktır'' yanıtını verdi. 
     
</TEXT>
</DOC>
