<DOC>
<DOCNO> 152672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur55.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Irak'ta yer almak için adım attık... 
</HEADLINE>
<TEXT>

     Başbakan Recep Tayyip Erdoğan, ''Irak krizinde Türkiye'de inisiyatif alan bir dış politika izlendi'' dedi. 
     Başbakan Erdoğan, Denizli'de Natur Tekstil Boya ve Terbiye Tesisi'nin açılış töreninde yaptığı konuşmada, Türkiye'nin 15-20 yıl önceki kapalı süreçten, gündemine ihracatı alan bir sürece girdiğini, bunu da Turgut Özal'ın başlattığını söyledi. 
     Özal döneminde insanların müteşebbis ruhunun yakalandığını kaydeden Erdoğan, ''O günden bugüne o heyecanı göremedik. Duraksama noktasına gelindi'' dedi. 
     Denizli müteşebbisine hayran olduğunu, tebrik ve takdir ettiğini, alkışladığını belirten Başbakan Erdoğan, Türkiye'de siyasetin, mevzuatlarla müteşebbis ruhu önünde engel olduğunu söyledi. 3 Kasım seçimlerinden sonra bu anlayışın millet tarafından tasfiye edildiğini, siyaset tarihinden silindiğini dile getiren Erdoğan, şunları söyledi 
     ''Bir güven ve istikrar içinde milletimize layık olma mücadelesi veriyoruz. Bu, bizim için de bir sınavdır. Başaramadığımız taktirde geçmiştekiler neye uğradıysa, bizim de başımıza onun geleceğini biliyoruz. Bugüne kadar Irak, Avrupa Birliği ve Kıbrıs meseleleri, yani dış gelişmeler, adımlar atmamıza engeldi. Ama bu kriz dönemlerini, iktidarımız başarıyla yönetti. Türkiye'de inisiyatif alan bir dış politika izlendi. 
     Savaşı önlemeye çalışan bir Türkiye'yi, tüm dünya gördü. Talihsizliğimiz şu İçerideki birçok unsurlar, kendi hükümetimizi yargılamaktan, dışarıyı yargılama fırsatı bulamamışlardır. Irak krizinin, siyasi, ekonomik, askeri boyutu vardır. Az önce sözünü ettiğim bu unsurlar, Mehmetçiğin kanını dolarla satıyorlar demişler, Türkiye bu işe bulaşmayınca Vah vah dolarlar gitti demişlerdir. Bunları anlamak mümkün değil.'' 
     
     IRAK'IN YENİDEN YAPILANMASI 

     Başbakan Erdoğan, Irak krizinde kenarda kalarak, Amerikan birliklerine hava koridoru açarak, ''ince bir ayarla'' Türkiye'nin ve Mehmetçiğin bir darbe almasını engellediklerini söyledi. Erdoğan, Türkiye'nin, Irak'ın gerek siyasi, gerekse fiziksel yapılanmasında yerini alacağını, bunun için adımlar attıklarını dile getirerek, ''Mersin'den Irak yönüne, günde 70 ile 100 bin ton arasında yardım gitmektedir. Kötü senaryoları hazırlayanlar mahçup oldular'' dedi. 
     Ekonomiyle ilgili olarak bir yapısal değişiklik, iyileştirme içinde olduklarını belirten Başbakan, şöyle devam etti 
     ''Yürüyerek değil, sıçrayarak, gelişmiş ülkelerle aramızdaki farkı kapatabiliriz. Devletin hangi alanlarda fonksiyonlarını daraltmasını tartışıyoruz. Devletin ön yol açmasını sağlayacağız. Merkezi kesimi daraltıp, yükü taşraya verip, yerel yönetimleri güçlü hale getireceğiz. Bunun çalışmaları hızla devam ediyor. Sivil toplum örgütleri ile parlamento içi ve dışı siyasi partilerle bu konuda geniş bir şura yapacağız. Çıkan sonucu, tasarı halinde Meclis'e getireceğiz. Ankara'dan, buradaki bir tesisi, yolu takip edemezsiniz. Masa başında bu iş olmaz, arazide olur.'' Tekstil ihracatında, Denizli'nin, ''bir geliş, bir gidiş yoluna'' mahkum edilmesi zihniyetinin anlaşılmaz olduğunu da belirten Başbakan Erdoğan, Aydın-Denizli arasındaki duble yolun, 9. ayda bitirileceğini söyledi. 
     
     EKONOMİK DURUM 

     Ekonomik göstergelere de değinen Erdoğan, şunları söyledi 
     ''Bir Irak krizinde olayı nasıl yönettiğimiz görüldü. Bu ülkede bir anayasa kitabı fırlatıldı, faizler bir gecede yüzde 5 bine 7 bine çıktı. Bunu unutmayın. Her geçen gün parametreler iniyor. Merkez Bankası, gecelik repoyu yüzde 41'e indirdi. Borsa ve faiz iyi bir noktada. TL'nin durumu da ortada. Daha iyi olması lazım. Daha iyisi de olacak.'' Göreve geldiklerinde, ödenmesi gereken 72.5 milyar dolar tutarındaki dış borç, iç borç ve faiz ödemelerini ''kucaklarında bulduklarını'' kaydeden Başbakan Erdoğan, ''Ödeyeceğiz... Kasada bir şey yok. Kaynaklar bulup, faiz belasından, iç borç sarmalından kurtulmamız lazım'' dedi. 
     
     ''İŞ KANUNU'NU EN KISA ZAMANDA ÇIKARACAĞIZ'' 

     Başbakan Erdoğan, üretim için yatırımın şart olduğunu da vurgulayarak, konuşmasını şöyle sürdürdü 
     ''Kapasiteyi yüzde 100 yapıp, yeni yatırımlara girişmemiz lazım. Türkiye'nin bir numaralı sorunu olan işsizliği çözmeye gayret ediyoruz. 59. Hükümet, işsizlere devlet müesseselerinde iş bulma dönemi olmayacak, iş konusunda özel sektörü teşvik edeceğiz. Orman köylülerini teşvik edeceğiz. İşsizliği çözeceğiz. İş Kanunu'nu en kısa zamanda çıkaracağız. Buna çok önem veriyoruz. Biz, işyeri güvencesi sağlamaya mecburuz. İşyeri kapanırsa, işsizlerin hali ne olacak, bunu düşünüyoruz. Tehdit sallıyorlar Biz şunu şunu yaparız diyorlar. Biz onlara dar ufuklardan bakılmamasını öneriyoruz. İşyerlerinin artmasıyla, işsizliğin belini kırarız. Şirket kurmayı kolaylaştırdık. 19 noktadan imzayı 3'e indirdik. Rüşvet kanallarını tıkıyoruz.'' 
     





</TEXT>
</DOC>
