<DOC>
<DOCNO> 167741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/siyaset/siy20.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

Yolsuzluğa daimi komisyon engeli      SALİHA ÇOLAK Ankara 

     Yolsuzlukları araştırma sürecinde "ticari sır ve devlet sırrı" engeli nedeniyle birçok belge ve bilgiye ulaşamayan TBMM Yolsuzlukları Araştırma Komisyonu, sır perdesini kaldıracak bir formül geliştirdi. Komisyon, sır niteliğindeki gizli belge ve bilgilere de ulaşabilecek ve soruşturma niteliği taşıyabilecek daimi yolsuzluk komisyonu kurulmasını önerdi. Komisyonun Meclis Başkanlığı'na sunduğu raporunda yer alan öneri kabul edilirse, gizlenen birçok kritik bilgi ve belgeye ulaşılabilecek. Soruşturma komisyonu yetkileriyle donanacak olan dami komisyon, uzman maliyeci, istihbaratçı ve hukukçulara görev verecek. 
     
AKP Ankara'da 'Milli Görüşçü'lere ambargo      ABDULLAH KARAKUŞ 

     AKP kongerelerinde birçok ilde Milli Görüşçü adayların kazanması üzerine harekete geçen yönetim, dün 4 adaylı yapılacak Ankara kongresine müdahale etti. Yönetim üç Milli Görüş kökenli adaydan çekilmesini ve kongreye tek adayla gidilmesini istedi. Bu talebini sadece kazanmasına kesin gözüyle bakılan İsmail Göynük yerine getirdi. Diğer adaylar Hasan Fehmi Yılmaz ile Ali Yazıcı ise seçimlere katıldı. Başbakan Erdoğan'ın da katıldığı kongreyi, 533 delegenin oyunu alan Genel Merkez'in adayı Nurettin Akman kazandı. 
     
Cem'le Derviş buluşması      Yeni Türkiye Partisi YTP Genel Başkanı İsmail Cem ve CHP milletvekili Kemal Derviş, Avrupalı sosyal demokrat siyasetçileri bir araya getirecek seminere katılmak üzere Yunanistan'ın İstanköy Adası'na gitti. 3 Kasım seçimleri öncesi yolları ayrılan Cem ve Derviş, Atatürk Havalimanı'nda el sıkıştı ve bir süre sohbet etti. Derviş, İstanköy'e eşi Catherine Derviş'i de götürdü. 
     
DGM'ler tarih olacak      Türkiye, Devlet Güvenlik Mahkemeleri'ni DGM yeni yasama yılında kaldırmayı tasarlıyor. Üzerinde çalıştığı 7. Uyum Paketi'nin yasalaşmasının ardından, bir Anayasa değişikliği paketi hazırlıklarına başlayacak olan AKP hükümeti, Eylül ayında TBMM gündemine getireceği pakette, Anayasa'nın DGM'lerle ilgili 143. maddesinin kaldırılmasına da yer vermeyi planlıyor. DGM'lerin yerine, DGM'lerin görev alanına giren "çıkar amaçlı suç örgütleri, terör örgütleri, uyuşturucu" gibi konularda, adliyelerdeki ağır ceza mahkemelerini görevlendirmeyi düşünen hükümet, bu mahkemeleri "ihtisas mahkemeleri" haline getirecek. Böylece, halen DGM'lerin bulunduğu Ankara, İstanbul, İzmir, Diyarbakır gibi şehirlerdeki ağır ceza mahkemelerinin bir bölümü, bugün DGM'nin baktığı suçlara bakacak. 
     
     

</TEXT>
</DOC>
