<DOC>
<DOCNO> 198427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/soneko36.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasım'da borsa yatırımcısı yüzde 7.22 kaybetti... 
</HEADLINE>
<TEXT>

     Borsa, Kasım ayında ortalama yüzde 7.22 oranında düşüş gösterdi. 
     Düşük enflasyon beklentisi, özelleştirme çalışmaları ve dokuz aylık bilançoların verdiği destekle ilk haftanın başında olumlu bir seyir gözlenen piyasalarda, daha sonra Tekel özelleştirmesi, Avrupa Birliği AB İlerleme Raporu'nda yer alan Kıbrıs ile ilgili unsurlar olumsuz bir hava yarattı. 
     Ayın ikinci haftasında tepki alımlarının geldiği Borsa'da üçüncü hafta, İstanbul'da yaşanan bombalı saldırıların ardından şok düşüşler yaşandı. Saldırılar sonucunda Borsa'da işlemlere ara verildi. Bayram tatili ile birleşen bu ara, Aralık başında sona erecek. 
     Kasım'da İMKB Ulusal 100 endeksi 1,136.81 puanlık düşüşle 14,617. puana geriledi. 
     ABD Doları'nın Türk Lirası satış fiyatı yüzde 1.55 oranında kayıpla 1 milyon 465 bin liraya, İngiliz Sterlini'nin fiyatı yüzde 0.08'lik kayıpla 2 milyon 525 bin liraya geriledi. 
     Euro'nun satış fiyatı yüzde 1.45 artışla 1 milyon 755 bin lira, İsviçre Frangı'nın satış fiyatı yüzde 1.88'lik artışla 1 milyon 140 bin lira oldu. 
     Kasım ayında 24 ayar külçe altının satış fiyatı yüzde 1.89 oranında artışla 18 milyon 850 bin liraya, Cumhuriyet altınının satış fiyatı da yüzde 1.20 oranında artışla 127 milyon liraya yükseldi, Yatırım fonlarına katılma belgeleri de Kasım ayında ortalama yüzde 1.65 oranında artış kaydetti. 
     
</TEXT>
</DOC>
