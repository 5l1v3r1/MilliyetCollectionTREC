<DOC>
<DOCNO> 163210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sontur15.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Üsküdar'da çelik yelekli balıkçıyı kafasından vurdular... 
</HEADLINE>
<TEXT>

     Üsküdar'da, hasımları nedeniyle çelik yelek giyen bir balıkçı, kafasından tabancayla vurularak öldürüldü. 
     Kadıköy'de balıkçılık yapan ve ruhsatsız silah bulundurmak gibi suçlardan sabıkası olduğu bildirilen Mustafa Arslan 41 , arkadaşı İsmail Akay ile dün akşam Üsküdar Çengelköy'deki bir otoparkta buluştu. 
     Hasımları olduğunu söyleyerek, Akay'dan kendisine çelik yelek bulmasını isteyen Arslan, bu arkadaşının yardımıyla elde ettiği çelik yeleği giydi. Arslan daha sonra, Akay'ın Üsküdar Beylerbeyi'ndeki evine gitti. 
     Tek katlı bu evde gece saat 05.00 sıralarında meydana gelen olayda, İsmail Akay ile oğlu Adnan Akay ve Nizam Yıldırım adlı kişiyle sohbet eden Mustafa Arslan'a, pencereden, henüz kimlikleri belirlenemeyen 2 kişi tarafından tabancayla 3 el ateş edildi. 
     Kafasından vurulan Arslan hayatını kaybederken, saldırganlar olay yerinden kaçtı. 
     Polislerce Mustafa Arslan'ın bel çantasında yapılan aramada ise bir adet şarjör ve mermiler bulunduğu bildirildi. 
     Polis yetkilileri, Mustafa Arslan'ın kardeşi Ziya Arslan'ın, yaklaşık 4 yıl önce bir kişinin silahla vurulması olayına ilişkin tutuklanarak cezaevine konulduğunun anlaşıldığını ifade ettiler. 
     Başka bir suça ilişkin kaldığı cezaevinden bir süre önce çıktığı belirtilen Mustafa Arslan'ın olay sırasında yanında bulunan 3 kişinin polisçe ifadelerine başvuruldu. 
     Arslan'ın bu kişilere, ''kardeşinin cezaevine konulmasına neden olan cinayete ilişkin bazı kişilerin kendisini aradığından şüphelendiğini ve birkaç gün önce de balıkçılık yaptığı teknenin motorunun söküldüğünü'' anlattığı öğrenildi. 
     Polis yetkilileri, soruşturmanın sürdüğünü, olayın 4 yıl önceki cinayetle ilgisi bulunup bulunmadığının da araştırıldığını kaydettiler. 
     
     FATİH'TE CİNAYET 
     Bu arada, Fatih Beyceğiz Mahallesi Çilekeş Sokak'taki bir binada oturan Murat Adalan 30 ile karşı binadaki arkadaşı Ali Çelik arasında başlayan tartışma, bir süre sonra sokakta kavgaya dönüştü. 
     Tabancayla kafası, kalbi ve ayağından vurularak ağır yaralanan Adalan, kaldırıldığı Haseki Eğitim ve Araştırma Hastanesi'nde hayatını kaybetti. Polis yetkilileri, olayın ardından kaçan Ali Çelik'in yakalanması için çalışmanın sürdüğünü bildirdiler. 
     Yetkililer, olayın, alkolün de etkisiyle çıkan sözlü tartışma nedeniyle meydana geldiğinin sanıldığını kaydettiler. 
     
</TEXT>
</DOC>
