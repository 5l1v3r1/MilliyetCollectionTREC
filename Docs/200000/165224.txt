<DOC>
<DOCNO> 165224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sontur12.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Türkiye-ABD ilişkileri sağlam zeminde devam ediyor" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Türkiye-ABD ilişkilerinin kötü söylemlere rağmen, sağlam bir zeminde ve stratejik ortaklık temelinde devam ettiğini bildirdi. 
     Erdoğan, partisinin TBMM Grup toplantısında yaptığı konuşmada, Yunanistan'ın Selanik kentinde yapılan AB zirvesini de değerlendirdi. 
     Türkiye'nin AB'ye uyum konusunda son aylarda ortaya koyduğu performansın neredeyse herkeste şaşkınlık uyandırdığını kaydeden Başbakan Erdoğan, bu durumu AB liderlerinin de aynen ifade ettiklerini söyledi. Erdoğan, bütün bu gelişmeler nedeniyle Türkiye'nin Selanik Zirvesi'nde, AB'nin geleceğini tayin edecek AB Anayasası'nı yapacak ve onaylayacak olan Hükümetlerarası Komisyona Avrupa Konferansı üye olarak kabul ediliğini bildirdi. 
     Erdoğan, AB'den aldıkları olumlu tepkilerin, bundan sonraki yasal düzenlemlerin yapılması ve uygulamaların hayata geçirilmesi konusundaki kararlılıklarını bir kat daha pekiştirdiğini anlatarak, şunları söyledi 
     ''Bu kararlılıkla önümüzdeki süreçte, yapmamız gereken yasal düzenlemeleri bitirerek, uygulama konusunda büyük bir titizlik göstereceğiz. Bu vesileyle Türkiye'nin AB sürecine olumlu katkılarda bulunan ve kaydettiği ilerlemeleri kayıta geçiren AB liderleri ve organlarına teşekkür ediyorum. 
     Bu konuda samimi bir fikrimi sizlerle paylaşmak istiyorum Türkiye bu gidişle AB'ye tam üyelik görüşmelerine vadedilen zamanda başlayacaktır. Bundan hiç endişeniz olmasın. Çünkü, biz önümüzdeki engelleri aşarak ve inançla, azimle bu yoldaki süreci devam ettiriyoruz. 
     Kısa zamanda Kopenhag Kriterleri'nin hayata geçirilmesine yönelik yasal düzenlemeleri yapmaya ve uygulamaları yakından takip etmeye kararlıyız. Burada iki başlık çok önemlidir uyum ve uygulama... Uyumu hallettik, hallediyoruz ama yeterli değil. Yeterli olan, çıkarılan bu uyum yasalarını hızla uygulamaya sokmaktır. Bunu uygulamada da ispat ettikten sonra artık Türkiye açısından yapılacak hiç bir şey kalmayacak. Bundan sonrası artık AB üyesi ülkelerin vereceği karara bağlı.'' 
     
     ULUSAL PROGRAM 
     Erdoğan, bu çerçevede öncelikle Ulusal Programı gündemlerinde bulundurduklarını anlatarak, daha önceki Ulusal Program'ın adeta bir hükümet programı olarak hazırlandığını öne sürdü. O Program'ın TBMM'de müzakere edilmediğini kaydeden Erdoğan, ''O günden bu güne bazı gelişmeler oldu. Bunun olması tabii. Türkiye'nin pozisyonu ve yeri değişti'' diye konuştu. Bu nedenle Ulusal Program'ın revize edilmesi ve yeniden yazılması gerektiğini anlatan Erdoğan, Dışişleri Bakanlığı'nın bu konudaki çalışmalarının dünkü Bakanlar Kurulu toplantısında ele alındığını anımsattı. 
     Erdoğan, istemeleri durumunda Ulusal Program'a dün son şeklini verebileceklerini hatırlatarak, ''Ancak biz geçmişte yapıldığı gibi Ulusal Program'ın sadece bir Hükümet programı olmasını istemiyoruz'' dedi. 
     Erdoğan, Dışişleri ve Adalet Bakanlıklarının çalışmaları gözden geçirdikten sonra Ulusal Program taslağını anamuhalefet partisi CHP ve Meclis dışında hazine yardımı almaya hak kazanan partiler ile bazı sivil toplum örgütlerinin görüşüne sunulacağını bildirdi. 
     
     CHP'YE TEŞEKKÜR 
     Başbakan Erdoğan, AB konusunun bir ulusal politika olarak yürütülmesinde katkıda bulunan herkese teşekkür ederken, CHP'ye de teşekkür ettiğini söyledi. 
     
     TÜRKİYE-ABD İLİŞKİLERİ 
     Türkiye-ABD ilişkilerinin bütün kötümser söylemlere rağmen sağlam bir zeminde ve stratejik ortaklık temelinde devam ettiğini bildiren Erdoğan, konuşmasını şöyle sürdürdü 
     ''Dışişleri Bakanlığı Müsteşarı Sayın Uğur Ziyal'in geçen hafta ABD'ye yaptığı ziyaret, bu çerçevede çok yararlı olmuş, yeni adımlara temel teşkil etmiştir. Bu çerçevede Türkiye ABD'ye, Irak'ın yeniden yapılandırılması konusunda önerilerde bulunmuş, karşılıklı görüş alış-verişi yapılmıştır. Irak'a yapılacak insani yardım çerçevesinde Irak petrolünün TIR'larla İskenderun'a taşınması, oradan da dünyaya pazarlanması, aynı araçların dönüşte Irak'a benzin götürmesi karara bağlanmıştır.'' Erdoğan, bu uygulama ile müteahhitlere geçmişte verdikleri sözü yerine getirmiş olacaklarını belirterek, bölgede atıl durumda bekleyen 300 TIR-tankerin petrol taşınmasında görev yapacağını söyledi. 
     
</TEXT>
</DOC>
