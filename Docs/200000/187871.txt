<DOC>
<DOCNO> 187871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/ekonomi/eko05.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa, bir yıllık işlem hacmini 10 günde aştı 
</HEADLINE>
<TEXT>

   Borsa, 10 gündeki 9.2 milyar dolarlık işlem hacmi ile tarihinin birçok ay ve yıldaki işlem hacmini geride bıraktı 
   EKONOMİ SERVİSİ 
   
   Borsa eski hareketli günlerine dönerken, işlem hacmindeki patlamayla yeniden yatırımcıların ilgisini çekmeye başladı. Son dönemde gerek ekonomide gerekse siyasette gözlenen olumlu gelişmeler, 8.5 milyar dolarlık ABD kredisinin yarattığı iyimser hava ile faizlerin ve doların hızla düşmesi, borsaya olan talebi patlattı. Borsa, ekim ayının ilk 10 gününde kırmadık rekor bırakmadı. Günlük işlem hacmi 3 katrilyon 3 trilyon lira ve işlem miktarı da 1 milyar adetle 7 Ekim Salı tüm zamanların rekorunu kırdı. 
   
   Aylara ve yıllara bedel 10 gün 
   Borsada bu ayın ilk 10 günü, geçmiş bir çok yıldan çok daha hareketli geçti. 1 - 10 Ekim arasında borsada toplam 12 katrilyon 895 trilyon liralık Yaklaşık 9.2 milyar dolarlık işlem hacmi gerçekleşti. Dolar bazında 1992 yılında borsada toplam 8 milyar 567 milyon dolarlık işlem hacmi gerçekleşirken, bu rakam bu ayın ilk 10 gününde geçildi. Borsa 1993 yılının işlem hacminin yarısına ve 1996'daki işlem hacminin dörtte birine de yine bu ayın ilk 10 gününde ulaştı. Borsada 2001 yılında toplam 80.4 milyar dolarlık ve 2002'de de 70.7 milyar dolarlık işlem hacmi gerçekleşmişti. 
   
   Getiri şampiyonluğuna doğru    Borsa, yılbaşından bu yana dolar bazında sağladığı yüzde 76.3'lük getirisiyle gözünü dünya şampiyonluğuna dikti. Yıl içinde borsada en yüksek oranlı artışlar yine dolar bazında yüzde 91.0 ile banka hisselerinde gerçekleşti. Sanayi sektörü hisselerinin getirisi ise yüzde 70.6 oldu. Borsanın lokomotifini oluşturan İMKB - 30 Endeksi içinde yer alan hisselerin ortalama getirisi de yüzde 82.9 odu. Hisse senetleri TL bazında da yılbaşından bu yana yüzde 48 oranında prim yaptı. 
   
   
</TEXT>
</DOC>
