<DOC>
<DOCNO> 160192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/soneko13.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygün Reel faizler düşmezse, kimse yatırım yapmaz 
</HEADLINE>
<TEXT>

     İstanbul Ticaret Odası İTO Başkanı Mehmet Yıldırım, sanayici ve işadamları olarak artık nemalanmaktan, faiz yemekten bıktıklarını söyledi. 
     Türkiye Odalar ve Borsalar Birliği'nin TOBB 58. Genel Kurulu'nda konuşan Yıldırım, sanayi ve ticaret odaları için ayrılan 10 dakikalık süreyi eleştirirken, mevcut sistemi politbüro sistemi olarak niteledi ve yeni çıkarılacak TOBB Kanunu'nun daha fazla delegeye yönelik olmasını istedi. 
     Türkiye'de ekonominin dibe vurduğunu, yatırımların durduğunu, 20 milyon aç insan bulunduğunu savunan Yıldırım, bunların Türkiye'nin gerçekleri olduğunu ifade etti. 
     Turizm, ihracat ve tarımın gözardı edilmemesi gerektiğini söyleyen Yıldırım, Türkiye'nin kaynaksız destekleyebileceği tek yerin tekno-tarım alanı olduğunu belirtti. 
     Türkiye'de milyonlarca insanın imar mevzuatı yüzünden Hazine ve Vakıflarla mahkemelik olduğunu hatırlatan Yıldırım, bu konuda ana muhalefet partisi CHP'den yardım istediklerini belirtti. 
     İstanbul'daki yapıların yüzde 65'inin kaçak göründüğünü hatırlatan Yıldırım, orman arazileri ve imar affı gibi aflarla toplam 100 milyar dolar gelebileceğini hatırlattı ve ''bu para Türkiye'yi uçurur diyorsanız, buralardan gelecek parayı çok görüyorsanız, hayır deyin'' şeklinde konuştu. 
     
     IRAK PAZARI 
     Eximbank'ın 1 milyar dolarlık kredi açmadan Türk işadamlarının Irak'ta pay almasının mümkün olmadığını söyleyen Yıldırım, ''Kerkük ve Musul'a bilinçli konsolos, Bağdat'a ise işadamlarının önünde koşacak büyükelçi gönderin'' diye konuştu. 
     Avrupa Birliği AB çalışmalarının yanında Karadeniz Ekonomik İşbirliği'nin de geliştirilmesi gerektiğini hatırlatan Yıldırım, dolar kurunun düşüklüğü nedeniyle ihracatçının çektiği sıkıntıya değindi ve böyle giderse, üretim imkanlarının ortadan kalkacağını vurguladı. 
     Faizlere de değinen Mehmet Yıldırım, ''biz sanayici ve işadamları olarak artık nemalanmaktan, faiz yemekten bıktık, çok kazandık, haram olduğunu da öğrendik... o bakımdan faiz aldığımız müddetçe günahımız sizin'' diye konuştu. 
     
     ATO BAŞKANI AYGÜN 
     Ankara Ticaret Odası ATO Başkanı Sinan Aygün ise reel faizler düşürülmeden hiçbir şey yapmanın mümkün olmadığını söyleyerek, ''eğer bu reel faizler düşürülmezse, bu ülkede yatırım yapacak kimseyi bulamazsınız'' dedi. 
     Ülkede sıcak para oyununun hala oynanmaya devam ettiğini savunan Aygün, ''sıcak paraya önlem almazsanız, istediğimiz kadar üretelim, istediğimiz kadar vergi alın, altından kalkamayız'' dedi. 
     Gümrük Birliği GB şartlarının tekrar gözden geçirilmesi gerektiğini de söyleyen Aygün, GB nedeniyle rekabet edemediklerini, bundan Türkiye'nin zararının 70 milyar dolar bulduğunu kaydetti. 
     Krizlerde bütün sanayici ve tüccarın sabıkalandıklarını kaydeden Aygün, ''sicil barışı istiyoruz, bankalardan kredi kullanmada sıkıntı çekiyoruz' diye konuştu. 
     Başbakan'dan kamu kurumlarında yerli malı kullanımının özendirilmesini de isteyen Aygün, Maliye Bakanı'ndan ise, Tekel'in blok olarak değil, parça parça satılmasını istedi. 
     Sanayi odaları adına konuşan Ege Bölgesi Sanayi Odası EBSO Başkanı Salih Esen, sosyal güvenlik açıklarına değinerek burada radikal önlemlerin alınmasının gerekebileceğine dikkat çekti. TL'nin aşırı değer kazanmasının kaygı verici olduğunu söyleyen Esen, burada hükümetin gerekli tedbirleri almasını istedi. 
     Ticaret ve sanayi odaları adına konuşan Kütahya Sanayi ve Ticaret Odası Başkanı Nafi Güral da, yatırımların mutlak surette özendirilmesini istedi. 
     Deniz Ticaret Odası adına konuşan Metin Kalkavan ise enflasyonu dizginleyelim derken birşeyin gözden kaçtığını belirterek, sonbahar aylarına doğru bir talep patlaması yaşanabileceğine dikkat çekti. 
     Kalkavan, bunun ithalatla karşılanması durumunda, cari işlemler açığının büyüyebileceğine dikkat çekti. 
     
</TEXT>
</DOC>
