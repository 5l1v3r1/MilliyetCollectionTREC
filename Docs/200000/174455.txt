<DOC>
<DOCNO> 174455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sondun18.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisiye film gibi... Polonyalı kadının esaretten kurtuluşu... 
</HEADLINE>
<TEXT>

     Libyalı sevgilisince Libya'da zorla tutulan Polonyalı kadın, iki yıl sonunda kızlarıyla birlikte kaçarak ülkesine dönmeyi başardı. 
     Polonya basınına göre, 31 yaşındaki Beata Baczmaga, bir özel dedektifin yardımıyla polisiye filmleri andıracak şekilde Libya'dan kaçarak, 12 ve 7 yaşlarındaki kızlarıyla dün Varşova'ya geldi. 
     Gazetelere göre, Polonyalı kadının başına gelenler aslında bildik öykü Sarışın Polonyalı kadın, kendisinden 14 yaş büyük Libyalı Ater Harus'la birlikte olur. Olsztyn kentinde yaşayan sevgililerin iki kızı olur. Adam, 2001 yılında sevgilisine ''Trablus'a gezmeye gidelim'' der. Trablus'a varır varmaz, kadının pasaportu elinden alınır, kızlar nüfusa geçirilir, kadın evliliğe zorlanır, zorla tesettüre sokulur, tek başına sokağa çıkmasına izin verilmez... 
     Beata ve kızlarının Polonya'ya dönmesini sağlamaya yönelik diplomatik girişimler sonuç vermez. 
     Özellikle otomobil hırsızlarını yakalayarak ünlenen özel dedektif Kristof Rutkowski olaya el atar. Kadının ailesinin tuttuğu dedektif ve adamları, Libyalı Ater Harus'un Beata ve kızlarla tatile gittiği Tunus'a geçerler. Aileyi takibe alan dedektifler, bir pazaryerinde Libyalı adamın dalgınlığından yararlanıp kadın ve çocukları otomobile atıp, limanda bekleyen bir gemiye götürürler. Gemi, Fransa'nın Marsilya kentine hareket eder. Kadın ve kızları, Lyon'daki Polonya konsolosluğundan pasaport alarak, Varşova'ya uçarlar. 
     Dışişleri Bakanlığı sözcüsü, olayla ilgili yorum yapmadı. Diplomatik kaynaklar ise Libya'da benzer durumda yaşayan çok sayıda Polonyalı kadın bulunduğunu belirterek, Beata olayının basına yansımasının, öteki kadınları yasal yollardan getirme şansını azalttığını söylediler. 
     
</TEXT>
</DOC>
