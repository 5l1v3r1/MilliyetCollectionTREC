<DOC>
<DOCNO> 173963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/soneko22.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Tarife farkılılığını yıl sonuna kadar oluşturacağız 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, tarife farklılığı uygulaması için maliyetlerin belirlenmesi yönünde çalışmaların sürdüğünü belirterek, ''büyük ihtimalle yıl sonuna kadar oluşturacağız'' dedi. 
     Bakan Güler, düzenlediği basın toplantısında, bor madenleri ve uç ürün üretimi konusunda açıklamalarda bulundu. 
     Gazetecilerin sorularını da yanıtlayan Güler'e, Devlet Bakanı Babacan'ın bölgesel tarifeye ''ne zaman para bulursak o zaman geçeriz'' dediği hatırlatılarak, bunun bir yasal zorunluluk olup olmadığı soruldu. 
     Bakan Güler, EPDK'nın bölgesel tarife olarak adlandırdığı uygulamayı bakanlık olarak, yanlış anlaşıldığı için ''tarife farklılığı'' şeklinde adlandırdıklarını kaydederek, bu konuda çalışmaların sürdüğünü söyledi. 
     Sağlıklı bir maliyet yapısı olmasını istediklerini, bu yüzden maliyetlerin belirlenmesi üzerinde çalıştıklarını vurgulayan Bakan Güler, ''maliyetle ilgili çalışmalar sürüyor. Bu biter bitmez de devreye girecek. Büyük ihtimalle yıl sonuna kadar oluşturacağız. Biz programımıza bağlıyız'' diye konuştu. 
     Yaklaşık 200 trilyon liralık sübvansiyon gerekeceği yönündeki söylemlere de açıklık getiren Bakan Güler, bunun ''global bir rakam'' olduğunu belirterek, ''eğer uygulansaydı yapılması gereken asgari sübvansiyon miktarıdır bu... Ama o sağlıklı bir rakam değil'' dedi. 
     Sanayinin en önemli girdilerinden birinin elektrik olduğuna dikkati çeken Güler, 8 aydır fiyatını sabit tuttuklarını, bundan dolayı herkesin yüzde 25 karı bulunduğunu kaydetti. 
     Güler, ''popülizm yapmadık, verimi artırdık, yerli kaynaklara ağırlık verdik. Bundan dolayı 2 milyon dolar günlük avantajımız, karımız var'' diye konuştu. 
     
     RUSYA İLE DOĞALGAZ GÖRÜŞMELERİNE BAŞLANDI 
     Botaş temsilcileriyle Rus Gazexport temsilcileri arasında teknik düzeyde çalışmalara bugün başladıklarını açıklayan Bakan Hilmi Güler, Ruslarla yeni bir sayfa açıldığını söyledi. Bakan Güler şöyle devam etti 
     ''Rusya'dan üç ayrı anlaşmayla üç ayrı fiyattan doğalgaz alıyorduk, bunların hesapları yapılıyor. Avrupa'da en uygun fiyatlarla aynı fiyattan gaz alacağız. Doğalgazda maliyetleri düşürme çabamız devam ediyor. 
     Gazın yüzde 65'i elektrikte kullanılıyor. Pahalı doğalgaz, pahalı elektrik anlamına da geliyor. Dolayısıyla bir taşla iki kuş vuracağız, üç anlaşmanın şartları yeniden ele alınıyor. 
     Her üç anlaşmayı da gözden geçiriyoruz. Tek fiyattan ve en uygun fiyattan doğalgazı almayı düşünüyoruz. Eğer karardan bir dönüş olmazsa...'' Güler, anlaşmalardaki değişikliğin meclise sunulup sunulmayacağı yönündeki bir başka soru üzerine de, ''daha önceki karar meclisten geçtiği için bizim görüşümüz, yine değişiklikleri meclise getirip bilgi vermek, gerekiyorsa oylamak'' dedi. 
     
     BOR KONUSUNDA BİR İLK 
     Enerji ve Tabii Kaynaklar Bakanı Hilmi Güler, bugün bor konusunda ne gibi yatırımların yapılabileceği, sanayicilerin bu konuda yaşadığı sorunlar ve önerilerin ele alındığı, yaklaşık 80 kişilik işadamı ve bürokratlar topluluğuyla da biraraya geldi. 
     Toplantı öncesi açıklama yapan Bakan Güler, hükümet olarak yerli kaynaklara verdikleri öneme dikkati çekti ve dünya bor rezervlerinin yüzde 64'ünün Türkiye'de bulunduğunu hatırlatarak, bu kaynakları verimli bir şekilde kullanabilmek için ön fizibiliteler hazırladıklarını bildirdi. 
     Özel sektör temsilcileriyle, yol göstermek, öncülük etmek ve karşılıklı sinerji yaratmak için biraraya geldiklerini ve bu toplantıların daha sonra tekrarlanacağını vurgulayan Bakan Güler, 9 uç ürün konusunda fizibilite hazırladıklarını, bunun üçünü Etibor'un yürüteceğini, 6 tanesini ise özel sektörün ilgisine sunduklarını kaydetti. 
     Bor Enstitüsü'nün kurulduğunu, bunu Ulusal Enerji ve Ulusal Su Enstitülerinin izleyeceğini ifade eden Güler, bor'u, enerji üretiminde hidrojen taşıyıcısı olarak kullanmak istediklerini söyledi. 
     Bakan Hilmi Güler, ''amacımız, bor konusunda ülkemizin bu zenginliğini kullanmak. Bunun için bakanlığın bütün birimlerini sizin hizmetinize açıyoruz. Bundan sonra da benzer toplantılar yapacağız'' dedi. 
     Toplantıya, TOBB, Aselsan, İTÜ, SSM ile başta STFA, Oyak, Sabancı Holding, Eczacıbaşı, Kale Grubu, Sanko gibi çok sayıda özel şirket temsilcisi katılıyor. 
     
</TEXT>
</DOC>
