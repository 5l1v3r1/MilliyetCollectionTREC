<DOC>
<DOCNO> 195582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur04.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda cezaevlerinde açık görüş var... 
</HEADLINE>
<TEXT>

     Cezaevlerindeki tutuklu ve hükümlüler, bayram süresince açık görüş yapabilecekler. 
     Adalet Bakanı Cemil Çiçek'in imzasıyla Cumhuriyet başsavcılıklarına, ceza infaz kurumları ile tutukevlerinde Ramazan Bayramı dolayısıyla açık görüş yaptırılmasına ilişkin genelge gönderildi. 
     Genelgeye göre, Bayrampaşa Kapalı Cezaevi'nde kalan hükümlü ve tutuklular 23-28 Kasım 2003 arasında 6 gün süreyle Adana, Ankara, Antalya, Aydın, Bakırköy-Metris, Bakırköy Kadın ve Çocuk, Bayrampaşa H Tipi, Bursa E Tipi, Gaziantep E Tipi, İzmir-Buca, Kartal, Kayseri, Konya, Mersin, Muğla ve Paşakapısı kapalı cezaevlerinde kalan hükümlü ve tutuklular da 23-27 Kasım 2003 tarihleri arasında 5 gün süreyle açık görüş yapabilecekler. Diğer cezaevlerindeki tutuklu ve hükümlüler ise 24-27 Kasım 2003 arasında 4 gün süreyle açık görüşten yararlanabilecekler. 
     Sayıları ve konumları değerlendirilmek suretiyle adli suçlardan hükümlü ve tutuklular ile 3713 ve 4422 sayılı kanunlara muhalefetten hükümlü ve tutuklular için ayrı gruplar oluşturulacak ve her grubun görüş günleri ve saatleri, Cumhuriyet başsavcılıkları ile cezaevi idareleri tarafından tespit edilecek. Bu grupların aynı zamanda ve aynı görüş mahallinde birlikte bulundurulmaması sağlanacak. 
     Kınama cezası dışında disiplin cezası almış ve cezaları kaldırılmamış hükümlü ve tutuklular, açık görüşten yararlandırılmayacak. 
     
     AÇIK GÖRÜŞ KURALLARI 
     Hükümlü ve tutuklular, belgelendirilmek suretiyle sadece ana, baba, kardeş, eş ve çocuklarıyla görüştürülecek. Bunlar dışında kişilerle görüşme yapılmasına izin verilmeyecek. Hükümlü ve tutukluların eşi olduğunu söyleyenlerden, resmi nikahlı eşi olduklarına ilişkin belge istenecek. 
     Ancak anne, baba, eş, kardeş ve çocuğu bulunmayan hükümlü ve tutukluların üçüncü dereceye kadar olan akrabaları, büyükbabası, büyükannesi ve torunlarından en çok 3 kişiyle, önceden haber verilmesi ve belgelendirmesi kaydıyla Cumhuriyet başsavcısının izniyle görüşme yapmaları sağlanacak. 
     Hükümlü ve tutuklulardan, açık görüş günü sayısı kadar gruplar oluşturulacak. Her grubun görüş günü ve saatleri, ailelerine bildirilmek üzere hükümlü ve tutuklulara tebliğ edilecek. İzdihamın önlenmesi amacıyla, hazırlanan program, ayrıca koğuşlara ve ziyaretçilerin görebileceği uygun yerlere asılarak, her ziyaretçinin ziyaret gününde cezaevine gelmesi sağlanacak. 
     Belirtilen gün ve saatler dışında görüş yaptırılmayacak. Bir defa görüş yapan hükümlü ve tutuklular ile ziyaretçilere, ikinci defa izin verilmeyecek. 
     İzdihamı, firar ve karışıklıkları önlemek, disiplini ve düzeni sağlamak için, Cumhuriyet başsavcılığı ve cezaevi yönetimi, zabıta ile işbirliği yaparak gerekli önlemi alacak. Açık görüş, açık görüş yeri bulunan ceza infaz kurumlarında bu yerde, açık görüş yeri bulunmayan infaz kurumlarının yapısal durumuna göre koğuşlar hariç idarenin kurum içinde uygun göreceği bir yerde yaptırılacak. 
     Açık görüşler, görüş süresi 1 saatten az olmamak kaydıyla 09.00-17.00 saatleri arasında gerçekleştirilecek. 
     Normal haftalık ziyaretler ile aylık eş, çocuk, anne ve baba ziyaretleri, belirtilen ziyaret günleri ile art arda geldiği taktirde, bu ziyaretler açık görüş için belirlenen ziyaretlerden iki gün sonra yapılacak. 
     Kamuoyunda yanlış anlaşılma, tartışma ve polemiklere neden olduğu için, açık görüşü izlemek, röportaj yapmak, görüntülemek veya fotoğraf çekmek üzere başvuruda bulunan yazılı ve görsel basın kuruluşları ile mensuplarına izin verilmeyecek. 
     Açık görüş nedeniyle ziyarete gelecek hükümlü ve tutuklu yakınlarına, işyurdu bütçesinin gider tablosunda belirtilen çeşitli giderler bölümünden harcama yapılarak günün anlam ve önemine yaraşır ikramda bulunulacak. 
     
</TEXT>
</DOC>
