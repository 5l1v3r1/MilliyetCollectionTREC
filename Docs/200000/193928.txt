<DOC>
<DOCNO> 193928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/spor/spo15.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Fiyatlar belli oldu    A Milli Futbol Takımı'nın, 19 Kasım Çarşamba günü Letonya ile İstanbul'da yapacağı rövanş karşılaşmasının bilet fiyatları belli oldu. Buna göre VIP HIJ 75 milyon, VIP G 60 milyon, Numaralı HIJ 60 milyon, numaralı GK 50 milyon, Yeni ve Eski Açık 10 milyon liradan satılacak. 
   
   Gençler yenişemedi    17 Yaş Altı Avrupa Şampiyonası Eleme Grubu maçında Genç Milli Futbol Takımı, ikinci maçında Galler ile 1-1 berabere kaldı. Söke Şehir Stadı'nda oynanan karşılaşmada goller 6. dakikada Kürşat, 80. dakikada ise Arnold Joseph'ten geldi. Türkiye üçüncü maçını yarın Gürcistan ile oynayacak. 
   
   Şampiyona servet var    UEFA, Portekiz'de düzenlenecek 12. Avrupa Futbol Şampiyonası finallerinde, takımlara dağıtılacak para miktarlarını belirledi. Şampiyonluğu kazanacak takımın 27.5 milyon İsviçre Frangı alacağı, finallere katılmaya hak kazanan 16 ekibe de başlangıçta 7.5 milyon frank verileceği açıklandı. 
   
   İbrahim'in MR'ı çekildi    ÜLKERSPOR'UN AEK Atina takımıyla yaptığı Avrupa Ligi maçında sakatlanan milli basketbolcu İbrahim Kutluay'ın dün MR'ı çekildi. Kulüp doktoru Prof.Burhan Uslu yıldız oyuncuda, birinci dereceden adale zedelenmesi olduğunu ve yaklaşık 10 gün oynayamayacağını ifade etti. 
   
   Minderde yeni dönem    GENÇLİK ve Spor Genel Müdür vekili Mehmet Atalay güreşte kanayan yaraya parmak bastı. Atalay, Türk antrenörlerin birbirlerini çekemediğini ve yetersiz kaldıklarını bu yüzden her iki stilde de yabancı antrenör getirilmesi gerektiğini söyledi. 
   
   Bayanlar fark yedi    2005 yılında Türkiye'de düzenlenecek 30. Avrupa Bayanlar Basketbol Şampiyonası finallerinin startını erken veren A Milli Bayan Takımı, ABD'deki 3. hazırlık maçında Loyala College'a 76 - 52 yenildi. Ay - Yıldızlı ekibimiz ilk yarıyı da 33 - 21 geride kapadı. Türkiye 4. maçını Temple Üniversitesi ile yapacak. 
   
   Yatların rüzgarı yok    MARMARİS'TE üç gün önce başlayan 14. Yat Yarışları'nın, yeterli rüzgar olmaması nedeniyle sadece ikisi tamamlanabildi. 13 ülkeden yaklaşık 700 sporcunun 102 tekneyle katıldığı yarışların dünkü bölümünde, yeterli rüzgar olmadığı için açık deniz yarışının 45 millik parkuru 23 mile düşürüldü. Koyiçi Üçgen Rota Yarışı'nın dünkü bölümü de yağmurun görüş mesafesini azaltması nedeniyle iptal edildi. 
   
   Scolari'nin favorisi Türkiye    AVRUPA Futbol Antrenörleri Birliği'nin bugün Kuşadası Fantasia Otel'de başlayacak sempozyumu için Türkiye'ye gelen Portekiz Milli Takımı Teknik Direktörü Luiz Felipe Scolari, Ay - Yıldızlı ekibimizin Letonya'yı eleyip Avrupa Şampiyonası'na katılacağına inandığını söyledi. Scolari, "Türkiye, kadrosunda kaliteli futbolcular bulunduran bir ekip. Program uygun olursa özel maç da oynayabiliriz" dedi. 
   
   
</TEXT>
</DOC>
