<DOC>
<DOCNO> 152441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sontur23.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 Milliyet Ödülleri belli oldu... 
</HEADLINE>
<TEXT>

     ''2002 Milliyet Ödülleri''ni kazananlar belli oldu. 
     Milliyet Gazetesi'nden yapılan açıklamaya göre, Gazetecilik dalında verilen ''Abdi İpekçi Dostluk ve Barış Ödülü''nü, Gezi dergisinde yayınlanan ''Hüznün Rengi Kayaköy'' röportajını yazan Ayça Demet Atay ile aynı röportajın fotoğraflarını çeken Faruk Akbaş kazandı. 
     Ebedi yat dalında ''Haldun Taner Öykü Ödülü''nü, ''O Zaman Kim Söyleyecek Şarkıları'' kitabına adını veren öyküsüyle Yiğit Okur alırken, Onur Caymaz da ''Nokta'' adlı öyküsüyle ikinci oldu. 
     Türkiye'nin Sorunları dalında ''Örsan Öymen Ödülü''nde birincilik ödülü verilmezken, ikincilik ödülü Yrd. Doç. Dr. Adem Erdem Erbaş ile Yrd. Doç. Dr. Hüseyin Günerhan ve peyzaj mimarı Sibel Ağı'nın ortak çalışması olan ''Türkiye'nin Enerji Sorunu'' başlıklı yapıta verildi. Üçüncülük ödülünü ise Turhan Bulad, Can Gülten ve Timuçin Tunç'un ''Enerjimiz Geleceğimiz'' adlı ortak çalışması kazandı. 
     Sosyal Bilimler dalında birincilik ödülüne Birol Akgün'ün ''11 Eylül Değişen Dünya Dengeleri ve Türkiye-Fırsatlar, Riskler ve Tehditler'' başlıklı yapıtı layık görülürken, ikincilik ödülünü Yılmaz Çolak'ın ''11 Eylül'ün Mirası-Medeniyet ve Türk Modeli'' adlı çalışması değer bulundu. Üçüncülük ödülü ise Mehmet Serhat Tütüncüoğlu ile Naci Tikici'nin 11 Eylül'e ilişkin yapıtları arasında bölüştürüldü. 
     Ekonomi dalında da ihracatın geliştirilmesi konusundaki yapıtlarıyla birincilik ödülünü Dr. Murat Ali Dulupçu, ikincilik ödülünü Yrd. Doç. Dr. Nurhan Papatya ile Yrd. Doç. Dr. Gürcan Papatya, üçüncülüğü de Selçuk Arı kazandı. 
     
     ÖVGÜYE DEĞER GÖRÜLENLER 
     2002 Milliyet Ödülleri Seçici Kurulları, Gazetecilik dalında Nuray Kaya ile Nurdan Akıner'in çalışmalarını ayrı ayrı övgüye değer buldu. Ayrıca övgüye değer bulunan diğer çalışmalar ise Kezban Arslan, Merve Gül Kışla, Sevim Büyüktaş'ın ortak çalışması ile Emre Ergül ve Soner Sağlam'ın ortak çalışması... 
     Türkiye'nin Sorunları dalında da Serhat İzmirlioğlu övgüye değer görüldü. 
     ''2002 Milliyet Ödülleri'', Milliyet Gazetesi'nin kuruluş yıldönümü olan 3 Mayıs Cumartesi günü Doğan Medya Center'de yapılacak törenle sahiplerine verilecek. 
     





</TEXT>
</DOC>
