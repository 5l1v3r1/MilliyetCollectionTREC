<DOC>
<DOCNO> 186851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur14.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
IKYB yetkilisi Ankara'da Irak'a asker göndermeyin 
</HEADLINE>
<TEXT>

     Irak Kürdistan Yurtseverler Birliği IKYB üst düzey yetkilisi Berham Salih, bölgenin güvenlik sorunlarının Iraklılara bırakılması gerektiğini, komşu ülkelerin asker göndermesinin hem Irak, hem kendileri için faydalı olmayacağını söyledi. 
     Salih, NTV'ye yaptığı açıklamada, Türkiye'nin Irak'a asker gönderme süreciyle ilgili sorular üzerine, ''Irak'ta ne kadar az yabancı asker olursa, çok daha iyi olur. Böylece egemenliğin Iraklılara devri o kadar kolay olur. Bu konuda Türkiye ile ortak bir hedefimiz olduğunu düşünüyorum'' diye konuştu. 
     Türkiye'nin Irak için önemli bir komşu olduğunu ifade eden Salih, ''Türkiye, istikrarlı ve demokratik bir Irak'ın kuruluşunda son derece önemli rol oynayacaktır'' dedi. Bir ulus oluşturma sürecinde olduklarını belirten Salih, ''Güvenlikten dolayı ortaya çıkan tehditler Iraklılar tarafından ele alınmalı. Ülkedeki güvenliğin sağlanmasında öncelik yerel güçlere verilmeli. Irak güvenlik güçlerinin eğitilmesi, onları yardımcı olunması ve kendi ülkelerini savunmaları sağlanmalı'' diye konuştu. 
     Salih, bu çerçevede, Amerikalı, Türk ya da hangi asker olursa olsun, bölgede saldırılara maruz kalabileceğini belirtirken, bu askerlerin savunmayı sağlarken yaşamlarını vermemeleri gerektiğini söyledi. Salih, ''Güvenlik konusunda sorumluluğun bizlere verilmesi gerekir'' derken, sürece daha fazla askerin dahil edilmesinin durumu daha da güçleştireceğini savundu. 
     ''Türk askeri veya diğer askerlerin bölgeye girmesi güvenlik ve siyasi ortama zarar verebilir. Bu, Irak halkı ve aynı zamanda Türkiye'nin çıkarlarına karşı olabilir. Hiçbir komşu ülkenin askeri açıdan Irak içinde olmaması hem Irak için, hem komşularımız için faydalı olacaktır'' diyen Salih, demokratik sistem oluştururken, Türkiye'nin laik modelini avantaj olarak kullanmak istediklerini ifade etti. Salih, ''Türkiye'nin desteği siyasi ve ekonomik boyutta olmalı. Bunun dışında güvenlik ve siyasi ortama zarar verecek süreçlere dahil olmamalı'' diye konuştu. 
     Bu çerçevede, ''Irak halkının isteği dışında bir şey yapılmamalı'' diyen Salih, tüm komşularının Irak hakının isteklerine saygı duyması gerektiğini söyledi. 
     Terör örgütü konusuna da değinen Salih, ''Topraklarımız komşularımıza tahdit oluşturacak şekilde kullanılmamalıdır. Komşularımızla barış istiyoruz'' dedi. 
     Dışişleri Bakanlığı'nda bugün temaslarda bulunacağına söyleyen Salih, Erbil ve Süleymaniye'de Türk konsolosluklarının açılması konusunu gündeme getireceklerini belirtti. 
     
</TEXT>
</DOC>
