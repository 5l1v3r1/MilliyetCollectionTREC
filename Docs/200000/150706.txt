<DOC>
<DOCNO> 150706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun43.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta Cuma gösterisi... Şiiler 4 yıl sonra Cuma namazında... 
</HEADLINE>
<TEXT>

     Irak'ın başkenti Bağdat'ta bugün Cuma namazı çıkışında on binlerce kişi ABD karşıtı gösteri düzenledi. 
     Reuters'in haberine göre, sayıları ''on binlerce'' olan, ellerinde Kuranıkerim taşıyan göstericiler, İslami devlet çağrısı yaptılar. 
     Amerikan güçlerinin kentte kontrolü almasının ardından düzenlenen en büyük gösteride, namazın ardından çeşitli camilerden çıkan protestocular kent merkezindeki Adhamiya meydanında toplandı. 
     Saddam Hüseyin döneminde düzenlenmesinin imkansız olduğu belirtilen gösteride, ABD'ye hitaben, ''Ülkemizi terk et. Barış istiyoruz. Bush'a hayır, Saddam'a hayır, İslam'a evet'' sloganları atıldı. Göstericiler, ''Amerika'ya hayır. Laikliğe hayır. İslami Devlete evet'' sloganları da attılar. 
     ''Şii-Sünni ayrımına hayır, birleşik İslam'a evet'' sloganlarının da atıldığı gösteriyi düzenleyenler, kendilerini, ''Irak Ulusal Birlik Hareketi'' olarak adlandırıyor. Düzenleyiciler, hareketin, hem ülkenin Şii çoğunluğunu, hem de ülkede büyük etkiye sahip Sünni kesimini kapsadığını ileri sürüyorlar. 
     
     ŞİİLER 4 YIL ARADAN SONRA CUMA NAMAZINDA 

     Bu arada, Şiiler 4 yıl aradan sonra Irak'ın başkenti Bağdat'taki El Hikme Camisi'nde Cuma namazı kıldı. 
     Saddam Hüseyin rejiminin devrilmesinin sevinci içindeki binlerce Şii'nin, başkentin Şii nüfusun çoğunlukta olduğu fakir semti ''Sadr City''de namaz kıldığı belirtilirken, semt sakinleri, 1999'da Şii İmam Muhammed Sadık Sadr'ın ölümünden sonra patlak veren olayların ardından kapatılan camide Cuma namazı kılınmasının bugüne kadar yasak olduğunu kaydetti. 
     





</TEXT>
</DOC>
