<DOC>
<DOCNO> 182995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur24.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, gazetecilerin Irak'la ilgili sorularını yanıtladı... 
</HEADLINE>
<TEXT>

     Başbakan Recep Tayyip Erdoğan, Türkiye'nin Irak'a asker göndermesi halinde, bunu bölgedeki herhangi bir etnik unsurun güvenliği için değil, tüm Irak halkının huzuru için yapacağını belirterek, ''Bunu komşuluk görevi olarak görüyoruz'' dedi. 
     Başbakan Erdoğan, Hindistan Başbakanı Atal Behari Vajpayee ile düzenlediği ortak basın toplantısının ardından gazetecilerin sorularını yanıtladı. 
     Erdoğan, bir gazetecinin ''ABD'nin Irak'a, Hindistan'dan da asker talep ettiğini'' anımsatarak, bu konunun görüşmelerde gündeme gelip gelmediğini sorması üzerine, şöyle konuştu 
     ''Irak'ta öncelikle şunu söylemekte fayda var. Birleşmiş Milletler'in BM bir ön almasını, bir baş çekmesini şüphesiz ki istiyoruz. Kaldı ki Türkiye olarak şu anda insani yardım konusunda BM'nin teşebbüsüne kendi tasarrufumuzla gıda, ilaç gibi yardım konularında her gün Irak'a 2-3 bin kamyon gönderiyoruz. Bu arada, elektrik, su, petrol gibi altyapı çalışmalarıyla ilgili desteğimizi de sürdürmeye başlıyoruz. Konunun detayları hakkında bölgeye gönderilen heyetlerimiz var. Bu heyetlerin getireceği raporlar, enine boyuna değerlendirilecek, değerlendirildikten sonra kararımızı vereceğiz. Söylemek istediğim bir şey var o da herhangi bir etnik unsurun oradaki güvenliği için değil tüm Irak halkının güvenliği için, mutluluğu ve huzuru için Türkiye eğer giderse oraya gidecektir. Bunu komşuluk görevi olarak görüyoruz. Bunu yüzyıllara dayalı olan aramızdaki hukuk için gerekli görüyoruz ve komşu Irak'ın demokratik bir hukuk devleti sürecinin oluşmasını hızlandırmak için gerekli görüyoruz.'' Başbakan Erdoğan, Hindistanlı bir gazetecinin terörizmle mücadeleye yönelik bir değerlendirme istemesi üzerine de, terörizmle mücadelenin görüşmede ''detay olarak'' gündeme geldiğini bildirdi. ''Terörizmin dilinin, dininin, milliyetinin olmadığını'' anlatan Erdoğan, terörizmin bir fenomen olgu olduğunu kaydetti. 
     Terörizme karşı, uluslararası ortak bir mücadele platformu oluşturulabileceğini kaydeden Başbakan Erdoğan, Türkiye'nin kısa bir süre öncesine kadar teröre 40 bin kurban verdiğini anımsattı. Terör eylemlerinin ''her yerde terör'' olduğunu kaydeden Erdoğan, şöyle konuştu 
     ''Terör bizde olduğu zaman terör, bir başka ülkede, Hindistan'da, Orta Doğu'da, Amerika'da olduğu zaman terör değil mi Orada da terör. Bir tespiti açık olarak yapmak lazım suni ya da sanal terör veya sanal teröristler üretmemek gerekiyor. Terörizm neredeyse bunun kökünü birlikte kazımak gerekir. Konuk Başbakana da söyledim. İsveç Dışişleri Bakanı öldürüldü. Kesin bilemiyorum ama bana göre o da terörizmin uzantısıydı. Tanıdığım Lindh'in özel bir nedenle öldürüleceğine ihtimal vermiyorum. Çünkü dünyadaki tavrı ve kendisinin tanınma şekli daha çok terörün adeta can düşmanı olan hukukun üstünlüğüyle, hak ve özgürlüklerle alakalıydı. Temenni ederim ki, yeni bir anlayışla müşterek yapılan protokollerle ki bugün iki ülke arasında da bir sözleşme imzalandı bunlarla uluslararası terörün kökünü kazıyalım. Bu terör bataklığını kurutalım.'' Alınan bilgiye göre, Erdoğan ile Vajpayee arasındaki görüşmede, Hindistan Başbakanı Vajpayee, Taliban'ın Afganistan'da güç kazandığını söyledi. Erdoğan da, Afganistan'ın başkenti Kabil'deki yönetimin bölgede güç kazanması durumunda Taliban'ın sorun olmayacağını ifade etti. 
     
</TEXT>
</DOC>
