<DOC>
<DOCNO> 171031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/ekonomi/eko02.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu işçisine ilk altı ayda 55 milyon seyyanen zam 
</HEADLINE>
<TEXT>

   Toplu sözleşme görüşmelerinde uzlaşmaya varıldı. Kamu işçisine ilk altı ayda seyyanen 55 milyon lira, ikinci altı ayda yüzde 9, üçüncü ve dördüncü altı aylarda yüzde 5 zam yapılacak. Zorunlu emeklilik durdurulacak 
      ANKARA Milliyet 
   
   Hükümet toplu sözleşme görüşmelerinde işçilerle el sıkıştı. Varılan uzlaşmaya göre ilk altı ay için işçilere 55 milyon lira seyyanen zam verilecek. En düşük işçi maaşı ilk altı ay için 455 milyon lira olacak. Hükümet, zorunlu emeklilik uygulamasının durdurulmasını kabul etti. 
   Başbakan Yardımcısı Mehmet Ali Şahin, dün Türk - İş Başkanı Salih Kılıç ile yaklaşık altı saat süren toplu sözleşme pazarlığı yaptı. Protokolün imzalandığını belirten Şahin, "Anlaşma imzalama noktasına geldik" dedi. 
   Buna göre, en düşük işçi maaşı 400 milyon liraya çekilecek. Bu rakamın üzerine de 55 milyon lira seyyanen zam yapılacak. İkinci altı ay için yüzde 9, üçüncü ve dördüncü aylar için de yüzde 5 zam verilecek. Sosyal haklar da ilk altı ay için 40 milyon liraya, ikinci altı ay için 45 milyon liraya yükseltilecek. 
   Anlaşma sonucunda IMF'nin kaldırılmasını istediği enflasyon farkı uygulaması da ikinci ve üçüncü altı aylar için korundu. Bu dönemde enflasyonun yüzde 5'i geçmesi halinde aradaki fark, maaşlara aynen yansıtılacak. 
   
   3 bin özelleştirme mağduruna iş 
   Görüşmeler sonucunda hükümet, özelleştirme mağdurlarını işe alma sözü verdi. Şahin, "Yapılacak kanuni düzenlemeyle özelleştirme mağdurları kamu kuruluşlarında istihdam edilecek" dedi. İstihdam edilecek özelleştirme mağdurlarının sayısının yaklaşık 3 bin olduğu belirtildi. 
   Öte yandan Türk - İş'in sürekli gündeme taşıdığı "zorunlu emeklilik" uygulamasına son verildi. Türk - İş Başkanı Kılıç, "Zorunlu emeklilik olmayacak, gönüllük esas alınacak" dedi. Gazetecilerin bu durumda atıl istihdam hedeflerinin yakalanıp yakalanamayacağını sorması üzerine Şahin, "IMF ile her hangi bir problem yaşanmayacağı düşüncesindeyiz. Yıl sonuna kadar 17 bin işçinin akitleri sona erdirilecek. Hedefleri yakalayacağız" diye konuştu. 
   
   'Neredeyse çıkacaktık' 
   Salih Kılıç, görüşmelerde zorlanıp zorlanmadıkları yönündeki soruya, "Bir ara ipler kopma noktasına geldi. Neredeyse çıkacaktık" yanıtını verdi. 
   Bakan Şahin işçilere anlayışlarından dolayı teşekkür ederken, zammın maliyeti yönündeki soruya Maliye Bakanı Kemal Unakıtan ve Devlet Bakanı Ali Babacan'ın yanıt vermesi gerektiğini söyledi. 
   Edinilen bilgilere göre Şahin, görüşme sırasında Başbakan Recep Tayyip Erdoğan'ı bir kaç defa telefonla arayarak, bilgi verdi. Bu arada Devlet Bakanı Ali Babacan da yarım saatliğine görüşmenin yapıldığı Başbakanlık'a geldi. 
   Bir ara işçi kesiminin "Greve gideriz" tehdidine kadar varan ve yaklaşık altı ay süren toplu sözleşme süreci sıfır zamla başlayarak, seyyanen zamla son buldu. Türk - İş Başkanı Kılıç, zammın maaşlara nasıl yansıyacağını gösteren ayrıntılı tabloyu bugün açıklayacaklarını söyledi. 
   
   
</TEXT>
</DOC>
