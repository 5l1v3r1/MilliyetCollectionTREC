<DOC>
<DOCNO> 168375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/ekonomi/eko02.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mevduata güvence var diye banka riskine bakmadılar 
</HEADLINE>
<TEXT>

Koç Finansal Hizmetler A.Ş Yönetim Kurulu Üyesi Ghizzoni, devletin verdiği tam güvence nedeniyle Türkiye'de mevduat sahiplerinin bankaların güvenilirliğine bakmadığını söyledi 
     EKONOMİ SERVİSİ 

     Koç Finansal Hizmetler A.Ş. Yönetim Kurulu Üyesi ve Chief Operating Officer'ı COO Federico Ghizzoni, Türk bankacılık sisteminde devletin mevduata tam güvence vermesi nedeniyle hesap sahiplerinin bankaların güvenilirliğine bakmadan banka seçtiklerini söyledi. Koç Holding ile UniCredito Italiano'nun UCI eşit ortaklığı bulunan Koç Finansal Hizmetler A.Ş.'nin COO'su Ghizzoni, "Yeni Avrupa ve Bankacılık" konulu basın toplantısında soruları yanıtladı. 
     Devletin mevduata sağladığı yüzde 100 garantinin sektörde haksız rekabete yol açtığını belirten Ghizzoni, "Güvence nedeniyle tasarruf sahibi mevduatını güvenilirliğine bakmadan herhangi bir bankaya yatırabilmektedir" dedi. Ghizzoni, Türkiye'nin AB ile uyum sürecinde mevduata tanıdığı tam güvenceyi kaldırması gerektiğini söyledi. 
     Türkiye'de 3 yıllık planlarının tam bir iç büyümeye odaklanmak olduğunu bildiren Ghizzoni, "İç büyümeyle toplam varlık açısından bir numara olmayabiliriz. İlk 5 banka arasına girmeyi hedefliyoruz. Varlıkta bir numara olabilmek için tabii ki bir başka bankayı satın almamız gerekir. Bunda hiç sorun yok" dedi. 
     Ghizzoni şöyle devam etti "İç büyüme üzerine odaklanmış bulunuyoruz. Piyasa değişiyor. Farklı şekillerde gelişiyor. Bir fırsat ortaya çıkarsa bunu partnerimiz Koç Holding'le tartışır ona göre karar veririz. Ama bu aşamada böyle birşey yok." 
     
     'Türkiye'ye destek artıyor' 
     Türkiye'nin AB üyeliğinde birçok şeyin kendisine bağlı olduğunu belirten Ghizzoni, AB ülkelerinin Türkiye'ye giderek daha olumlu gözle bakmaya başladıklarını ve aleyhte olan ülke sayısının yavaş yavaş azaldığını bildirdi. "Türkiye'ye bir şans verelim" görüşünde olan ülke sayısının arttığına dikkat çeken Ghizzoni, bunun için Türkiye'nin de gerekli reformları sürdürmesi gerektiğini söyledi. 
     
'Türkiye riskli ama potansiyeli de var'      Türkiye'nin riskli bir ülke olduğunu ifade eden Ghizzoni, buna karşın potansiyeli yüksek bir ülke olduğunu söyledi. Ghizzoni, "Yabancı bankalar Türkiye'de potansiyel olmasına rağmen gelmiyorlar. Riskli mi buluyorlar " sorusunu şöyle yanıtladı "Citibank, Deutsche Bank, 'Geliriz' dedi ama neden gelmedi Bunu onlara sormak gerekir. Evet, Türkiye'de riskler çok. Gerçekçi olmak gerekirse bu konuda Türkiye'de negatif reyting var. İnancımız şu riskli bir ülke olmasına rağmen Türkiye'deki potansiyel çok büyük, muhtemelen pekçok ülkeden daha büyük. Orta vadeli bir perspektiften bakıldığında bu riskte yönetilmeyecek bir şey yok." 
     

</TEXT>
</DOC>
