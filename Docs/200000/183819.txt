<DOC>
<DOCNO> 183819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/siyaset/siy03.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a askerin beş şartı 
</HEADLINE>
<TEXT>

   Hükümet, Irak'a asker gönderme kararını, BM süreci, ABD'nin PKK tavrı, projelere katılma, Kürt grupların tavrı, Türkmenlerle ilişkilere göre verecek 
      UTKU ÇAKIRÖZER Ankara 

   
   MGK toplantısı sonrası Dışişleri Bakanlığı ve Genelkurmay kulislerine yansıyan bilgilere göre, hükümet Irak'a asker göndermeye yönelik değerlendirmelerini ekim ortasına kadar sürdürecek. Hükümet, Irak'a asker gönderip göndermeme konusundaki kararını beş alandaki gelişmeler ışığında belirleyecek. Bunlar şöyle 
   1. BM süreci Uluslararası meşruiyeti sağlayan yeni bir BM kararı çıkması durumunda hükümet tezkereyi hemen hazırlayıp TBMM'ye sevk edecek. 
   2. ABD'nin tavrı Şimdiye kadar Kuzey Irak'ta PKK'nın tasfiyesinde isteksiz davranan ABD'nin bir ay içinde atacağı somut adımlar, BM kararı olmasa bile Türkiye'nin kararına olumlu etki yapacak. 
   3. Irak'tan pay Irak'taki projelerde Türkiye'ye rol verilmesi, asker gönderme kararını kolaylaştıracak. 
   4. Kürt gruplar ABD'nin başta Kürt gruplar olmak üzere, Irak Geçici Yönetim Konseyi ve ülkede etkin olan dini grupların Türk askeri hakkında olumsuz mesaj vermelerini engellemesi. 
   5. ABD - Türkmen ilişkileri Irak Türkmen Cephesi'nin yeni yönetimiyle ABD ve Geçici Yönetim Konseyi arasında iyi ilişkiler kurulması ve yönetim organlarında Türkmenlerin sayısının artırılması. 
   
   Hükümetin asker gönderme kararı almasını ise şu durumlar zorlaştırabilecek 
   1. Irak'ta, başta ABD ve İngiltere olmak üzere yabancı askeri birliklere yönelik büyük saldırılar yaşanması. 
   2. Iraklı grupların Türkiye'ye karşı kampanyalarını sürdürmeleri. 
   Irak'a asker gönderme konusunun, ekim başına kadar Bakanlar Kurulu'nda gündeme gelmesi beklenmiyor. Kulislerde Erdoğan'ın, yurtdışına asker gönderme gibi hayati bir kararı, 12 Ekim'deki AKP Genel Kongresi'nde güven tazeledikten sonra alabileceğine dikkat çekiliyor. 
   
</TEXT>
</DOC>
