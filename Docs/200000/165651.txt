<DOC>
<DOCNO> 165651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo31.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü Bu sefer farklı.. 
</HEADLINE>
<TEXT>

     A Milli Futbol Takımı'nın başarılı kalecisi Rüştü Reçber, bu akşam Fransa ile yapılacak maçta en önemli unsurun seyirciye keyifli bir maç izlettirmek olduğunu söyledi. 
     Rüştü, L'Equipe gazetesine verdiği demeçte, kazanmaktan önce, seyirciye zevkli bir karşılaşma izlettirmek istediklerini belirterek, '' A Milli Futbol Takımı'nın bu kupadaki en önemli hedefi, yeni oyuncuları sınamak. Şu ana kadar genç oyuncular bu sınavı başarıyla atlattı'' dedi. 
     Türk Milli Futbol Takımı'nın, Dünya Kupası'nda 3. olduğunu hatırlatan Rüştü, bu unvana yakışır biçimde top oynamak istediklerini söyledi. 
     Kaleci Rüştü, 2004 Avrupa Şampiyonası için zaten hazır bir takımları olduğunu vurgulayarak, bu turnuvada oynayan takımın, 2006'nın takımı olarak hazırlandığını kaydetti. 
     
     BOĞAZİÇİ'NİN KALE BEDENİ... 

     Milli takımın daha önce İstanbul'da Fransa'ya karşı 4-0 kaybetmesiyle ilgili soru üzerine Rüştü, o karşılaşmanın bir dostluk maçı olduğunu, bu akşam yapılacak maçın ise bir iddia taşıdığına dikkati çekti. 
     Barcelona ile ön anlaşma imzaladığını da belirten Rüştü, kendisine güveninin tam olduğunu söyledi. 
     Öte yandan, France-Soir gazetesi, ''Rüştü, Boğaziçi'nin Kale Bedeni'' başlığıyla verdiği haberde, milli takım kalecisi için övgüler yağdırdı. 
     
</TEXT>
</DOC>
