<DOC>
<DOCNO> 181331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur08.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'ın DEHAP kararı 11 Eylül'de açıklanıyor... 
</HEADLINE>
<TEXT>

     DEHAP'ın eski Genel Başkanı Mehmet Abbasoğlu ve 3 eski parti yöneticisinin, partiyi 3 Kasım seçimi öncesinde yasal örgütlenmesini tamamlamış gibi göstererek ''resmi belgede sahtecilik'' yaptıkları gerekçesiyle 1 yıl 11 ay 11'er gün hapis cezasına çarptırıldığı davanın temyiz duruşması, Yargıtay'da yapılacak. 
     Yargıtay 6. Ceza Dairesi'nde, 11 Eylül Perşembe günü yapılacak temyiz duruşmasında, katılmaları halinde sanıklar ve avukatlar savunmalarını yapacaklar. 
     Yargıtay, daha sonra belirleyeceği bir günde temyiz istemine ilişkin kararını açıklayacak. 
     Yargıtay Cumhuriyet Başsavcılığı, yerel mahkemenin kararını usul ve yasaya uygun bularak, onanması yönünde görüş bildirmişti. 
     6. Ceza Dairesi, kararı onarsa, hüküm kesinleşmiş olacak. Sanıkların bu durumda olağanüstü kanun yolu olarak bilinen ''karar düzeltme'' isteminde bulunma hakları var. Ancak bu istemin öncelikle cezanın onanması yönünde görüş bildiren Yargıtay Cumhuriyet Başsavcılığı'nca kabul edilmesi gerekiyor. Karar düzeltme isteminde bulunmak, hükmün infaz edilmesine engel oluşturmuyor. 
     6. Ceza Dairesi'nin, kararı bozması durumunda, Başsavcılık, bozma gerekçesine katılmaz ise itiraz hakkı bulunuyor. İtirazı, Yargıtay Ceza Genel Kurulu görüşecek. Başsavcılık, onama istemesine rağmen bozma gerekçesine katılır ise dava dosyası yerel mahkemeye gidecek. 
     Ankara 2. Ağır Ceza Mahkemesi, DEHAP'ın eski Genel Başkanı Abbasoğlu, eski Genel Sekreter Nurettin Sönmez, eski Genel Sekreter Ayhan Demir ve eski Genel Başkan Veysi Aydın'ı, Türk Ceza Kanunu'nun TCK 342. maddesi, suçun birden fazla kez işlenmesi halinde cezayı artıran 80. maddesi ve cezada indirim öngören 59. maddeleri uyarınca 1 yıl 11 ay 11'er gün hapis cezasına çarptırmıştı. 
     Partinin Merkez Yürütme Kurulu eski üyesi 22 kişi ise beraat etmişti. 
     Abbasoğlu, 8 Haziran'da yapılan DEHAP 2. Olağanüstü Kongresi'nde Genel Başkanlığı Tuncer Bakırhan'a devretmişti. 
     
</TEXT>
</DOC>
