<DOC>
<DOCNO> 158888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur13.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin yüksek tansiyon profili çıkarılıyor 
</HEADLINE>
<TEXT>

     Türk Hipertansiyon ve Böbrek Hastalıkları Derneği'nin 26 ilde 5 bin kişi üzerinde yürüttüğü araştırmayla Türkiye'nin yüksek tansiyon profilinin çıkarılacağı bildirildi. 
     Antalya'nın Kemer İlçesi'nde düzenlenen ''4. Ulusal Hipertansiyon ve Böbrek Hastalıkları Kongresi''ne katılan Hacettepe Üniversitesi Tıp Fakültesi İç Hastalıkları ve Nefroloji Bölümü Öğretim Üyesi Doç. Dr. Bülent Altun, A.A muhabirine yaptığı açıklamada, Türk Hipertansiyon ve Böbrek Hastalıkları Derneği'nin Türkiye'de hipertansiyon sıklığına dair bir çalışma yürüttüğünü söyledi. Bu çalışmayla Türkiye'de hipertansiyon görülme sıklığının ortaya çıkarılacağını belirten Doç. Dr. Altun, ''Ayrıca hipertansiyonun ülkeye maliyeti de ortaya çıkacak. Yüksek tansiyonu bulunan kişilerin beyin, göz, kalp, böbrek ve damarları üzerindeki etkiler de sorgulanacak'' diye konuştu. 
     Türkiye'nin tüm bölgelerinden 26 ilde, 20 yaş üzeri 5 bin kişinin incelendiğini kaydeden Doç. Dr. Bülent Altun, 1 Nisan 2003'te başlayan çalışmanın Kasım ayına doğru tamamlanmasını beklediklerini bildirdi. 
     Türkiye'deki hipertansiyon araştırmalarında ilk kez 5 bin rakamına ulaşıldığını vurgulayan Doç.Dr.Altun, ''Rasgele seçtiğimiz mahallelere giden ekipler ev ev dolaşarak daha önceden belirlenen profile uygun kişilerle görüşmeler yaptılar'' dedi. 
     
</TEXT>
</DOC>
