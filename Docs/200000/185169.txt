<DOC>
<DOCNO> 185169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur13.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Anadolu fay haritası tamamlandı... 
</HEADLINE>
<TEXT>

     Maden Tetkik ve Arama MTA Genel Müdürlüğü, Kuzey Anadolu Fayı KAF Atlası'nı, 10 yıllık bir çalışmanın sonucunda tamamlandı. 
     Harita, Kuzey Anadolu Fayı'nın, zannedildiği gibi ilk kez 3-4 milyon yıl önce değil, 35-40 milyon yıl önce harekete başladığını ortaya koydu. 
     Doğu'da Bingöl-Karlıova'dan başlayan, Batı'da Saros Körfezi'ne kadar uzanan ve tarih boyunca büyük depremlerin yaşandığı yaklaşık 1.500 kilometre uzunluğundaki fayın, 1 100 bin ölçeğindeki yeni haritası, kırıkların nerelerden geçtiği ve taşların özellikleri hakkında ayrıntılı bilgi verirken, yer araştırmalarına büyük katkı sağlayacak. 
     MTA uzmanlarınca yaklaşık 20 ile 35 kilometrelik bir zon içerisinde haritalanan KAF'ın, Kuzey Anadolu'yu fayıyla birlikte jeolosiyle gösteren ilk detaylı harita özelliğini taşıdığı kaydedildi. 
     KAF'ın dünyanın en karakteristik faylarından biri olduğunu belirten MTA uzmanları, söz konusu fayın çok sistemli ve düzenli hareket ettiğini ifade ettiler. MTA uzmanları, doğudan-batıya doğru tarih boyunca yaşanan şiddetli sarsılmaların da, seri bir şekilde devam ettiğini söylediler. 
     Uzmanlar, KAF çizgisinin tam olarak nereden geçtiğinin bilinmesinin, yeryüzünün kullanılmasına dönük arazi planlaması yapanlara ve yer bilimcilere önemli ölçüde kolaylık sağlayacağını bildirdiler. 
     
     ''RİSK DEVAM EDİYOR'' 

     MTA uzmanları, söz konusu haritadan KAF'ın değişik zamanlarda ne kadar hareket ettiğinin çıkarıldığını belirtirken, bölgede deprem riskinin yaklaşık 40 milyon yıldan beri olduğunu ve olmaya da devam edeceğini söylediler. 
     Yıllardır söz konusu fayın 3-4 milyon yıldır tek çizgi üzerinde hareket ettiğinin söylendiğini ifade eden uzmanlar, bu çalışmayla fayın 35-40 milyon yıldır tek çizgi üzerinde hareket ettiğinin ortaya konduğunu kaydettiler. 
     KAF'da ilk hareketlenmenin 35-40 milyon yıl önce, ikincisinin, 6-7 milyon yıl önce yaşandığını kaydeden MTA uzmanları, son hareketlenmenin de 2 milyon yıl önce gerçekleştiğini ve halen de devam ettiğini ifade ettiler. 
     
     MTA GENEL MÜDÜR YARDIMCISI TUNAY 

     A.A muhabirinin konuya ilişkin sorularını yanıtlayan MTA Genel Müdür Yardımcısı Gürkan Tunay, Türkiye'nin, diri fayların neden olduğu depremler nedeniyle çok can ve mal kaybına uğradığını, ve insanların çok acı çektiğini söyledi. 
     MTA'nın, taşıya geldiği bu kaygıyla konuyla ilgili olarak 1 100 bin ölçekli Kuzey Anadolu Fayı Atlasını hazırladığını ve bastığını anlatan Tunay, şöyle konuştu 
     ''Bu çalışmada fayın lokasyonu, MTA'nın ürettiği eski diri fay haritasına göre daha doğruya yakın bir şekilde belirlenmiştir. Fay boyunca belediyeler tarafından inşa edilecek yapılar ile yeni yerleşim yerleri seçilirken bu çalışma mutlaka gözönünde tutulacaktır. Ayrıca, 35-40 milyon yıldan beri hareket ediyor olması diri fay çalışanlarını yeniden düşünmeye ve değerlendirmeye yapmaya zorlayacaktır. Harita, hepsi aktif Kuzey Anadolu Fayı'nın daha iyi tanınmasına katkı sağlayacaktır.'' Söz konusu çalışma sırasında, önceden çalışılmış olan 21 MTA raporunun haritasıyla birlikte kullanıldığını, 115 belgeye atıfta bulunulduğunu kaydeden Tunay, 1.500 kilometrelik KAF boyunca 100 adet jeolojik harita birimi ayırt edildiğini söyledi. 
     Söz konusu fay, Doğu'dan Batı'ya doğru, ''Karlıova, Yedisu, Tanyeri, Erzincan, Akıncılar, Suşehri, Koyulhisar, Reşadiye, Niksar, Erbaa, Taşova, Destek, Ladik, Havza, Köprübaşı, Kamil, Tosya, Ilgaz, İsmetpaşa, Gerede, Yeniçağa, Bolu, Dokurcun, Sapanca, İzmit, Gölcük ve Hersek''ten geçiyor. 
     
</TEXT>
</DOC>
