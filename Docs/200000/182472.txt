<DOC>
<DOCNO> 182472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo15.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü menajer Hermens Süreyya'nın daha çok koşması gerekiyor 
</HEADLINE>
<TEXT>

     Süreyya ve Elvan'ın da menajerliğini yapan, dünyanın en büyük Atletizm Menajeri Jos Hermens, Süreyya Ayhan'ın, daha başarılı olabilmesi için, yarışlarında daha çok taktik öğrenmesi gerektiğini söyledi. 
     Hermens, Dünya Şampiyonası'nda yapılan hatalara değinerek, ''Süreyya başarılı bir sezon geçirdi. Dünya 2. olması tecrübesizliği ve bu sezon az sayıda yarışa katılmasına bağladı'' dedi. 
     Hermens, yaptığı açıklamada, şunları söyledi 
     ''Süreyya geçtiğimiz sezon Golden League koşması gerekiyordu ve böyle anlaşmıştık. Ancak Türkiye'den gelen baskı çok yüksek olunca, son anda Dünya Şampiyonası'na konsantre olup, sakatlıkları engellemek için Golden League koşularını yarıya indirdi. Ama bana göre 6 Golden League de koşsaydı ve hepsinde de birinci olacağı için şimdi 500 bin dolar kazanmış olacaktı. Bu koşular Dünya Şampiyonası öncesi tecrübesini de artıracaktı.'' Hermens, Ayhan'ın gelecek sezon 1 veya 2 kez büyük yarışlarda 800 metreyi koşmasının çok önemli olduğunu belirterek, konuşmasına şöyle devam etti 
     ''Tabii ki, 800 metre daha hızlı ve zor koşu. Ama bu koşular değişik taktikler öğrenmek ve hızını artırmak için güzel bir fırsattır. Süreyya 7 ay boyunca idman yapıyor. Bu süre içinde idmanı azaltarak, daha fazla yarış koşması lazım. Daha çok yarış demek, tecrübe artırma ve Dünya Şampiyonası ve Olimpiyatlar'daki gibi yarışlarda omuzundaki baskının azalması demektir.'' Olimpiyatlardan sonra Süreyya'nın salon koşularına katılmayı denemesi gerektiğini vurgulayan Hermens, ''Salon koşuları taktik öğrenmek için ve daha hızlı koşmak için ideal bir antrenmandır. Bu koşulara genelde zirvede olan atletlerin katılmaması baskıyı da azaltır. Atletler aynı zamanda 3 gün içinde 2 yarışa katılarak kendi gücünü ve imkanlarını burada deneme fırsatına sahip oluyor'' diye konuştu. 
     Dünyaca ünlü menajer Hermens, Süreyya Ayhan'ı yeteri kadar tanıyamadığını, bunun için Paris'te kendisine yeterince faydalı olamadığını ifade ederek, ''Ancak ben Süreyya'nın nasıl çalıştığını ve kişilik olarak nasıl bir insan olduğunu daha çözemedim. Tabii bu benim işimi biraz daha zorlaştırıyor. Dünya Şampiyonası'na gelince Süreyya bir taktik hatasından yarışı kaybetti diyebilirim. İlk elemede ve yarı finalde çok hızlı koştu, gereksiz enerji kaybetti. Ayrıca omuzlarındaki yükü de bir türlü üstünden atamadı'' dedi. 
     
     ELVAN ABEYLEGESSE 

     Elvan'ın ileride istikbalinin çok parlak olduğuna da değinen Hermens, ''Biraz sürat problemi vardı. Çok sıkı çalışarak bu problemini giderdi. Kendisine olan güveni de arttı. Ancak 23 yaş altı grubunda koşmayıp, büyüklerde koşsaydı, Paris'te daha iyi bir sonuç elde edebilirdi. Atina için bu gidişle madalya şansı çok fazla'' diye konuştu. 
     
     SÜREYYA'NIN GALA'YA KATILMAYIŞINA TEPKİLER 

     Dünya Atletizm Federasyonu tarafından düzenlenen ''Dünya Atletizm 2003 Galası''na katılmayan Süreyya Ayhan için organizatörler üzüntülerini dile getirerek, tepki gösterdiler. 
     Yarışma organizatörleri, Ayhan'ın İstanbul'da bulunan spor parkında heykelinin açılış törenine katılmak için Gala gecesine katılmamasından dolayı şunları söylediler 
     ''Bu tür geceler yalnız Gala adını taşımıyor. Bu dünyada zirvede olan atletlerin bir aile buluşmasıdır. Herkesin burda olması gerekir. Özellikle onurlarına verilen akşam yemeğinde atletlerin birbiriyle kaynaşması için bu tür organizasyonlar düzenlenir. Süreyya şu an zirvede olan bir atlet ve bu tür tecrübeleri yaşaması kendisi açısından çok önemlidir. Burda olmamasına çok üzüldük.'' 

     
</TEXT>
</DOC>
