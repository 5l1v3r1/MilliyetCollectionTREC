<DOC>
<DOCNO> 188808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/soneko27.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullu yalnız, Gaziantepli eşiyle alışveriş yapıyor... 
</HEADLINE>
<TEXT>

     Kuruluşunun 21'inci yıldönümünü kutlayan Yimpaş tarafından yapılan bir araştırmaya göre, ev alışverişlerinin ağırlıklı olarak kadınların yaptığı ortaya çıktı. İstanbullular alışverişe tek çıkmayı tercih ederken, Gaziantepliler eşiyle birlikte alışveriş yapmayı daha çok benimsiyor. 
     19-59 yaş grubundan 300 tüketici ile bire bir gerçekleştirilen ve İstanbul, Ankara ile Gaziantep'i kapsayan araştırmaya göre, ortalama 12 günde bir çıkılan alışverişe 40 dakika ayrılırken, tüketici alışveriş için önceden liste yapmıyor. 
     Süpermarket alışverişlerinde aylık ayrılan bütçenin ortalama 191 milyon lira olduğu, fiyatlardaki indirimlerin tüketicinin daha fazla ilgisini çektiği belirlenen araştırmaya göre, alışverişte temizlik ve süt ürünleri ilk sırada yer alıyor. 
     Araştırmada, ev ihtiyaçlarının yüzde 76'sını kadınlar tarafından karşılandığı ortaya çıkarken, 3 ilin alışverişteki tercihleri ise şöyle özetlendi 
     ''İstanbullu tüketicilerin yüzde 66'sı alışverişe yalnız giderken, yüzde 31'i eşiyle, yüzde 14'ü çocuğu ile gitmeyi tercih ediyor. Gaziantepli tüketicilerden yüzde 65'i eşiyle, yüzde 32'si çocuğuyla, yüzde 25'i de yalnız alışverişe çıkıyor. Ankaralı tüketicilerin tercihi ise yüzde 55'i eşiyle, yüzde 39'u yalnız, yüzde 12'si ise çocukları ile alışveriş yapmaktan yana.'' 
     
</TEXT>
</DOC>
