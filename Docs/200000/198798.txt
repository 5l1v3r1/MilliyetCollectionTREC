<DOC>
<DOCNO> 198798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun04.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazne Valisi Türk mühendis, Afgan Hükümeti'nin elinde 
</HEADLINE>
<TEXT>

     Afganistan'da kaçırılan Türk mühendis Hasan Önal'ın Afgan hükümetine teslim edildiği bildirildi. 
     Gazne valisi Hacı Esadullah Han, Önal'ın şu anda Afganistan hükümetinin elinde olduğunu belirterek, ''Sonunda Taliban komutanı Molla Roazi Han'ı Türk mühendisi serbest bırakması konusunda ikna etmeyi başardık'' dedi. 
     Önal'ın koşulsuz serbest bırakıldığını ve sağlığının yerinde olduğunu belirten Han, Türk mühedisi şahsen gördüğünü, ancak nerede tutulduğuna ilişkin açıklama yapamayacağını belirtti. 
     Han, Önal'ın ilerleyen saatlerde Türkiye'nin Kabil Büyükelçiliği yetkililerine teslim edileceğini de kaydetti. 
     Hasan Önal'ın çalıştığı Gülsan-Çukurova şirketinin Kabil yöneticisi Kurtuluş Ergin de Türk mühendisinin serbest bırakıldığını ve durumunun iyi olduğunu söyledi. 
     Ergin, ''Bu doğru, serbest bırakıldı. Mukur bölgesinde bulundu. Onu valinin bürosunda teslim alacağız. Görenler iyi olduğunu söylüyor'' dedi. 
     Mukur, Gazne'nin 40 kilometre güneybatısında bulunuyor. 
     Türkiye'nin Kabil Büyükelçisi Müfit Özdeş dün gece, Türk mühendis Hasan Önal'ın serbest bırakıldığını doğrulamıştı. 
     Kendisini Taliban'ın Zabul bölgesindeki üst düzey yetkilisi olarak tanıtarak, dün akşam Reuters'ın Kandahar'daki muhabirini telefonla arayan Molla Roazi, Önal'ın TSİ 20.00'de serbest bırakıldığını ve aşiret liderlerine teslim edildiğini bildirmişti. 
     
</TEXT>
</DOC>
