<DOC>
<DOCNO> 173681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun20.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkın Blair'e desteği azalıyor... 
</HEADLINE>
<TEXT>

     İngiltere'de, Başbakan Tony Blair'in önderliğindeki İşçi Partisi'nin halk desteğini kaybetmeye devam ettiği ve son 16 yılın en düşük seviyesine gerilediği açıklandı. 
     Populus Institut tarafından yapılan ve The Times gazetesinde yayınlanan kamuoyu araştırmasına göre, Irak harekatı ve sonrasındaki gelişmeler sonucunda İşçi Partisi, yüzde 34 olarak gözüken halk desteğiyle son 16 yılın en düşük seviyesine geriledi. 
     Başbakanın şahsına güvenenlerle güvenmeyenler arasındaki oranın da Blair aleyhine 4 puan değiştiğinin görüldüğü araştırmaya göre, ana muhalefet konumundaki Muhafazakar Parti yüzde 32, Temmuz'a göre 4 puanlık yükseliş gösteren Liberal Demokrat Parti ise yüzde 25 halk desteğine sahip. 
     Aynı araştırmaya göre, Irak savaşını haklı bulanlar yüzde 51, haklı bulmayanlar ise yüzde 41 oranında. 
     BBC televizyonu tarafından, hükümetin Irak'ın kitle imha silahlarına dair bilgileri abarttığı yönündeki haberlerine kaynak gösterilen Savunma Bakanlığı bilim adamı David Kelly'nin ölü bulunmasının ardından Blair, siyasi hayatının en büyük kriziyle karşı karşıya kaldı. 
     
</TEXT>
</DOC>
