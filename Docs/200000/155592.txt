<DOC>
<DOCNO> 155592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko15.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan Avrupa yol haritası... 
</HEADLINE>
<TEXT>

     Türk Sanayicileri ve İşadamları Derneği TÜSİAD Başkanı Tuncay Özilhan, Türkiye'nin ''AB'nin baskısıyla adım atan görüntüsünden ve işleri hep son dakikaya bırakan tavrından'' bir an önce kurtulması gerektiğini söyledi. 
     Özilhan, TÜSİAD'ın, AB'nin kuruluş günü olarak kabul edilen 9 Mayıs'ın, ''Gençlik ve Avrupa Günü'' ismiyle kutlanması dolasıyla düzenlenen törende, AB'ye tam üyelik sürecinde, AB üyelik hedefinin artık bir toplumsal proje olarak toplumun farklı kesimlerince benimsendiğini ve özel sektörle sivil toplumun itici gücüyle şekilendiğinin ortada olduğunu kaydetti. 
     Türkiye'de ilk kez, bir toplumsal projenin sırtını bu kadar geniş kapsamlı bir uzlaşmaya dayadığını ifade eden Özilhan, ''Türkiye'nin gelişme sürecinde özel sektörün ve sivil toplum kuruluşlarının kazandıkları rolün iyi tahlil edilmesi ve ülkenin değişim dinamiğini vargücüyle destekleyen bu kesimlerden yararlanma kanallarının azami ölçüde açık tutulması gerekmektedir'' dedi. 
     Kopenhag sonrası tespit edilmesi gereken en önemli gerçeğin, AB'nin Türkiye'nin üyeliği sürecinden geriye dönüş bulunmadığını açıklaması olduğunu belirten Özilhan, şunları kaydetti 
     ''AB liderleri böylelikle bir yandan Türkiye'nin Avrupalılığını tartışanlara önemli bir mesaj verirken diğer yandan Kopenhag sonrasında üyelik sürecini bizzat Ankara'nın hızlandırabileceğini belirtmişlerdir. Kopenhag Zirvesi, üyelik müzakerelerinin açılması konusunun değerlendirileceği Aralık 2004'e kadar Türkiye'nin önüne iki yıllık bir süre koymuştur, zamanımız çok kısıtlıdır. Bu nedenle teknik ve ekonomik eksikliklerimizin giderilmesi yönünde çalışmalarımızı yoğunlaştırmamız gerekmektedir.'' Özilhan, Türkiye'nin AB'ye tam üyelik sürecini hızlandırmak için atması gereken adımları özetlerken de AB ile ilişkilerde öncelikle 2003 Yılı İlerleme Raporu'na odaklanılması ve Kopenhag kriterlerinden eksik kalanların tamamlanması gerektiğini söyledi. 
     Tuncay Özilhan, ''İlerleme Raporu'nda olumlu görüş aldıktan sonra, taraflar kendi kamuoylarına Türkiye'nin AB üyeliğinin geri dönüşsüz, artık teknik yönü ön planda olan, bir daha sorgulanmayacak bir süreç olduğu mesajını vermelidir'' dedi. 
     
     YAPICI DİYALOG 
     Özilhan, 2004 Aralık'a kadar hem AB Konseyi ve AB Komisyonu, hem de AB Parlamentosu ile yapıcı bir diyaloga girilmesi gerektiğini kaydederek, şöyle dedi 
     ''AB'nin öncelikle bir ekonomik ve parasal birlik olduğunu unutmadan, Irak Savaşı sonrası sorunlu bir alana dönüşen güvenlik ve ortak dış politaka konularına çok fazla odaklanmadan, AB üyesi ülkelerle ikili ilişkilere azami önem vererek müzakerelerin açılması yönünde kararlı adımlar atılmalıdır.'' Annan Planı'nın Kıbrıs sorununun çözümü için hareket edilebilecek bir zemin sunmaya devam ettiğini ifade eden Özilhan, ''Annan Planı bazı haklı kaygılara yola açsa da bir uzlaşma metnidir, tüm talepleri karşılayamaması doğaldır. Buna rağmen bu plan Türkiye'nin Kıbrıs ile ilgili tezlerine oldukça yakın ve olumlu cevaplar getirmektedir'' diye konuştu. 
     Özilhan, Yunanistan ile görüşülerek Kıbrıs'ın her iki kesiminde de referandum yapılması konusunda görüş birliği sağlanması, Atina ve Ankara'nın iki garantör ülkeyi ilgilendiren konularda hızla gerekli anlaşmaları yapması ve İngiltere ile de paralel temaslar yürütülmesi gerektiğini söyledi. 
     Tuncay Özilhan, şunları kaydetti 
     ''Yunanistan ile olan sınır ihtilaflarının 2004'e kadar giderilmesi gerekmektedir. Türkiye'nin yeni bir sorunla daha karşılaşmaması için Kıbrıs konusunda yapılan hata Türk-Yunan anlaşmazlıkları konusunda tekrarlanmamalıdır. Bu sorunu çözmeye yönelik başlatılacak ikili temaslar 2004'teki zirveye bırakılıp yine son dakika pazarlığı havası yaratılmamalıdır. 
     Herşeyden önemlisi Türkiye, AB'nin baskısıyla adım atan görüntüsünden ve hep işleri son dakikaya bırakan tavrından bir an önce kurtulmalıdır. Hükümet, kapsamlı bir iletişim programını yürürlüğe koyarak Türkiye'nin AB kamuoyunda, AB'nin de Türk kamuoyunda tanıtılması seferberliğini bir an önce başlatmalıdır.'' 
     
</TEXT>
</DOC>
