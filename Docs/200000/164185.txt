<DOC>
<DOCNO> 164185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo21.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını millilerimizi övdü 
</HEADLINE>
<TEXT>

     Fransa'da yayımlanan L'Equipe gazetesi, FIFA Konfederasyon Kupası'nda ilk maçını bu akşam ABD ile oynayacak Türkiye'nin geleceğin takımını oluşturmak için hazırlandığını yazdı. 
     ''Türkiye Geleceği Hazırlıyor'' başlığıyla verilen haberde, ''Yıldızlarından eksik bir kadroyla oynayacak Türkiye, buna rağmen hırsından hiçbirşey kaybetmemiş. Türk Milli Takımı, yeni neslin oyuncularını denemek istiyor'' denildi. 
     Gazete, Dünya Kupası'nda üçüncü olan takımdan Hasan Şaş, Emre, Hakan Şükür, İlhan Mansız, Tugay, Ümit Davala ve Hakan Ünsal'dan yoksun bir şekilde Fransa'ya gelen Türkiye'nin buna rağmen kupada iddialı olmak istediği yazdı. 
     L'Equipe, kaleci Rüştü'nün ''Finalde mutlaka Fransa'yla oynamak istiyoruz'' şeklindeki açıklamasına da yer verdi. 
     
     ''ABD KENDİNİ, KANITLAMAK İSTİYOR'' 
     Türk Milli Takımı'nın bu akşamki rakibi ABD Milli Takımı'nın Teknik Direktörü Bruce Arena'nın maçla ilgili görüşlerine de yer veren L'Equipe, ABD'nin 2002 Dünya Kupası'na tesadüfen katılmadığını, bu turnuvada kanıtlamak istediğini yazdı. 
     Gazete, Türk Milli Takımı'nın bu akşamki maça çıkacak muhtemel 11'ini de şöyle verdi 
     Rüştü, İbrahim, Deniz, Alpay, Fatih, Gökdeniz, Volkan, Ergün, Okan, Yıldıray, Tuncay. 
     
</TEXT>
</DOC>
