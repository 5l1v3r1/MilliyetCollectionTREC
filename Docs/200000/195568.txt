<DOC>
<DOCNO> 195568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sonspo26.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 5 attı, izne çıktı 
</HEADLINE>
<TEXT>

     Birinci Süper Futbol Ligi'nin 13. haftasında Samsunspor ile deplasmanda yapacağı karşılaşmanın hazırlıklarını sürdüren Fenerbahçe, PAF takımıyla oynadığı idman maçını 5-1 kazandı. 
     Dereağzı Tesisleri'nde yapılan maçta sarı-lacivertli takımın golleri Rebrov 2 , Ali, Semih ve Aurelio'dan gelirken, PAF takımın golünü Serkan attı. 
     Fenerbahçe maça Bekir, Hakan Can , Luciano, Alper, İsmail, Ali, Aurelio, Ümit, Erhan, Semih ve Rebrov ilk 11'iyle çıktı. Sarı-lacivertli takımda ikinci yarıda Hakan'ın yerine, maçın ilk yarısında PAF takımda forma giyen Can, as takıma dahil oldu. Bu arada A takımla antrenmanlara çıkan genç futbolcu Oğuzhan da PAF takımda yer aldı. 
     Maçta 2 gol atan ve sergilediği performansla dikkati çeken Rebrov, teknik heyetin beğenisini kazanırken, takımdaki diğer futbolcular vasat bir grafik çizdi. 
     Hazırlık maçlarında, milli takımlarda bulunan 10 futbolcunun yanısıra, sakatlıklıkları bulunan Serhat, Yusuf ve Petkov yer almadı. Yusuf ve Petkov maçı saha kenarında izledi. 
     Öte yandan karşılaşma için Futbol Federasyonu'ndan istenen 3 hakem yanlışlıkla Samandıra Tesisleri'ne gidince, hakemler ancak maçın ikinci yarısına yetiştiler ve bu devreyi yönettiler. 
     Diğer yandan Fenerbahçeli futbolcular maçın ardından 2 günlük izne çıktılar. Sarı-lacivertliler, Samsunspor maçının hazırlıklarını 17 Kasım Pazartesi gününden itibaren sürdürecek. 
     
</TEXT>
</DOC>
