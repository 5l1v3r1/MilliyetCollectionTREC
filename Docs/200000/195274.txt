<DOC>
<DOCNO> 195274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko20.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener 2004'te Cumhuriyet tarihinin en büyük GSMH'sı oluşacak 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, şu an ''kilometre taşlarını belirlemiş, hangi adımları atacağını bilen bir hükümetin iş başında olduğunu'' bildirdi. 
     Şener, AK Parti'nin yayın organı Türkiye Bülteni'nin ''AK parti iktidarının birinci yılında, ülkedeki ekonomik tabloya ilişkin'' soruları yanıtlarken, 3 kasım öncesi ekonomide istikrar olmadığını, iki büyük kriz yaşandığını, finans krizinin bütün piyasayı alt üst ettiğini, bankaların çok kötü durumda olduğunu hatırlattı. 
     O dönemde bunun reel sektöre yansıdığını ve reel sektörün çok kötü günler yaşadığına işaret eden Şener, gelinen noktada istikrarlı, düzenli, piyasalara güven telkin eden bir yapı olduğunu, ekonomi yönetiminin de bu yapı içerisinde başarılı olduğunu bildirdi. 
     Acil Eylem Planı'nın, AK parti iktidarının ortaya koyduğu bir ''yol haritası'' olduğuna dikkati çeken Şener, devamla şöyle dedi 
     ''Daha önce hiç bir iktidar, seçim öncesinde başlayan böyle bir çalışma yapmamıştır. AK Parti ne yapacağını bilerek iktidara gelen tek partidir ve bunu kamuoyuna ilan etmiştir. Bu bir ilktir ve toplam 205 eylemi kamuoyuna ilan etmiştir. Bu eylemlerin 45'i kamu yönetimi reformu, 91'i ekonomik dönüşüm programı kapsamındadır. 45'i sosyal politikalarla ilgilidir. 24 eylem de demokratikleşme ve hukuk reformu ile ilişkilidir... 
     Kamu yönetimi reformuna bağlı çok sayıda eylem var. Bunlar, yasanın çıkmasıyla birlikte sürece girecektir. Bunun gibi temel apısal reformlara bağlı bazı düzenlemelerimiz, takvim olarak kaymıştır. Ama bunun kayması, hiç bir zaman yapılmayacağı anlamına gelmez. Aksine takvimin belirlenmiş olması önemlidir ve kararlılığımızın bir göstergesidir.'' Şener, sonuçta Acil Eylem Planı'nın hükümetin icraatları devam ederken kendini sürekli yenileyebilecek, takvimini yeniden oluşturabilecek, ancak hükümetin ne yaptığını sürekli gösterecek ''bir tablo'' olduğunu belirtti. 
     Şener, 2004 yılı hedefleri hakkında bilgi verirken, milli gelirin yüzde 5 artacağını, gayrısafi milli hasıla hedefinin ise 261.7 milyar dolar olarak öngörüldüğünü, bu rakamın Cumhuriyet tarihi boyunca ulaşılan en büyük değeri oluşturacağını kaydetti. 
     
</TEXT>
</DOC>
