<DOC>
<DOCNO> 162314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sontur14.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollandalı manken kızlar çetesi... 
</HEADLINE>
<TEXT>

     Konya ve Antalya İl Jandarma Alay Komutanlığı ekipleri, 5 yıldızlı bir otelde, Antalya Havalimanı'ndan yurtdışına çıkarılma hazırlığı yapılan 24 kilo eroin ele geçirdiler. Operasyonda kurye olarak kullanıldıkları belirlenen Hollandalı 3'ü manken, 2'si öğrenci 5 genç kız ile kaçakçılığı organize ettikleri ve şebekeyle ilgileri bulunduğu bildirilen 6 Türk vatandaşı yakalandı. 
     Antalya İl Jandarma Komutanlığı'ndan yapılan açıklamada, Konya İl Jandarma Komutanlığı'nın istihbarat çalışması sonucu, bir süre önce Türkiye-Hollanda bağlantılı uyuşturucu madde kaçakçılığı yaptıkları tespit edilen Y.Ç, O.K. ve A.Ş. adlı Türk vatandaşlarının Hollanda'dan geldikleri Türkiye'de sıkı takibe alındığı bildirildi. 
     Bu kişilerin 3 ay süreyle takibi sonucu, Hollandalı kadın kuryeler aracılığıyla Antalya Havalimanı'ndan yurtdışına eroin kaçırmayı planladıklarının anlaşıldığı bildirilen açıklamada, Konya ve Antalya İl Jandarma Komutanlığı ekiplerinin eroin kuryesi oldukları ve Antalya kent merkezindeki 5 yıldızlı bir otelde tatil yaptıkları belirlenen Hollanda uyruklu 5 kadın turisti kaldıkları otelde yakaladıkları belirtildi. 
     Açıklamada, Hollanda'da mankenlik yaptıkları kaydedilen L.E.S, A.S. ve L.S. adlı kız kardeşler ile yine Hollanda uyruklu olan ve öğrenci oldukları belirtilen L.M.F, R.M.D isimli genç kızların valizlerinde, kot pantolonların arasına gizledikleri 24 kilo eroin ele geçirildiği kaydedildi. Açıklamada, kaçakçılığı organize ettikleri ifade edilen Y.Ç, O.K, A.Ş. ile birlikte olayla ilgisi bulunan G.G. ve Y.Ç. ve E.Ç. adlı 6 Türk vatandaşının da yakalandığı bildirildi. Kurye genç kızlardan birinin şebeke elemanlarından Y.Ç.'nin sevgilisi olduğu ifade edilen açıklamada, genç kızların bu işi 30-40 bin dolara yaptıklarının anlaşıldığına da yer verildi. 
     
     ''CAZİBELERİN KULLANIYORLAR'' 

     Zaman zaman Hollanda'da yaşayan ve Bursa'da da evi olduğu tespit edilen Türk vatandaşı Y.Ç'nin şebekenin lideri olduğu belirtilen açıklamada, Hollandalı 5 kurye kızın, havaalanındaki güvenlik görevlilerinin dikkatlerini ''Cazibelerini kullanarak'' dağıttıkları anlatıldı. 
     Açıklamada, ''Kurye olarak kullanılan kızların Antalya'da tatil yapmak için geldikleri, kısa süre Türkiye'de kaldıktan sonra geri dönerken uyuşturucu maddeleri paketler halinde eşyalarının arasına gizledikleri, Havalimanı'ndaki güvenlik görevlilerinin dikkatlerini, cazibelerin kullanarak, başka yöne çektikleri ve uyuşturucu madde paketlerini valizler içerisine, X-Ray cihazından kolayca geçebilecek şekilde yerleştirdikleri öğrenilmiştir'' denildi. 
     Ele geçirilen 22 paket halindeki 24 kilo eroinin İran'dan Türkiye'ye sokulduğu ve ''En yüksek kalitede'' olduğu belirtilen açıklamada, eroinin piyasa değerinin 1 trilyon lira olduğu açıklandı. 
     Jandarma yetkilileri Antalya Emniyet Müdürlüğü'nün de destek verdiği operasyonla büyük bir uyuşturucu şebekesinin çökertildiği ve soruşturmanın yurtdışı bağlantıları da dikkate alınarak çok yönlü sürdürüldüğü bildirildi. 
     Jandarma yetkilileri, kurye kızların 3 Haziran'da Antalya'ya geldiklerinin belirlendiğini, şebekenin daha önce başka kurye kızları aynı yöntemle kullandıklarının sanıldığını, araştırmanın bu yönde de sürdürüldüğünü ifade ettiler. 
     Bu arada, kot pantolonların içerisine yerleştirilen eroin maddesinin, X-Ray cihazında güçlükle fark edilebildiğine de işaret edildi. 
     Jandarmada sorgusu süren 5'i kadın 11 sanığın, ''uyuşturucu madde kaçakçılığı yapmak'' ve ''cürüm işlemek amacıyla teşekkül oluşturmak'' suçlamalarıyla Perşembe günü adliye sevk edilmeleri bekleniyor. 
     Sanıklar bugün Jandarma'daki sorgularına ara verilerek, Sema Yazar Polikliniği'nde sağlık kontrolünden geçirildiler. Sanıklar, Polikliniğe giriş ve çıkışlarında yüzlerini gizlediler. 
     
</TEXT>
</DOC>
