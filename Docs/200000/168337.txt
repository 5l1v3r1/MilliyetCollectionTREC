<DOC>
<DOCNO> 168337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur15.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da patlayan LPG istasyonunun sahibi tutuklandı 
</HEADLINE>
<TEXT>

     İncesu'daki bir LPG istasyonunda geçen cumartesi akşamı meydana gelen patlamayla ilgili olarak, istasyonun sahibi Sedat Çelik, istasyon müdürü Uğur Aktürk ve gaz dağıtım şirketi Burak Petrol'ün sahibi Mustafa Aybars Uyanık, ''tedbirsizlik ve dikkatsizlik sonucu ölüme, yangına ve birden fazla kişinin yaralanmasına sebebiyet verdikleri'' gerekçesiyle tutuklandılar. 
     Patlamanın ardından gözaltına alınan ve emniyetteki sorgularının ardından önceki gün serbest bırakılan zanlılar, bu sabah polis nezaretinde Ankara Adliye Sarayı'na getirildiler. 
     Suçüstü Savcısı Ahmet Mutlu tarafından sorguları yapılan Çelik, Aktürk ve Uyanık, tutuklanmaları talebiyle nöbetçi Ankara 5. Sulh Ceza Mahkemesi'ne sevk edildiler. 
     5. Sulh Ceza Mahkemesi yargıcı, ifadelerini aldığı 3 kişiyi, ''tedbirsizlik ve dikkatsizlik sonucu ölüme, yangına ve birden fazla kişinin yaralanmasına sebebiyet verdikleri'' gerekçesiyle tutukladı. 
     Sanıklar, işlemlerinin tamamlanmasının ardından Ankara Merkez Kapalı Ceza ve Tutukevi'ne götürülecek. 
     
     GÖKMEN SAVAŞ, YAŞAMINI YİTİRDİ 
     Bu arada, patlamada ağır yaralanan ve Numune Hastanesi'nde tedavi gören Gökmen Savaş, dün gece yaşamını yitirdi. 
     Savaş'ın vücudunda yüzde 95 oranında yanık olduğu ve tüm çabalara rağmen kurtarılamadığı belirtildi. 
     
</TEXT>
</DOC>
