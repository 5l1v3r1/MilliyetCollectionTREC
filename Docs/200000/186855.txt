<DOC>
<DOCNO> 186855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur18.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi Başkanı YSK'nın kararı yerinde 
</HEADLINE>
<TEXT>

     Anayasa Mahkemesi Başkanı Mustafa Bumin, Yüksek Seçim Kurulu'nun YSK 3 Kasım seçimlerine yönelik itirazların reddine ilişkin kararını ''yerinde bulduğunu'' söyledi. 
     Bumin, Selçuk Üniversitesi'nin SÜ 2003-2004 Eğitim-Öğretim Yılı açılış törenlerine katılmak için geldiği Konya'da, gazetecilerin gündeme ilişkin sorularını yanıtladı. 
     Irak'a asker gönderme konusunda iktidar partisinin Anayasa'nın 92. maddesini ihlal ettiği tartışmaları hakkındaki görüşünün sorulması üzerine Bumin, ''Asker göndermek çok hassas bir konu, bulunduğum konum itibariyle bu konuda görüş bildirmek istemiyorum'' dedi. 
     Bumin, YSK'nın 3 Kasım seçimlerinin iptal edilmesi taleplerini reddeden kararı ile ilgili bir soru üzerine de, ''Yargıtay kararının sonucu ayrıdır, seçimin yenilenmesi ve belli bir süre sonra iptaline karar verilmesi ayrıdır. Ortaya atılan iddialara katılmıyorum. YSK'nın kararının yerinde olduğunu düşünüyorum'' diye konuştu. 
     Bumin, Alaaddin Keykubat Yerleşkesi Süleyman Demirel Kültür Merkezi'nde düzenlenen SÜ 2003-2004 Eğitim-Öğretim Yılı açılış töreninde yaptığı konuşmada ise Cumhuriyetin geleceği için üniversite ve enstitülerin sayısının artırılması ve eğitim kalitesinin yükseltilmesi gerektiğini söyledi. 
     Çağdaş eğitim ve öğretim programı yapmak suretiyle dış ülkelerde okuyan gençleri bilinçlendirerek, gerici ve bölücü örgütlerin elinden kurtaracak programların geliştirilmesi gerektiğini bildiren Bumin, bu konuda hükümete ve üniversitelere önemli görevler düştüğünü kaydetti. 
     
     ''SENATO GİBİ'' 
     Bumin, 1981 yılının Kasım ayında çıkarılan 2547 sayılı Yüksek Öğretim Yasası'nın üniversitelerde önemli değişikler getirdiğini ifade ederek, şöyle konuştu 
     ''Geçen 22 yıllık süre içinde bazı kanun maddelerinin değiştirilmesi şart olmuştur. Bu konulardaki tartışmalar günümüzde de halen sürmektedir. Umarım, uzlaştırma kurulları peşin kanaat olmaksızın YÖK yasa tasarısında gereken değişikleri yaparlar ve Anayasa Mahkemesi olarak bu konu bizim önümüze gelmez. Bütün dileğim budur. Ancak, Anayasa Mahkemesi senato gibi çalışır duruma gelmiştir. Korkum, yeni hazırlanacak ve çıkartılacak YÖK Yasası'ndaki değişikliğin de bizim karşımıza gelmesidir.'' 
     
     SÜ REKTÖRÜ KUTLU'NUN KONUŞMASI 
     SÜ Rektörü Prof. Dr. Abdurrahman Kutlu da, hükümetin, YÖK Yasası'nın değiştirilmesi ile ilgili gösterdiği gerekçeler ve üniversite idarecilerine yönelik tutumunun hükümet ile üniversite arasındaki güven bunalımını ortaya çıkardığını kaydetti. 
     Hazırlanan yasa taslaklarının ortaya çıkmasından sonra gerginliğin daha da arttığını ve maksadı aşan konuşmaların yapıldığını belirten Rektör Prof. Dr. Kutlu, şunları söyledi 
     ''Son yasa taslağı, üniversitelerin dinamizmini ve gelişmesini sağlayacak özelliklerde değildir. Üniversiteleri rekabete sokacak ve ivme kazandıracak bir destek sağlamayacaktır. Aksine üniversiteleri rehavete sürükleyecek ekip çalışması ruhunu bozacak ve huzursuzluğu getirecek özellikler taşımaktadır.'' Prof. Dr. Kutlu, yasa taslağının üniversiteleri siyasi iktidarların kontrolüne sokacak nitelikte olduğunu ileri sürerek, bunun üniversitelerin geleceği açısından son derece sakıncalı olacağını bildirdi. 
     Üniversitelerde huzurun bozulması ve bu kurumların kaynayan kazan haline gelmesinin sadece üniversite içinde kalmayacağını ifade eden Rektör Prof. Dr. Kutlu, ''Huzursuzluk, üniversitelerin bulunduğu şehirlere ve hatta ülke geneline taşınacaktır. Bu şekilde gerginlikler içinde çıkarılacak yasanın yarar getireceğini sanmıyorum. Bu nedenle hükümete onur meselesi yapmadan ortamı sakinleştirerek, konuya daha mantıklı yaklaşarak ve eleştirileri dikkate alarak yeni bir yasa hazırlama yolunu seçmelerini öneriyorum'' diye konuştu. 
     Konuşmaların ardından SÜ Mesleki Eğitim Fakültesi'nin yeni binası ile SÜ Teknokenti ve İleri Teknolojiler Araştırma ve Geliştirme Merkezi'nin açılışları yapıldı. 
     
</TEXT>
</DOC>
