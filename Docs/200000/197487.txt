<DOC>
<DOCNO> 197487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sontur11.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramlar yeni bir başlangıç olabilir... 
</HEADLINE>
<TEXT>

     Bayramların, gündelik yaşamdan ve sosyal hayattan kopuk gençler için, manevi değerleri keşfedebilecekleri önemli günler olduğu belirtildi. 
     Kadıköy Hastanesi'nde görevli Psikolog Halis Özerk, AA muhabirine yaptığı açıklamada, hümanist ve evrensel değerler içeren bayramların, gençlere sağlıklı ve erdemli davranışların kazandırılması açısından bulunmaz fırsat olduğunu söyledi. 
     Son yıllarda hızla gelişen teknoloji ve sunduğu ürünlerin gençleri sosyal hayattan uzaklaştırdığını vurgulayan Özerk, şöyle konuştu 
     ''Walkman kullanarak dış dünyaya kulaklarını tıkayan, ekran başında saatler geçirerek gerçek hayattan uzaklaşan, cep telefonu tuşlarıyla meşgul olarak gerçekliğe dokunamayan gençler, gün geçtikçe iletişim konusunda daha da fazla tembelleşiyor. Dünyayı kendi yaş gruplarına endeksli düşündükleri için görünüşte sosyal, gerçekte asosyal olan bu kuşak için bayramlar bir başlangıç, bir dönüm noktası olabilir.'' Gençlerin manevi değerler edinmeleri ve bunları yaşamlarında uygulamaları konusunda anne-babalara büyük görevler düştüğünün altını çizen Özerk, büyüklerin davranışlarıyla gençlere örnek olmalarını istedi. 
     Bayramlara özgü davranışları gençlere gerekçeleriyle anlatmak gerektiğine dikkati çeken Özerk, şöyle devam etti 
     ''Anne ve babaların görevlerinin başında model olmak gelir. Bayramlarda gelenekleri uygulamalıdırlar. Törensel davranışlarımızın altındaki manevi kazanımları onlara uygun tarzda anlatmalıyız. Burada dikkat edilmesi gereken nokta, öğüt vermekten kaçınmak olmalıdır. Onlara, yapılanları gerekçeleriyle anlatırsak, başarıya ulaşma olasılığımız yükselir.'' 
     
</TEXT>
</DOC>
