<DOC>
<DOCNO> 199068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo23.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'a 7 Kamerunlu geliyor 
</HEADLINE>
<TEXT>

     Birinci Süper lig'de sahasında Samsunspor'a 3-2 yenilen Adanaspor'un toparlanması için bazı önlemler alındığı bildirildi. 
     Adanaspor Teknik Direktörü Yılmaz Vural, kulüpte düzenlediği basın toplantısında, Samsunspor karşısında iyi oyun sergilediklerini, ancak, hakem Bülent Demirlenk'in 12. dakikada Hayati'nin ceza sahası içinde düşürülmesine göz yumarak oyunun kaderini değiştirdiğini öne sürdü. 
     Savunmada yapılan bireysel hatalardan dolayı rahat goller yediklerini belirten Vural, şunları söyledi 
     ''Son haftalarda iyi oynuyoruz, ancak gol alanlarında beceriksiz davranıyoruz. Samsunspor maçında da tüm oyuncularımız görevlerini yaptılar, rakibimize oranla daha çok pozisyon bulduk. Ancak, biraz hakemlerin biraz da savunma oyuncuların hatasında dolayı hesapta olmayan bir yenilgi aldık. Futbolculara izin vermeden deplasmanda yapacağımız Beşiktaş maçının hazırlıklarına başladık. Beşiktaş, Avrupa Kupaları ile Lig'de sürekli maçlar yaptığı için hayli yorgun düştü. Adanaspor'un ligde yenemeyeceği takım yok. İstanbul'dan puanla dönmemiz sürpriz sayılmamalı. Hedefimiz ilk yarıyı 16 puanda kapatmaktır.'' Necati'nin ayak bileğinden, Güngör'ün de kasıklarında ağrı olduğu için bugünkü antrenmana katılmadıklarını belirten Vural, Beşiktaş maçına eksiksiz gideceklerini de kaydetti. 
     
     ''NECATİ'Yİ BIRAKMAYABİLİRİZ'' 
     Vural, Necati'nin sürekli gündemde kalmasından dolayı rahatsızlık duyduğunu ifade ederek, ''Necati, kulüple sözleşmesi süren bir futbolcumuz. Ayrıca ona ihtiyacımız da var. Galatasaray ile ön sözleşme imzalaması çok önemli değil. Galatasaray, şayet kulübü mutlu edecek tranfer ücretine yanaşmazsa kesinlikle Necati'yi vermeyi düşünmeyeceğiz. Ayrıca, Necati, dürüst ve mert çocuk. Her maçta golünü atıyor veya gol pasını veriyor'' diye konuştu. 
     Kamerun'dan denenmek için 7 futbolunun önümüzdeki hafta içinde Adana'ya geleceğini belirten Vural, şöyle devam etti 
     ''Kamerun'da antrenörlük yapan Mahmut Alparslan'ın önerisiyle 4'ü Kamerun Milli takımında olmak üzere 7 sporcu Adana'ya gelerek bizimle antrenmanlara çıkacaklar. Bunlar arasında beğendiğimiz ve bütçemize uygun olanı kadromuza alacağız. Ayrıca Başta Trabzonspor'dan Samet Aybaba olmak üzere bir çok antrenör arkadaşım kadroda yer vermediği, ancak bizlere yararlı olacak futbolcularını bize göndermeye hazır. Devre arasında mutlaka kadromuzu güçlendireceğiz.'' 
     
     KOMİTE OLUŞTURULUYOR 
     Vural, Adanaspor'da ekenomik krizi gidermek için bir komite kurulmasının düşünüldüğünü kaydederek, konuşmasını şöyle tamamladı 
     ''Bir aksilik olmazsa bugün, kulüp üzerindeki tüm hacizler kaldırılacak. Gerçekten parasal konuda çok güç durumdayız. Başta Adana Ticaret Odası Başkanı Şaban Baş olmak üzere, Adanaspor'da eskiden başkanlık yapmış Şevki Adalı, Yaşar Deniz ve bir çok yöneticinin desteğiyle bir komite kurulması düşünülüyor. Adanaspor, sadece Uzanların değil, tüm Adana'nın takımıdır. Ayrıca Futbol Federasyonu Başkanı Haluk Ulusoy'da duyarlı davranarak bizlere katkı sağlamaya çalışıyor. Kulübe gelir getirecek her türlü forma reklamı ve başka etkinliklere hazırız.'' 
     
</TEXT>
</DOC>
