<DOC>
<DOCNO> 151671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo32.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim Bakalım testilerden hangisi kırılacak 
</HEADLINE>
<TEXT>

     Galatasaray Teknik Direktörü Fatih Terim, ligin kalan haftalarında kaybedilecek puanların telafisinin zor olacağını belirterek, ''Son haftalara bakıldığında, sahadaki Galatasaray'ın durumun bilincinde olduğunu görüyorum'' dedi. 
     Florya Metin Oktay Tesisleri'nde, futbolcular Berkant ve Ayhan'la birlikte haftalık olağan basın toplantısını yapan Terim'e, öncelikle Beşiktaş-Fenerbahçe derbisinde Nouma'nın attığı gol sonrası yaptığı hareketle ilgili düşünceleri soruldu. Sarı-kırmızılı teknik adam, ''Biz teknik işlere bakalım. Herkes gereken yorumu zaten yapıyor'' dedi. 
     Ligin bitimine sayılı haftalar kaldığını, zorlu bir dönemece girdiklerini ve şampiyonluk yarışını sonuna kadar kovalayacaklarını belirten Terim, ''Hatanın en az yapılması gereken dönemdeyiz. Saha içinde kaçan pozisyonlar, beklenmedik durumlar normal karşılanmalı. Oyuncuların üzerindeki gerilimle kolay başa çıkılamadığını bilmek lazım. En az hata yapmaya ve garantiye gitmeye çalışıyoruz. Futbolcularımın Altay ve Göztepe maçlarındaki konsantrasyonunu iyi buluyorum'' diye konuştu. 
     Sarı-kırmızılı takımın kadrosunda, başarıya imza atmış birçok futbolcunun yer aldığının hatırlatılması üzerine Terim, ''Kimse başarıya 'yeter' demez. Tecrübeli oyuncularımız, belki Volkan ve Cihan kadar heyecanlanmayabilir, hadiselere karşı daha soğukkanlı davranabilirler. Bu tecrübe bizim için avantajdır'' dedi. 
     Terim, Revivo ve Ümit Davala gibi iki önemli oyuncusunu Göztepe karşısında ilk 11'de sahaya sürmemesiyle ilgili bir soruya da şu yanıtı verdi 
     ''Bülent ve Hakan'ın aynı anda forma giyemeyecek olması, bizi daha risksiz bir oyun düzenine itti. Daha çok koşan bir orta saha düşündük. Uzun zaman forma giyemeyen oyuncular, beklediğimizden daha iyi performans gösterdiler. Bizim için zorunlu bir değişiklikti. Ama faydalanabileceğimiz bir değişikliğe dönüştü.'' 
     
     ''LUKUNKU'DAN MEMNUNUM'' 

     Fatih Terim, devre arasında transfer edilen, ancak ligin ilk haftalarında gol sıkıntısı çeken Lukunku'nun kaliteli bir futbolcu olduğunu, performansından da memnun olduğunu söyledi. 
     Lukunku'nun, Göztepe maçında pozisyonlara girdiğini ve birçok fırsatı değerlendiremediğini, ancak kaçırdıklarının yanında klas bir gol attığını belirten Terim, ''Sahaya her şeyini koyuyor. Lukunku-Ümit Karan ikilisi, ikinci yarıya baktığımızda tutmuş gibi görünüyor. Lukunku gol atmaya devam edecek ve attıracak. Zaten birkaç aydır Galatasaray'da. Oyuncumdan memnunum'' dedi. 
     Terim, Göztepe maçında penaltı kaçıran Ümit Davala ile ilgili de şöyle konuştu 
     ''Bu oyuncunun penaltıyı kaçırması sonucu çeşitli yazılar çıktı. Galatasaray'da penaltı atacak oyuncu çok. Belki ikinci yarı oyuna girdiği için yeterince ısınamamıştı. Ben Revivo'nun o penaltıyı atmasını isterdim. Maçtan sonra da bunu söyledim. Ümit Davala, Şampiyonlar Ligi'nde Milan'a karşı ve UEFA Kupası finalinde de Galatasaray'da çok önemli penaltılar kullanmış bir oyuncu. Penaltılar kaçabilir. Penaltıyı kaçırmamıza rağmen maçı kazanmış olmamız sevindirici.'' 
     
     TESTİLERİN KADERİ... 

     Birinci Süper Futbol Ligi'nin bitimine az bir süre kala 3 takımın şampiyonluk iddiasını sürdürdüğünü ifade eden Terim, görüşlerini şöyle açıkladı 
     ''Ne kadar çok takım olursa, o kadar renk ve heyecan gelir. Bundan önceki yıllarda da bu tür mücadeleler yaşanmıştı, ama 4'üncü, 5'inci haftalarda kopmalar olmuştu. Yine olabilir. Futbolda herkesin başına bir şeyler gelebilir, başta Galatasaray olmak üzere... Şampiyon olacak takım her yerde galip gelmesini bilir. Galatasaray olarak geriden geliyoruz. Aradaki farkı kapadık. Bu tür yarışlara da çok girdik. Takımıma güveniyorum. Buraya kadar çok iyi geldik. Bundan sonra da kaybetmeyeceğimizi düşünüyoruz. Bakalım bu testilerden hangileri kırılacak, hangileri kalacak '' Son haftalarda hep küme düşmeme mücadelesi veren takımlarla karşılaştıklarını, bu haftaki rakipleri Adanaspor'un da o takımlardan biri olduğunu kaydeden Terim, ''Açık bir maç olacağına inanıyorum. Galatasaray kendi saha ve seyircisi önünde 3 puanı almak için elinden geleni yapacaktır'' diyerek sözlerini tamamladı. 
     
     BERKANT, FORMSUZLUĞUNDAN YAKINDI 

     Basın toplantısına katılan futbolculardan Berkant, yaşadığı sakatlıklar yüzünden istediği form grafiğini yakalayamamaktan yakınırken, Malatyaspor maçında eliyle gol atması sonrası gördüğü kırmızı kartla ilgili, ''Hayatımda ilk kez böyle bir şey yaptım. Refleks bir hareketti. Maçtan sonra özür diledim. Bir daha tekrarlanmayacak'' dedi. 
     Ayhan da şampiyonluk yarışında hakemlerin hiçbir takımı koruduğuna inanmadığını kaydederek, ''Şu an şampiyonluk ortada. Puan kaybeden yarıştan kopar. Galatasaraylıyım ve şampiyonluğu yaşayabilmek için her şeyi yapıyorum. Beşiktaş'ın daha zor maçları var. Kalan haftalarda puan kayıpları olmazsa, şampiyonluk düğümünü Beşiktaş'la oynayacağımız derbi maç çözer'' şeklinde konuştu. 
     





</TEXT>
</DOC>
