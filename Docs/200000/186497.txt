<DOC>
<DOCNO> 186497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sontur28.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı Türkiye'nin seçim havasına sokulması yanlış olurdu 
</HEADLINE>
<TEXT>

     Tarım ve Köyişleri Bakanı Sami Güçlü, ''Yüksek Seçim Kurulu'nun YSK kararı beklenen bir karardı, Türkiye'nin yeniden seçim havasına sokulması yanlış olurdu'' dedi. 
     Bolu'da hayırsever İşadamı İzzet Baysal'ın mezarını ziyaret eden Tarım ve Köyişleri Bakanı Sami Güçlü, bir gazetecinin ''YSK'nın kararını nasıl değerlendiriyorsunuz'' sorusuna, ''Beklenen bir karardı, Türkiye'nin tekrar seçim havasına sokulması yanlış olurdu. Bunun aksi bir karar çıksaydı, ülke ekonomisi bundan büyük zarar görürdü'' karşılığını verdi. 
     Bakan Güçlü, bakanların bu kararı tahmin ettiklerini belirterek, ''Hükümet olarak bu kararın çıkacağını bekliyorduk, bu aşamadan sonra, hizmetlerimize devam edeceğiz'' dedi. 
     Güçlü, Bolu ziyareti kapsamında 12 Kasım Depremi'nde hayatını kaybedenlerin anısına yaptırılan deprem müzesi anıtını da ziyaret etti. 
     
</TEXT>
</DOC>
