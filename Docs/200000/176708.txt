<DOC>
<DOCNO> 176708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sondun34.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Güvenilk Konseyi, saldırıyı kınadı 
</HEADLINE>
<TEXT>

     BM Güvenlik Konseyi, Irak'ın başkenti Bağdat'ta düzenlenen ''terör saldırısını'' kınadı. 
     BM Güvenlik Konseyi'nin dönem başkanı Suriye'nin BM Temsilci Yardımcısı Faysal Mekdad, yaptığı açıklamada, Bağdat'ta BM merkezinde meydana gelen patlamayı ''terör saldırısı'' olarak nitelendirdi. 
     Mekdad, ''Böyle terör saldırıları, uluslararası topluluğun Irak halkına yardım etmek için harcadığı çabaları güçlendirme isteğine zarar veremez'' dedi. 
     Saldırının şaşkınlık verici olduğunu söyleyen Mekdad, BM'nin barış, ülkeyi yeniden inşa etmek ve Irak halkına yardım için Irak'ta bulunduğunu söyledi. 
     Japonya Başbakanı Juniçiro Koizumi de saldırıdan üzüntü duyduğunu ifade etti. 
     Polonya'da temaslarda bulunan Koizumi, Polonyalı liderlerle Varşova'da düzenlediği basın toplantısında, saldırının üzüntü verici olduğunu belirterek, Irak'taki tehlikeli duruma rağmen bu ülkenin yeniden inşası için çalışanlara saygı duyduğunu kaydetti. 
     Polonya Dışişleri Bakanlığı sözcüsü Jaroslaw Drozd da yaptığı açıklamada, saldırıyı ''alçakça eylem'' olarak nitelendirdi. 
     Drozd, saldırının Irak'ta istikrarın sağlanması yönünde harcanan çabaları baltaladığını söyledi. 
     Irak'taki görevine Eylül ayında başlaması beklenen yaklaşık 9000 kişilik uluslararası güçte Polonya'dan 2400 asker bulunacak. Polonya bu askerlerden bazılarını Irak'ta konuşlandırmaya başladı. 
     
</TEXT>
</DOC>
