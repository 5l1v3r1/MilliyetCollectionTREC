<DOC>
<DOCNO> 154787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun18.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos Türkiye'ye taktı "AB için Kıbrıs'ı kullanıyorlar" 
</HEADLINE>
<TEXT>

     Kıbrıs Rum Kesimi lideri Tasos Papadopulos, ''Türkiye'nin AB'ye girmek için Kıbrıs meselesini kullandığını'' iddia etti. 
     Papadopulos, İtalyan Corriere della Sera gazetesine verdiği demeçte, KKTC'nin adada serbest geçişleri başlatmasıyla ilgili olarak, ''önemli olduğunu, ancak ne problemi çözdüğünü ne de anlamlı bir adım atıldığını'' öne sürdü. 
     Rum Kesimi lideri, ''Çoğu kişi Türkiye'nin öncelikli hedefinin AB'ye girmek olduğunu söylüyor. Kıbrıs probleminin çözümünü kolaylaştırmak için çaba gösteriyor. Ama herkes biliyor ki, Türkiye AB'ye 5, 7, 10 veya daha fazla süre sonra girebilir. Bundan dolayı inanıyorum ki, Türkler Kıbrıs sorununu kullanmak isteğindeler. Müzakere baskısı kartını kaybetmemek için çözümün yoğunluğunu azaltıyor'' dedi. 
     Papadopulos, Kıbrıs'ta yaşanan gelişmelerle ilgili olarak, ''Aralık ayından beri bazı tedbirler hazırlanmıştı ve Kopenhag zirvesine de sunuldu. Plan daha sonra geliştirildi. Gazeteler projeyi önceden yazmaya başlayınca Denktaş kartı önceden oynamaya karar verdi ve sınırı açtı. Bizim, halkın ve hiç kuşku yok Ankara'nın baskısı altında'' ifadesini kullandı. 
     Lahey'deki görüşmenin başarısızlıkla sonuçlanmasından sonra KKTC Cumhurbaşkanı Rauf Denktaş'ın kendisini bir kenara çekerek, ''Senin ve benim BM'ye ihtiyacımız yok, kendi başımıza her şeyi çözebiliriz. Siz, anlaşmalarla iki devlet olduğunu tanıyın, problem bitsin'' dediğini ifade eden Rum Kesimi lideri, ''Bunun anlamı ayrılmaktır, birleşmek değil. Biz bunu kabul edemeyiz. Tek bir halkız'' görüşünü savundu. 
     Papadopulos, gazete muhabirinin ''Sınırları KKTC lideri açtı'' sözü üzerine, ''Üç temel özgürlük var. Dolaşım, mülk edinme ve yerleşim. O sadece ilkini kabul etmeye itildi'' dedi. 
     
</TEXT>
</DOC>
