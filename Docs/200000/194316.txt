<DOC>
<DOCNO> 194316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/spor/aspo.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
VE MAÇ TEKRAR 
</HEADLINE>
<TEXT>

   Fenerbahçe-Ç.Rize maçı Ali Aydın'ın, iki sarı kart göstermesine rağmen, Victoria'yı ihraç etmemesi nedeniyle büyük tartışma yarattı. Ancak federasyon, karşılaşmayı bir daha oynatacak 
      YALÇIN TÜRK 

   
   Ortalık karıştı 
   FENERBAHÇE - Çaykur Rizespor maçı, hakem Ali Aydın'ın, iki sart kart göstermesine rağmen, Victoria'yı oyundan atmaması ve kural hatası yapması üzerine büyük tartışma çıktı. 1 - 1 sonuçlanan karşılaşmanın 40. dakikasında Serhat'a yaptığı faul nedeniyle sarı kart alan Victoria'ya, 85. dakikada bu kez Fatih'e yaptığı sert hareket yüzünden ikinci sarı kartını gösteren hakem Aydın, Kolombiyalı oyuncuyu ihraç etmeyi unutunca, 90 dakikanın bitiminde ortalık karıştı, adeta kaos yaşandı. 
   
   Raporlara yazıldı 
   SARI - Lacivertli yöneticiler, itiraz edip, hatayı hatırlatmak için Ali Aydın ile görüşürken, ekranlardan da Aydın'ın yaptığı hata kanıtlandı. Karşılaşmanın gözlemcileri Ahmet Akçay ve Mekki Keskin de raporlarına, orta hakem Ali Aydın'ın iki sarı kart sonrası Victoria'yı ihraç etmediğini yazdıklarını açıkladılar. MHK Başkanı Bülent Yavuz da, Aydın'ın hatalı kartını doğrularken, maçın tekrar edilip edilmeyeceğine hakem ve gözlemci raporları sonrası federasyonun karar vereceğini söyledi. 
   
   Alarma geçtiler 
   FEDERASYON maç sonrası alarma geçti. Uluslararası futbol oyun kurallarının 12. maddesinde iki sarı kartla oyuncu atılacağı açık bir dille belirlendiği için Aydın kural hatası yapmış sayılacak. Ancak, Federasyonu'nun müsabaka talimatında kural hatası ile maçların tekrarını gerektirecek bir hüküm bulunmadığı için son sözü söylemesi gereken federasyon geç saatlerde FIFA'yı danıştı, "Tekrar edilmeli" tavsiyesini alınca ve Hollanda'da da örnek bir maçın olması nedeniyle karşılaşmanın yeniden oynatmayı kararlaştırdı. 
   
   Evet, hata yaptım    HAKEM Ali Aydın, maçtan iki saat sonra MHK Başkanı Bülent Yavuz'un talimatı ile basın mensuplarının karşısına çıktı . Aydın, "İlk yarıda Rize'den 14 numaralı arkadaşa sarı kart çıkardım. İkinci yarı ikinci sarı karttan kırmızı kart göstermeliydim. Ancak yağmur nedeniyle kartıma yazdığım 14 numaranın 1'i silinmiş. 4 olarak gördüm. Bu yüzden kırmızı kartımı kullanmadım" dedi. 
   RAPORUNA her şeyi ayrıntısıyla yazdığını söyleyen Ali Aydın, "İki takım yöneticilerini maç sonrası odama çağırdım ve durumu anlattım. Hepsi anlayışla karşıladı. Artık bu olayın altında buzağı aramayalım. Her suçun bir cezası vardır. Nasıl başarılı olduğumuzda ödül alıyorsak, burada da cezamızı çekeriz" dedi. 
   
   26. madde ne diyor 
   Müsabaka talimatının sonuçların ilanı başlıklı 26. maddesi 
   "Uluslararası futbol kurallarına göre sona ermiş bulunan müsabakaların sonuçları hakem raporları ile belirlenir. Yenmiş veya yenilmiş sayılmayı gerektiren müsabakaların sonuçları, hakem raporlarına ve gerektiğinde yapılacak araştırmaya dayanarak federasyon tarafından onaylandıktan sonra ilan edilir." 
   
   12. madde ne diyor 
   FIFA oyun kurallarının 12. maddesi 
   Oyuncu aşağıdaki yedi kusurlu hareketten birini yaparsa kırmızı kart gösterilir ve oyun alanının dışına yollanır 
   Tehlikeli şekilde faul yaparsa, Sert davranışlarda bulunursa, Rakibe veya başka birisine tükürürse, Bir golü ya da açık gol pozisyonunu eliyle engellerse, Açık bir gol pozisyonunu, gole giden oyuncuyu serbest vuruş ya da penaltı vuruşuna sebep olacak bir hareketle engellerse, Saldırgan, aşağılayıcı ve terbiyesiz sözler söylerse, Aynı maç içinde ikinci sarı kartı görürse. 
   
   90 dakika    MEHMET DEMİRKOL 

   Fenerbahçe Kadıköy'de iki puanı kaybetmişken Ali Aydın'ın yapmış olduğu müthiş hata büyük ihtimalle Sarı - Lacivertliler'e 90 dakikalık yeni bir şansa, piyangoya dönüşecek. Öyle olunca dün oynanan karşılaşmanın çok bir manası kalmıyor ama biz yine de sahada olanların emeğine, tribündekilerin de heyecanına saygı gösterip olup bitene bir bakalım. 
   Yine bir Fenerbahçe maçı, yine çok kişilikli futbol. Son on beş dakikada tamamen değişen Sarı - Lacivertliler. Gürleyen tribünler ve zora sokulan maçı yüksek tempoyla kurtarma çabası. Halbuki 75'e kadar Fenerbahçe tribünlerinden gelen tek gürültü, Rize kalecisi Murat'ın aut atışlarını geciktirmesine verilen tepkiydi. Murat, çok yavaş şekilde topu oyuna sokuyordu, ama aslında onun yaptığıyla, Fenerbahçe orta sahasının tavrı arasında bir fark yoktu. Durgun, üretmeyen bir orta alandı. 
   Daum sezon başında kurduğu yapıyı tamamen bozmuştu. Kemal, Aurelio, Selçuk üçlüsünden kimse sahada değildi. Sol açık oynayan Tuncay göbekte serbestti. Yusuf, genel istek üzerine sahadaydı. Mahmut Hanefi solda sabit duruyordu. Ümit, orta alanı tek başına taşımaya çalışıyordu. Böylece Serhat'ı besleyecek unsurlar tamamen ortadan kalkmıştı. 
   Hikmet Karaman ise on oyuncusunun tamamına adam adama görevler vermişti. Gerideki altı kişi Fenerbahçe hücumcularına yapışmıştı. İlerideki dört kişi ise Fenerbahçe savunmasını geride tutuyordu. Fenerbahçe savunması 75. dakikaya kadar hücuma hiç destek vermedi. İki hocanın hamlelerini üst üste koyunca pozisyonsuz bir ilk yarı ortaya çıktı. Yusuf'un 10 ve 36'da bulduğu iki yarım şans ve 26'da Mahmut'un kafası dışında birşey göremedik. 
   Ağır futbol, yüksek top kaybı ve müthiş bir kopukluk. Fenerbahçe sıfırlamıştı. İkinci yarıda Daum üçlü savunmaya döndü. Mahmut'un yerine Rebrov'u oyuna sürdü. Ukraynalı'nın 49'daki uzak şutu ilk ciddi tehlike olarak göze çarptı. Ama tehlikenin hası iki dakika sonra Okan'ın, Serkan'ın pasıyla ceza sahasına girişinde görüldü. Ama şutu iyi değildi. Aurelio'nun oyuna girişiyle tempo biraz arttı, savunma - hücum kopukluğu akıl almaz boyutlara çıkmıştı. 66'da Hikmet Karaman'ın baştan beri beklediği pozisyon geldi. Koray'ın şık pasında Murat Sözkesen bomboş pozisyonda tek vuruşla golü yaptı. Ve Daum, Luciano'yu ileri yollamaktan, Semih'i oyuna almaya kadar herşeyi denedi. Başta bahsettiğimiz Fenerbahçe'nin ikinci kişiliği sahadaydı. 78'deki kornerde Semih, ilk kez topla buluşmasında beraberliği sağladı. Rize geri çekildi, ama Fenerbahçe'nin tribünlerden gelen büyük gürültüyle desteklenen doldur - boşaltından galibiyet golü çıkmadı. 
   
   Fener pusuda    Fenerbahçe yönetimi, maç bitiminde hemen itiraz etti ve Futbol Federasyonu'nun alacağı kararı beklemeye çekildi 
   "Bunun benzeri var" 
   FENERBAHÇE, Futbol Federasyonu' nun alacağı karar için bekleyişe geçti. Asbaşkan Murat Özaydınlı, hakem ve gözlemci odalarından aldıkları bilgilere göre kural hatasının kabul edildiğini söyledi. Özaydınlı, "UEFA Kupası'nda da benzeri oldu, maç tekrar oynandı. Orada nasıl uygulandıysa bizde de aynısı uygulanmalı. Konuyu takip edeceğiz" diye konuştu. 
   
   "Kural çok açık" 
   SARI - Lacivertliler'in diğer Asbaşkanı Mahmut Uslu da, "Çok açık bir kural hatası yapıldı. Bu 12. maddeye giriyor. Maç tekrar edilecek. Hakemin raporundan sonra gerekli açıklamaları yapacağız. Tribünden itiraz ettik" diye konuştu. Daha önceki uygulamanın emsal alınması gerektiğini düşünen Fenerbahçe Yönetimi, tekrar kararının alınmaması durumunda dosyayı UEFA'ya kadar götürmeyi planlıyor. 
   
   MHK topun ağzında    SON haftalarda yaşanan hakem hataları nedeniyle Futbol Federasyonu ile MHK arasında yaşanan gerginlik Ali Aydın'ın dünkü maçta yaptığı hata yüzünden daha da arttı. Bülent Yavuz'u önceki hafta sert bir dille eleştiren Haluk Ulusoy'un, operasyon hazırlığı içinde olduğu öğrenildi. Bu arada Ali Aydın iki gözlemciden 5.9 yani başarısız notu aldı. Aydın'ın yardımcıları ve 4. hakem Oktay Demiray ile birlikte asgari dört hafta ceza alacağı belirtildi. 
   
   4. hakem de suçlu    FIFA'NIN futbol oyun kuralları kitabında 4. hakemin görevleri arasında söz konusu olayla ilgili şu hüküm bulunuyor. "4. Hakem her durumda hakeme yardımcı olur. 4. hakem hatalı tespit yüzünden yanlış oyuncuya ihtar verildiğinde, 2. defa ihtar aldığı taktirde oyuncu ihraç edilmediğinde hakeme haber vermek zorundadır. Hakem, bununla birlikte oyunla ilgili tüm hususlarda karar vermeye yetkilidir." 
   
   Koray'a tepki    ÇAYKUR Rizespor defansının genç ismi Koray, Ali Aydın'ın 85. dakikadaki sarı kartı Victoria'nın yerine itiraz ettiği için kendisine çıkardığını ileri sürdü. Görüntülerden pozisyonla ilgisi olmadığı açıkça belli olan Koray'ın, maçın tekrar edilmesi ihtimalini düşünerek, yanıltıcı açıklamalarda bulunması büyük tepki çekti. 
   
   Cengiz'in isyanı    LİGİN 5. haftasında Trabzon ile oynadıkları ve 1 - 0 kazandıkları maçta geçen sezondan cezası devam eden futbolcu oynattıkları için hükmen 3 - 0 mağlup sayılan Rizespor yine ateşe düştü. Başkan Ekrem Cengiz, "Böyle olumsuzluklara alıştık. Çok yazık. Bu kadar mağduriyeti hak etmedik. Psikolojimiz bozuldu. Tahkim ve Disiplin Kurulu'ndan bazı kulüplerin avukatı oldukları için adil olmalarını beklemiyorum. Beni arayıp, ligden çekilelim diyorlar" dedi. 
   
   Maçtan notlar 
   Yönetimden iftar yemeği 
   SARI - Lacivertli yönetim, Rizespor maçı öncesi maraton tribünde bulunan Fenerbahçe kongre üyesi savcı ve hakimlere iftar yemeği verdi. Başkan Aziz Yıldırım ayrıca Rizespor yönetimini de ağırladı. 
   
   Daum'dan farklı kadro 
   TEKNİK Direktör Daum, Sebat beraberliği sonrası Rizespor karşısında Mahmut, Yusuf ve Ümit'e şans verdi. Alman hoca, Selçuk ve Aurelio'yu yedeğe çekerken, 19 kişilik kamp kadrosuna aldığı Hakan Bayraktar'ı maç öncesi tribüne gönderdi. 
   
   Başkanın fermanı 
   KARŞILAŞMA öncesi "Başkanımız'ın fermanıdır. Fenerbahçe bu yıl şampiyon olacak" anonsu yapıldı. Orta sahadan gol yap, 50 milyarı kazan yarışması Rize maçında başladı. Talihliler mesaj gönderip, yarışmaya hak kazandı. 
   
   
</TEXT>
</DOC>
