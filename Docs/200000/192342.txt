<DOC>
<DOCNO> 192342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/guncel/gun02.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekor bayrağın yarısı Erzurum'a 
</HEADLINE>
<TEXT>

      GÜLAY FIRAT 
   
   80. yıl kutlamaları için Şişli Belediyesi'nin yaptırdığı 3.5 kilometrelik bayrağın yarısı Erzurum'a, diğer yarısı ise Afyon ya da Samsun'a verilecek. Dün basın toplantısı düzenleyen Şişli Belediye Başkanı Mustafa Sarıgül, dev bayrağı makasla ikiye ayırırken, "Bayrağımızı, İstanbul'daki görkemi yaşatacak illerimize ulaştıracağız. Bunlardan biri Erzurumlu Dadaşlar. Erzurum Ilıcalılar bizi telefon ve faks yağmuruna tuttu. Bayrağımızın yarısını Erzurum'a gönderiyoruz. Diğer yarısını da Samsun veya Afyon'a vereceğiz" dedi. 
   
   GUINNESS'TEYİZ 
   Dev Türk Bayrağı'nın Guinness Rekorlar Kitabı'na girdiğini ifade eden Sarıgül, noter tespitlerinin yapıldığı ve gerekli işlemlerin tamamlandığını da açıkladı. Dev Türk bayrağı fikrini iki yıl önce düşündüğünü ancak kamuoyundan sakladığını anlatan Sarıgül, "Tam bir halk hareketi oldu" diye konuştu. 
   
   
   
   
</TEXT>
</DOC>
