<DOC>
<DOCNO> 199096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sontur16.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
E-meclis dönemi başlıyor, milletvekillerine dizüstü bilgisayar... 
</HEADLINE>
<TEXT>

     Milletvekillerine verileceği açıklanan dizüstü bilgisayarlar, 3 Aralık Çarşamba günü TBMM'de törenle dağıtılacak. 
     TBMM Başkanı Bülent Arınç'ın açıkladığı ''Meclis'te Avrupa Birliği Reformu'' kapsamında yer alan e-Meclis için ilk adım Çarşamba günü atılacak. Türkiye İş Bankası ile imzalanan protokol kapsamında bütün milletvekillerine ve üst düzey personele dizüstü bilgisayarları Çarşamba günü TBMM Tören Salonu'nda düzenlenecek törenle dağıtılacak. TBMM Başkanı Arınç, 650 diz üstü bilgisayarı İş Bankası Genel Müdürü Ersin Özince'den teslim alacak. 
     Törene TBMM Başkanlık Divanı üyeleri, grup başkanvekilleri ve milletvekilleri katılacak. 
     Törende milletvekilleri için yaptırılan internet sitelerinin de tanıtımı gerçekleştirilecek. 
     TBMM'de bundan böyle yasama ve denetim sürecinin tüm aşamaları elektronik ortama aktarılacak. Milletvekillerine sunulan basın bülteni, kanun tasarısı, rapor gibi kağıda dayalı materyaller elektronik ortama taşınacak. Böylece hem maliyetler düşürülecek hem de hız sağlanacak. 
     
</TEXT>
</DOC>
