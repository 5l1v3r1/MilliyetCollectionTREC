<DOC>
<DOCNO> 177189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/soneko07.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzümün faydaları saymakla bitmez... 
</HEADLINE>
<TEXT>

     Manisa'nın Sarıgöl İlçesi Ziraat Odası Başkanı Ali Kaya, bebeklerin zekasını geliştiren, kan yapıcı özelliği bulunan ve mide rahatsızlığı için iyi bir şifa kaynağı olan üzümün, çekirdeğiyle birlikte yenildiğinde kolesterole iyi geldiğini söyledi. 
     Kaya, yaz aylarında en fazla tercih edilen meyvelerden biri olan üzümün sağlığa olan katkılarının saymakla bitmeyeceğini kaydetti. 
     Üzümün vitamin ve mineraller açısından çok zengin bir meyve olduğunu dile getiren Kaya, taze ve kuru üzümün hem sağlığı koruyucu, hem de çeşitli rahatsızlıkları tedavi edici özellikler içerdiğini anlattı. 
     Kaya, bebeklerin zekasının gelişmesine yardımcı olan iştah açıcı bu meyvenin, kan yapıcı niteliğinin bulunduğunu da vurguladı. 
     Mide rahatsızlıklarının tedavisine destek veren üzümün, diş gelişimine de faydası olduğunu ifade eden Ali Kaya, aynı zamanda iyi bir diyet ürünü özelliği taşıdığını belirtti. Kaya, kuru üzümün kişiye enerji verdiğini ve her sabah kuru üzüm yiyen çocukların daha enerjik olacağını dile getirerek, kuru üzümün ses kısıklığına da iyi geldiğini söyledi. 
     Çekirdeğiyle birlikte tüketilen üzümün kolesterol için iyi bir şifa kaynağı olduğunu kaydeden Kaya, üzüm pekmezinin de nefes darlığı, soğuk algınlığı, öksürük ve kansızlığın tedavisine katkı sağladığını ifade etti. Kaya, kış aylarında tüketilen üzüm pekmezinin vücudu sıcak tuttuğunu belirtti. 
     Ali Kaya, üzümden elde edilen kırmızı şarabın kalbe iyi geldiğini kaydederek, çoğu doktorun kırmızı şarabı kalp hastalarına önerdiğini hatırlattı. 
     
</TEXT>
</DOC>
