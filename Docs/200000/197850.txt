<DOC>
<DOCNO> 197850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sontur26.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan UEFA'nın kararına itiraz edeceğiz 
</HEADLINE>
<TEXT>

     Başbakan Recep Tayyip Erdoğan, UEFA'nın Avrupa Şampiyonlar Ligi'nde Galatasaray ve Beşiktaş'ın kendi sahasında yapması gereken maçları tarafsız sahaya alma kararına kesinlikle itiraz edeceklerini bildirdi. 
     Erdoğan, The Green Park Merter'den çıkışında gazetecilerin UEFA kararıyla ilgili soruları üzerine, şunları kaydetti 
     ''Konuyla ilgili, İngiltere ve İtalya ile tekrar temaslarımızı kuracağız. Evvela bu konuda UEFA'ya kesinlikle itiraz edeceğiz. Bu alınan kararı adil bulmuyorum. Hakkaniyet ölçülerine uygun bulmuyorum. Türkiye'de bu bir hafta içinde olan olayları adeta terör ortamıymış gibi kabul etmek, bu defa uluslararası teröre prim vermektir. Çok ciddi bir yanlış içindeler. Bunun için de hemen Başbakan Yardımcımla görüşüp, süratle kulüp başkanlarımızla da görüşmek suretiyle gerekli olan itirazların yapılması yoluna müşterek olarak gideceğiz. 
     Özet olarak gerekeni yapacağız. Kulüplerimiz de inanıyorum haklarını sonuna kadar takip edecektir.'' Başbakan Erdoğan, bir gazetecinin, ''İstanbul ve Ankara'da yeni terör saldırıları olabileceği'' yönünde haberler bulunduğunu belirterek, bu konudaki görüşünü sorması üzerine, bu konuyla ilgili görüşmelerin yapıldığını belirterek, şunları kaydetti 
     ''Uluslararası teröre karşı ortak bir mücadele platformu oluşturacaksak, sizlere bu tür istihbarat bilgisi gelmişse, bu bilginin verileceği yer medya değil, istihbarat bilgisinin verileceği yer, ilgili ülkedir. Bu tür bilgi varsa, bilginin kaynağı ne derece sağlamdır. Eğer kaynak sağlamsa medyaya verilmez, aramızdaki güvenlik işbirliğine dayalı olarak ilgili olan ülkenin istihbarat örgütüne aktarılır. Burada çok ciddi şekilde adeta istihbarat sulanması var.'' 
     
</TEXT>
</DOC>
