<DOC>
<DOCNO> 164142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko24.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Gururla söylüyoruz Türkiye'den giyiniyoruz" 
</HEADLINE>
<TEXT>

     Devlet Bakanı Kürşad Tüzmen, yurtdışında diğer ülke bakanlarının ''Nereden Giyiniyorsunuz '' diye sorduğunu belirterek, ''Gururla söylüyoruz, Türkiye'den giyiniyoruz'' dedi. 
     CNR Expo Fuar Merkezi'nde düzenlenen 29. Uluslararası Ayakkabı Moda Fuarı'nın açılışında konuşan Tüzmen, bugünkü gelinen noktanın istikrarlı bir ihracat büyümesi yakalandığını gösterdiğini söyledi. 
     1 Ocak-15 Haziran tarihleri itibariyle ihracatın geçen senenin aynı dönemine göre yüzde 33 artış gösterdiğini belirten Tüzmen, ''Aslında çok daha iyi noktalara da gelebilirdik. Bugün sadece bu dilimdeki ihracat 19.5 milyar dolar seviyesine geldi, neredeyse 20 milyar doları ilk 6 ayda rahatlıkla yapabilir hale geldik. Ancak ıskaladığımız şeyler de var'' dedi. Bakan Tüzmen konuşmasını şöyle sürdürdü 
     ''Maalesef kur sorunu bizim ekstra bir 3 milyar dolar daha ihracat gelirimizi engelliyor. Açık söyleyeyim şu anda Türk Lirası kur değeri normal değerlerinde devam etse bu sene ihracatımıza biz ekstra 3 milyar dolar daha katacaktık. Çünkü dünyada bugün önemli ihracatçı ülkeler arasında sayılan ülkeler böyle dönemleri bir avantaj olarak kullandılar. Tehdit unsurlarını fırsat unsurları haline getirdiler. Siparişler tam ülkemize doğru kayarken bunlardan tam olarak yararlanamıyoruz.'' Tüzmen, şu anda yaptıkları ihracatın eskiden aldıkları siparişlerin karşılığı şeklinde olduğunu, bu şekilde devam ettiği sürece ihracatçının yurtdışına net kaynak transferi yapmasının artık zor olacağını belirtti. 
     Kürşad Tüzmen, ''Önemli olan yılın ikinci 6 ayı. Özellikle yılın son 3 ayı. Bu sıralarda bizim ihracat artışını sürdürmemiz gerekiyor. Zaten girdi maliyetlerimiz yüksek hiç olmazsa kurun kendi içinde dengeli konuma kavuşması ihracatçımıza bu dönemde rekabet avantajı olarak yararlı bir fayda sağlayacaktır. Bunun etkisinin net 3 milyar dolar seviyesinde olacağını görüyoruz'' dedi. 
     Tüzmen, Bu sene 40 milyar dolar ihracat rakamının görüleceğini, 3 sene içerisinde de bunun 50 milyar dolar olacağını kaydetti. 
     
     AYAKKABI SEKTÖRÜ YILDIZLAŞACAK 
     Deri sektörü içinde yüzde 25 paya sahip olan ayakkabı sektörünün ihracatının 75 milyon dolar olduğunu, sene sonunda bavul ticareti hariç 150 milyon dolara ulaşacağını bildiren Tüzmen, tek başına bile bu sektörün önemli bir ihracat kalemi olduğunu vurguladı. 
     Sektörün eğitim ve tasarım çalışmalarıyla önümüzdeki günlerde pazar payını artıracağını ifade eden Tüzmen, ''ARGE ve eğitime pay ayrıldığı zaman bu sektör yıldızlaşacak'' dedi. 
     Sektörde gelişmiş ülkelerden gelişmekte olan ülkelere bir kayış olduğuna da işaret eden Tüzmen, dünyada bu sene 12 milyar çift ayakkabı üretileceğini, toplam dünyadaki ayakkabı ihracatının 36 milyar, dolar ithalatının da 64 milyar dolar olduğunu belirterek, ''100 milyar dolarlık bir sektörü konuşuyoruz. Çok önemli. Gelişmekte olan ülkelerde bu sektörün büyüdüğünü gözönüne alırsak, Türkiye moda markayı yaratan ülke olarak önümüzdeki dönemlerde bu pazarlardan hak ettiği payı alacaktır'' dedi. 
     
     ''GURURLA SÖYLÜYORUZ TÜRKİYE'DEN GİYİNİYORUZ'' 
     Yurtdışına iş dolayısıyla sık sık seyahat ettiğini de dile getiren Tüzmen, ''Orada meslektaşlarımın, diğer ülke bakanlarının hep söylediği bir şey var Nereden giyiniyorsunuz Gururla söylüyoruz Türkiye'den giyiniyoruz. O zaman Mutlaka ayakkabılar İtalyan diyorlar'' dedi. 
     Ayakkabısını göstererek ''Bakın yerli'' diyen Tüzmen salondan büyük alkış aldığı konuşmasında, ''Bu ayakkabıları gururla giyiyorum, çünkü aranızdaki üreticiler sanayiciler bunları üretiyorlar. Ben de baktığım zaman hiçbir eksikliğim yok. Dışarıdan da bu övgüyü alıyoruz. Dolayısıyla ilk önce kendi malımıza kendimiz sahip çıkacağız. Etrafımızdakileri de bu şekilde yönlendireceğiz'' dedi. 
     İthalata karşı bir insan olmadığını ancak 40 milyar dolar ihracatı olan ülkenin 62 milyar dolar ithalatı olunca, ihracatın ithalatı karşılama oranının gitgide sıkıntılı hale geldiğini belirten Kürşad Tüzmen, şunları kaydetti 
     ''Biz hep onu söyledik. 60'lara doğru ihracatın ithalatı karşılama oranı düşerse tehlikeli olur, yüzde 70'ler olursa bu dengelidir, güzeldir. Biraz tüketicimizin de ithalatçımızın da bilinçlenmesi lazım. Doğru ürünü doğru fiyatla tüketicimize sunacağız ama içerideki imalatı da gururla giyeceğiz ki başka ülkelere de örnek olalım, kendi çevremize de örnek olalım.'' 
     
</TEXT>
</DOC>
