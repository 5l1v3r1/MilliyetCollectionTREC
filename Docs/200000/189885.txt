<DOC>
<DOCNO> 189885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko16.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Tarakçıoğlu İplik sektöründe kriz sinyalleri başladı 
</HEADLINE>
<TEXT>

     Türkiye Bilimsel ve Teknik Araştırma Kurumu TÜBİTAK Tekstil Araştırma Merkezi Müdürü ve Ege Üniversitesi Tekstil Mühendisliği Tekstil Bölümü Başkanı Prof. Dr. Işık Tarakçıoğlu, tekstilde, özellikle de iplik sektöründe kriz sinyallerinin başladığını savundu. 
     Prof. Dr. Tarakçıoğlu, Türk Lirası'nın değerlenmesi nedeniyle konfeksiyon sektöründe, dolar bölgesinden ithalat, euro bölgesine ihracat yapmanın avantajlı hale geldiğini söyledi. Bu nedenle konfeksiyoncuların çoğunun ''haklı olarak'' Uzakdoğu'dan kumaş alma yoluna gittiğini bildiren Tarakçıoğlu, ''İplik üretimi yapan bir çok fabrika, üretimini durdurmaya başladı. Kumaşını kendi üreten işletmeler bile ithalatı seçiyor. İşaretler maalesef iyi değil. Kriz sinyallerinin başladığını görüyoruz'' dedi. 
     Gelecek dönemde tekstil sektörünün hükümetten ''korunma'' isteyeceğini ve ithalatın engellenmesini talep edeceğini kaydeden Tarakçıoğlu, konfeksiyon sektörünün ise girdi maliyetini artıracak böyle bir uygulamaya karşı çıkacağını dile getirdi. 
     Tarakçıoğlu, şunları söyledi 
     ''Korkarım ki eski dönemlerdeki gibi tekstilci-konfeksiyoncu kavgası yeniden başlayacak. Sorunun çözümü için hükümetten kur ile ilgili düzenleme yapılması yönündeki istemler sıcak karşılanmadı. Hükümet yetkilileri, girdi maliyetlerinin azaltılması önünde çalışacağını söyledi. Ancak bunda acele edilmesi gerekiyor. 1999'da yaşanan ekonomik kriz öncesi, tekstil sektörü hapşırırsa Türkiye ekonomisi nezle olur demiştim. Ancak yaşanan krizden sonra bu sözümü, tekstil hapşırırsa ekonomi zatürre olur diye değiştirdim. 
     Sektörde durumun bu haliyle gidemeyeceğini matematik bilen herkes kabul etmeli. Tarafsız bir bilimadamı olarak, tekstil ve konfeksiyoncuların durumu abartmadıklarını, hakikaten zor durumda bulunduklarını söylüyorum.'' 
     
     MODA, MARKA VE ÇİN 
     Türk tekstil-konfeksiyon sektörünün halen ucuz olması nedeniyle kabul gördüğünü kaydeden Tarakçıoğlu, 2005 yılında Çin'e uygulanan kotaların kalkmasıyla, sektörün hayati bir tehlikeye karşı karşıya kalacağını söyledi. 
     Çin'in 1 Ocak 2002 yılında 29 kategoride kotanın kaldırılmasıyla ABD'ye yaptığı ihracatı bir yıl içinde dolar bazında yüzde 117 artırdığını, diğer üreticilerin aynı pazara olan ihracatının ise yüzde 15 oranında gerilediğine dikkat çeken Tarakçıoğlu, ''2005 yılında Çin'in tüm kotaları kalkıyor. Bu ülke dünya pazarlarında kotaların kalktığı ürünlerde kısa sürede birinci duruma geldi. Türkiye'de maalesef çoğu kişi bu tehlikenin farkında bile değil'' diye konuştu. 
     Tarakçıoğlu, Türkiye'nin artık ucuz ürünlerden kaçınarak, önce moda daha sonra marka yaratmaya yönelmesi, sektördeki firmaların birleşerek Avrupa ve ABD'de mağaza zinciri oluşturması, Türk malı imajını geliştirici tanıtım çalışmalarında bulunması gerektiğinin altını çizdi. 
     Sektördeki ihracat artışının, durumun ciddiyetinin kavranmasını engellediğini savunan Tarakçıoğlu, moda ve markaya yönelik ciddi çalışmalara rastlamadığını da dikkat çekti. 
     
</TEXT>
</DOC>
