<DOC>
<DOCNO> 157638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/soneko10.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen İşadamlarınıza Patogonya'ya gidelim desek gelirler 
</HEADLINE>
<TEXT>

     Devlet Bakanı Kürşad Tüzmen, işadamlarına çevre ülkelere yönelik temaslar çerçevesinde ''öyle güzel bir aile oluşturduk ki işadamlarımızla Patogonya'ya gidelim desek gelirler'' dedi. 
     Bakan Tüzmen, Türkiye'nin Aşkabat Büyükelçiliği'nde verilen yemeğe katıldı. 
     Kürşad Tüzmen, yemekte işadamlarının çeşitli konulardaki sorularını yanıtlarken, komşu ülkelerle ilişkileri bir ''oya'' gibi tek tek ilmek ilmek oluşturduklarını söyledi. 
     Bir işadamının ''araçlarımızı Türkiye'deki gümrükten geçiremiyoruz'' ifadesi üzerine Tüzmen, konuyla ilgili kaçakçılık konusundaki değişikliğin TBMM'de olduğunu belirterek, ''gümrüklerde araçlar hapsedilerek kelepçe takılmamalı, gerekirse insanlara takılmalı'' yanıtını verdi. 
     Tüzmen, sohbet ettiği işadamlarına, ''bizim amacımız bujiyi ateşlemektir. Komşu ülkelere ihracatı yüzde 3-5 seviyesinden yüzde 12'lere getirdik. Bu rakam Türkiye'ye yakışmıyor. Hedefimiz bu oranı yüzde 40'a çıkarmaktır'' dedi. Teminat mektubu konusunda çalıştıklarını da anlatan Tüzmen, ''teminat mektubunun yüzde 50'sinin karşılaması üzerinde duruyoruz'' dedi. 
     Bu arada yemek sırasında bir arının Bakan Tüzmen'in saçına konması, ''arı bal alacağı yeri biliyor'' espirilerine neden oldu. 
     
</TEXT>
</DOC>
