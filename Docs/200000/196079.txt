<DOC>
<DOCNO> 196079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sondun22.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
1918'den beri ilk kez... Bush'un İngiltere ziyareti yarın başlıyor 
</HEADLINE>
<TEXT>

     ABD Başkanı George Bush'un 3 günlük İngiltere ziyareti yoğun güvenlik önlemleri altında ve politik tartışmalar arasında yarın başlıyor. 
     Londra'ya yarın akşam saatlerinde ulaşması beklenen Bush, eşi Laura Bush ile birlikte 1918 yılından bu yana Buckingham Sarayı'nda ağırlanan ilk ABD başkanı olacak. 
     İngiltere Başbakanı Tony Blair'in ''en doğru zamanda yapıldığını'' savunduğu ziyarette iki liderin, Kyoto çevre anlaşmasından, Guantanamo'daki esirlerin durumu, Irak'taki gelişmelerden ticaret savaşlarına kadar pek çok konuyu ele alacakları belirtiliyor. 
     Tartışmalı gezi İşçi Partisi içindeki ABD karşıtları gibi binlerce protestocuyu siyasi tartışmaların içine çekerken, polis de teröristlerin protestoları fırsat bilip kanlı bir suikast girişiminde bulunması ihtimaline karşı Londra içindeki güvenlik operasyonlarını sıklaştırıyor. 
     Amerikan yönetimi ve gizli servisinden gelenleri, Parlamento Meydanı ve Whitehall adı verilen protokol yolunun yanı sıra Londra merkezindeki bazı bölgelerin araç ve yaya trafiğine tümüyle kapatılması, Amerikan gizli servis elemanlarına siyasi dokunulmazlık, dolayısıyla silah kullanma hakkı tanınması, Amerikan Blackhawk helikopterlerinin Londra üzerinde güvenliği sağlaması gibi talepleri reddeden İngilizler, buna karşılık Metropolitan polis teşkilatındaki bütün izinleri kaldırdı. 
     Kent genelinde 5000'e yakın polisin görev yapacağı, sadece 2000 memurun Bush'un kullanacağı güzergahta önlem alacağına işaret eden güvenlik kaynakları, Amerikan gizli servisinin 750'ye yakın elemanının da ziyaret boyunca görev yapacağını belirtiyor. 
     Bush'un İngiltere ziyaretinden önce başlatılan güvenlik operasyonunun İkinci Dünya Savaşı'ndan bu yana yapılan en büyük güvenlik operasyonu olduğu yorumunu yapan güvenlik çevreleri, Kraliyet Hava Kuvvetleri'ne RAF mensup savaş uçaklarının da, uçakla yapılacak muhtemel bir saldırıya karşı hazır bekletileceğini kaydediyor. 
     Bush, 3 günlük Londra'da ziyaretinde ABD'den getirilen Başkanlık filosuna ait, tümüyle zırhlı Lincoln Cadillac DeVille marka otomobile binecek. 
     
</TEXT>
</DOC>
