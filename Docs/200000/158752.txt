<DOC>
<DOCNO> 158752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/dunya/adun.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sıra İran'a gelince ne yaparız' endişesi 
</HEADLINE>
<TEXT>

ABD, gözünü nükleer silah peşindeki İran'a çeviriyor. Türk diplomatları, ABD'nin İran'a karşı sertleşerek, Ankara'nın da Tahran'a net tavır almasını isteyebileceği beklentisinde 
     YASEMİN ÇONGAR Washington 

     Türk Dışişleri, ABD'nin Irak'tan sonra bölgede Türkiye'nin desteğini isteyebileceği ikinci büyük mücadele alanı olarak İran'ı görüyor. Ankara'nın İran konusundaki tavrını yakın bir zamanda "netleştirmek" durumunda kalabileceği, ancak bu konuda, ABD'ye "peşin bir desteğin" mümkün olmadığı belirtiliyor. 
     Bir Türk diplomatik kaynağı, Irak'ta Türk - Amerikan işbirliğinin aksaması, ardından Bush yönetiminin yeni dönemde, Ankara'dan nasıl bir güvence aradığına ilişkin soru üzerine, "Türkiye, böyle peşin bir teminat veremez. Kimseye açık çek veremeyiz" dedi. Buna karşın, Türkiye'nin kendi çıkarlarına da uygun düşen konularda ABD'nin beklentilerini karşılaması gerektiğini vurgulayan diplomat, önümüzdeki dönemde bu beklentilerin İran konusunda yoğunlaşacağına dikkat çekti. 
     
     'İran karşısında işimiz zor' 
     Aynı kaynak, "Türkiye'nin işi, İran karşısında zor olacak. Biz, terörizm, kitle imha silahları, nükleer potansiyel ve füzeler konusunda endişelerimizi komşu ülke olarak usturuplu bir dille ifade ediyoruz. Ancak ABD'nin İran'a karşı tavrı yakında somutlaşmaya, keskinleşmeye başlayacak. Ve Türkiye'nin de bir tutum alması gerekecek" dedi. Türkiye'nin İran konusunda ABD'nin olası girişimlerini desteklerken, öncelikle kendi çıkarlarını ve İran halkının selametini göz önüne alacağını kaydeden diplomatik kaynak, "Ankara'nın, ABD ile İran halkına rağmen işbirliği yapması söz konusu olamaz" diye konuştu. 
     ABD'li kaynaklar ise, İran'ın bir yıl gibi kısa bir süre içinde "nükleer silah" elde etme yolunda olduğuna dikkat çekiyorlar ve Washington'ın, bu gidişi engelleme niyetini açıkça belirtiyorlar. 
     

</TEXT>
</DOC>
