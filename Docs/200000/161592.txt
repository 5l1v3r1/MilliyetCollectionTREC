<DOC>
<DOCNO> 161592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/siyaset/siy02.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'dan 'cuma hutbesi' 
</HEADLINE>
<TEXT>

Ulusa Sesleniş için hep cumaları seçen Erdoğan, "AB için 40 yıllık gecikmeyi telafi etme gayretindeyiz "dedi 
     ANKARA Milliyet 

     Başbakan Recep Tayyip Erdoğan, ayda bir düzenlediği Ulusa Sesleniş Programı için geçen ay olduğu gibi bu ay da ilk cumayı tercih etti. Cuma gününün Erdoğan'ın isteği olduğu öğrenildi. Erdoğan, TRT 1'de yayımlanan programda hükümetinin icraatını, projelerini anlatmak istediğini kaydetti. Erdoğan, hükümet cesur kararları gözünü kırpmadan alırken, rahatları kaçan, hesapları şaşan, tezg hları bozulan, avantaları kesilen bazı çıkar çevrelerinin, "bilinen" oyunları sahnelemeye ve istikrar ortamını sabote etmeye yeltendiğini söyledi. Türkiye'nin ve çocukların geleceği için AB'ye girişin önemli olduğunu vurgulayan Başbakan Recep Tayyip Erdoğan, şöyle konuştu "Yılların ihmali, yanlış uygulamaları ve hatta söylemeye dilim varmıyor ama 'uyutma politikaları' yüzünden önce Yunanistan'ın, şimdi de eski demirperde ülkelerinin gerisine düştüğümüz AB sürecinde 40 yıllık bir gecikmeyi telafi edebilmek için nasıl yoğun bir gayret içinde olduğumuzu hem aziz milletimiz, hem de AB'deki muhataplarımız görüyor ve takdir ediyor." 
     Erdoğan, ilk 1, 3, 6 aylık acil eylem planındaki bazı gerçekleşmeyen şeylerle ilgili olarak üstü kapalı Köşk'ü hedef gösterdi. Bazı gecikmeler olduğunu belirten Erdoğan, "Gerekli düzenlemenin zamanında yasalaşmaması gecikmeye neden oluyor" dedi. 
     
Şarkı da söyledi      KONYA DHA 

     Başbakan Recep Tayyip Erdoğan, Selçuklu Zeki Altındağ İlköğretim Okulu'nun temel atma törenine katıldı. Konya Çimento Anadolu Güzel Sanatlar Lisesi hazırlık sınıfı öğrencisi Nilay Türksezer de temel atma töreni sırasında şarkı söyledi. Türksezer'den mikrofonu alan Erdoğan, "Bana her şey seni hatırlatıyor" adlı şarkının nakarat bölümünü okudu. Erdoğan'ın Konya Valiliği'ne geleceğini sanarak burada bekleyip pankart açan öğretmen adayı Arife Tetik ile emekli öğretmen babası Mustafa Tetik de gözaltına alındı. "Sertifika mağduruyuz, hakkımızı istiyoruz" pankartı açan baba - kız, güvenlik güçlerince karakola götürüldükten sonra serbest bırakıldı. 
     
     

</TEXT>
</DOC>
