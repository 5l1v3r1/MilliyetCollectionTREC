<DOC>
<DOCNO> 197024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun27.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlamalardan sonra Almanya'da Türkiye'nin AB üyeliği tartışılıyor 
</HEADLINE>
<TEXT>

     İstanbul'daki terör saldırılarından sonra, Almanya'da Türkiye'nin AB üyeliği yeniden gündeme geldi. 
     Birlik partilerinin CDU CSU Federal Meclis Grubu Başkan Yardımcısı Wolfgang Bosbach, Passauer Neue Presse gazetesine yaptığı açıklamada, Türkiye'de son günlerde meydana gelen terör saldırılarını, Türkiye'nin AB'ye girmesi konusunda olumsuz gelişmeler olarak değerlendirdi. 
     Bosbach, Türkiye'nin hızlı bir şekilde AB'ye alınmasının terör sorununu birliğe taşıyacağını söyledi. 
     Birlik partilerinin Federal Meclis Grubu Avrupa politikası sözcüsü Peter Hinze de, İstanbul'daki saldırıların, Türkiye'nin AB üyeliğinin hızlandırılması için gerekçe olarak gösterilmemesi gerektiğini söyledi. 
     Hinze, Alman Haber Ajansı'na DPA yaptığı açıklamada, ''İstanbul'daki saldırılar, Türkiye'nin AB üyeliğinin hızlandırılması için neden olarak gösterilmemeli. Kriz dönemleri, ani kararlar almak için kötü zamanlardır'' dedi. 
     Türkiye'nin AB'ye girmek için kriterleri yerine getirmesi gerektiğini ifade eden Hinze, ''Daha sonra AB'nin, böyle bir genişlemeyi kaldıracak güçte olup olmadığına karar vermesi gerekir'' diye konuştu. 
     Federal İçişleri Bakanı Otto Schily ise dün bir açık oturumda yaptığı konuşmada, İstanbul'daki saldırıların, Türkiye ile daha yakın işbirliği yapılması ve üyelik müzakerelerine başlanması gerektiğini gösterdiğini söylemişti. 
     Öte yandan, merkezi Essen kentinde bulunan Türkiye Araştırmalar Merkezi'nin TAM Direktörü Faruk Şen, Bosbach'ın sözlerini eleştirerek, İstanbul'daki saldırıların Türkiye'nin AB üyeliğinin engellenmesi için sebep olamayacağını söyledi. 
     Bosbach'ın görüşlerinin Türkiye'nin ve Avrupa'nın çıkarlarına zarar vereceğini kaydeden Şen, ''Böyle bir tartışmayı şimdi başlatan bir kişi, istemeden de olsa, Hıristiyanlık ve İslamiyet arasına nifak sokmak isteyen kişilere yardımcı olmaktadır'' dedi. 
     
</TEXT>
</DOC>
