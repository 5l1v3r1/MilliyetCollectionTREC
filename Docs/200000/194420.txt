<DOC>
<DOCNO> 194420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sonspo26.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirilği-Beşiktaş maçından notlar... Tribünler boş kaldı 
</HEADLINE>
<TEXT>

     Gençlerbirliği ile Beşiktaş arasında yapılan lig karşılaşmasına Ankaralı futbolseverler fazla ilgi göstermedi. 
     Ankara 19 Mayıs Stadı'nda, ''maraton'' olarak nitelendirilen tribünlerin yarısından fazlasının boş kaldığı görülürken, Gençlerbirliği için ayrılan kale arkası tribünlerinin de yarısına yakın bölümü dolmadı. 
     Beşiktaş'ta, sakatlıkları bulunan Kaan Dobra, Sergen ve Ahmet Dursun Ankara'ya getirilmedi. Teknik direktör Mircea Lucescu, Kaan Dobra'nın yerine, geçen yıl Gençlerbirliği formasını giyen Okan Koç'a görev verdi. 
     Karşılaşma öncesi Altı Nokta Körler Derneği temsilcileri sahada, 2 takımın renklerinin bulunduğu, ''Gençlerbirliği-Beşiktaş Elele Avrupa'da Finale'' yazılı bir pankart açtılar. Yine Altı Nokta Körler Derneği'nin temsilcileri, maç öncesi her iki takımın kaptanına çiçek verdi. 
     Gençlerbirliği Taraftarlar Derneği yöneticileri de Beşiktaş Kulübü Başkanı Serdar Bilgili ile Gençlerbirliği Kulübü Başkanı İlhan Cavcav'a çiçek verdiler. 
     Karşılaşma öncesi, bugün vefat eden bir dönem Ankaragücü ve A Milli Takım'ın kaleciliğini yapan Aydın Tohumcu anısına saygı duruşunda bulunuldu. 
     Bu arada Gençlerbirliği ile Beşiktaş bu akşam ligde 61. kez karşı karşıya geldiler. 2 takım arasında bugüne dek yapılan 60 maçtan 32'sini Beşiktaş kazanırken, Gençlerbirliği yalnızca 5 kez sahadan galibiyetle ayrıldı. 23 maçta ise beraberlik bozulmadı. 
     Ankara'da yapılan 30 lig maçında ise Beşiktaş'ın 14 galibiyetine karşılık Gençlerbirliği 4 galibiyet elde edebildi. 12 karşılaşma berabere sonuçlandı. 
     
</TEXT>
</DOC>
