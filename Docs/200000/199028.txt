<DOC>
<DOCNO> 199028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/soneko29.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB Birinci seans yorumu Perşembe günkü satışlar karşılandı 
</HEADLINE>
<TEXT>

     İstanbul Menkul Kıymetler Borsası'nda, Perşembe günü yaşanan satışlar bugünkü ilk seansta karşılandı. 
     Inter Yatırım Yurtiçi Satış Pazarlama Müdür Yardımcısı Şebnem Büyükdoğan A.A muhabirine yaptığı değerlendirmede, Borsa'nın bugünkü ilk seansı Perşembe gününün 1,050 puan üzerinde kapadığına işaret ederek, şunları kaydetti 
     ''Bombaların patladığı günkü olumsuzlukların bir kısmının geri alınmış olduğu görülüyor. Ama bu olumlu yükseliş içinde Perşembe günkü açığa satışların kapatılması da söz konusu. Dolar çok gevşek. Terör tedirginliği devam ediyor. Borsa'da 1,050 puanlık yükselişe karşın işlem hacmi biraz düşük. Borsa bu seviyelerde tutunursa bu seviyeleri dip yapacak gibi görünüyor.'' Ziraat Yatırım Uzman Yardımcısı Bekir Budak da, İstanbul'daki bombalamaların etkisiyle Borsa'da yaşanan satışların tamamıyla karşılandığını söyledi. Budak, açığa satış olan kağıtlarda yukarıya doğru fiyat hareketi olduğunu dile getirdi. 
     Bekir Budak, terör olaylarına karışan kişilerin yakalanmasının da piyasada olumlu etki yaptığını, artışları kuvvetlendirdiğini kaydetti. 
     Ekinciler Yatırım Genel Müdürü Alp Tekince ise, piyasanın bugün normal bir tepki verdiğini belirtti. 
     Bombalama olaylarının yatırımcıları tedirgin etmesiyle Perşembe günü aşırı satış geldiğine işaret eden Tekince, bugün bu tepkilere düzeltmenin geldiğini ifade etti. 
     
</TEXT>
</DOC>
