<DOC>
<DOCNO> 165524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/yasam/yas05.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Naomi'den AB için destek 
</HEADLINE>
<TEXT>

Uluslararası İstanbul Hazır Giyim Fuarı'nın açılışına katılan Naomi Campbell, "Türk tekstilini çok beğendim. AB'ye girmelisiniz" dedi 
     İLKNUR GÜLMEZ 

     BEYLİKDÜZÜ TÜYAP'taki Uluslararası İstanbul Hazır Giyim Fuarı'nın açılışını yapan Naomi Campbell, İstanbul seyahatini kısa kesti. Devlet Bakanı Kürşad Tüzmen'den bir saat sonra fuarın açılışını yapan Naomi'yi yakından görmek isteyenler izdiham yarattı. 
     
     Firmalar para almadı 
     AÇILIŞIN ardından yapılan defilede bir kıyafet tanıtan Naomi, daha sonra Türk mankenlerle medya ordusuna poz verdi. Fuarı gezen Naomi, blucin pantolon ve mont, mavi bir kaftan ile bir tişört aldı. Firma yetkilileri Naomi'den para almadı. İTKİB de Naomi'ye podyumda giydiği kıyafeti hediye etti. 
     
     Kebaplar çok güzeldi 
     NAOMI Campbell düzenlediği basın toplantısında Saltanat Kayığı ile Boğaz turu yaptıktan sonra gittiği Laila Yazı Kebap'taki kebapları çok beğendiğini, kilo almamak için tatlı yemediğini söyledi. Fuarın podyumunda 22 adım için 20 bin dolar alan Naomi, Türk mankenleri övdü. 
     
     Bir gün önce ayrıldı 
     BOĞAZ'A hayran kaldığını Türkiye'ye tekrar gelip Güney sahillerinde tatil yapmak istediğini söyleyen Naomi Campbell, Elton John'un partisine katılmak için İstanbul'dan planlanandan bir gün önce ayrıldı. Naomi, Türk tekstilini çok beğendiğini, Türkiye'nin AB'ye girmesi gerektiğini söyledi. 
     

</TEXT>
</DOC>
