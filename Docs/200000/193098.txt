<DOC>
<DOCNO> 193098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo35.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Puan hesabı yapamayız, kazanacağız .. 
</HEADLINE>
<TEXT>

     Beşiktaş Teknik Direktörü Mircea Lucescu, Avrupa Şampiyonlar Ligi G Grubu'nda ilk bölüm maçlarını tamamladıklarını, bundan sonra puan hesabı yapmayıp karşılaşmalara kazanmak için çıkmaları gerektiğini söyledi. 
     Lucescu, yarın oynanacak Sparta Prag maçı öncesi BJK İnönü Stadı'nda düzenlediği basın toplantısında, grupta ilk bölümdeki maçlarda iyi oyunlar çıkardıklarını ifade ederek, ''Ancak dikkatsizlik ve konsantrasyon eksikliği ihanetine uğradık. Kontrolün bizde olduğu maçlarda basit hatalarla goller yedik. İkinci tura çıkmak istiyorsak bu hataları unutmalıyız'' dedi. 
     Lazio maçında savunmada, Prag'da ise hücumda hatalar yaptıklarını belirten Rumen teknik adam, şöyle konuştu 
     ''Şimdi iki maçı evimizde, bir maçı da Roma'da oynayacağız. Oynadığımız 3 maçın tecrübesiyle dersler çıkardık. Üst tura çıkmak için futbolcularım her şeylerini vermeye hazır. Çok zor olacağını biliyoruz. Çünkü yarın kaybeden bir üst tur ya da UEFA Kupası için dışarıda kalacak. Yarın oyuncularımın kendilerine güvenleri çok önemli. Sparta Prag'ın hücumlarını durduracak aklı gösterip, yarattığımız pozisyonları da gole çevirmeliyiz.'' 
     
     SPARTA PRAG'I KÜÇÜMSEMEK İNTİHAR OLUR 
     Lucescu, bir gazetecinin, ''Sparta Prag'ın, Beşiktaş'tan daha güçsüz bir ekip olduğunun ve siyah-beyazlıların, rakibini rahatlıkla geçebileceği'' yorumlarının yapıldığını hatırlatması üzerine ''Bizim Türkiye'de hep böyle. Unutulmamalı ki Sparta Prag'ın milli takımda birçok oyuncusu var. 9 yılda 7 şampiyonluk yaşadılar. Disiplinli ve taktik olarak her şeyleri oturmuş bir ekip. Ayrıca alışmadığımız bir tarzda oynuyorlar. Kolay bir takım değil ve yarın zor bir maç olacak'' dedi. 
     
     TARAFTAR SINAV VERECEK 
     Lucescu, Beşiktaş-Galatasaray derbisindeki olayların hatırlatılması üzerine de şöyle konuştu 
     ''Ben taraftarımızdan çok büyük bir ekibin taraftarı gibi davranmasını istiyorum. Beşiktaş artık değişti. Avrupa'da da önemli bir yere geldi. Son iki yılda çok büyük değişikliklere uğradık. Seyircimizden de aynı şeyi bekliyorum. Harika, tarihi bir stadımız var. Taraftarımız şarkı söylediği zaman gücümüz ikiye katlanıyor. Ancak kavga ve oyunun durması takıma negatif etki yapıyor. Yarın sadece sonuçlar açısından değil, seyirci açısından da Avrupa'ya değiştiğimizi göstermeliyiz.'' 
     
     LUCESCU ORUÇ KONUSUNDA NE DÜŞÜNÜYOR 
     Rumen teknik adam, bir Çek gazetecinin, ''İslam dünyası açısından önemli Ramazan ayındayız. Futbolcularınız oruç tutuyor mu, bu oyunlarını etkiliyor mu '' sorusuna, ''Tabii ki fizyolojik olarak oruç tutulduğunda zararı olabilir. Ama inanç açısından olumlu. Oruç konusunda Türkiye'ye geldiğim ilk yıl zorlandım. Çünkü adetleri bilmiyordum. Daha sonra alıştım. Dini inançlara saygı duyduğum gibi, futbolcularım da profesyonel yapılarına saygı duyuyor. Orta yolu buluyoruz. Bu konuda bir sorunumuz yok'' yanıtını verdi. 
     Sparta Prag maçı öncesi takımda Emre ve Tümer'in sakatlıklarının bulunduğunu da kaydeden Lucescu, ''Bu iki futbolcu antrenman yapamadı. Bu akşam nasıl olduklarına bakıp karar vereceğiz. Sergen antrenmana çıkıyor. Ancak üç günde karar vermek çok zor. Öncelikle oyuncularımın sağlık durumunu düşünüyorum. Kimi oynatacağıma yarın karar vereceğim'' diyerek sözlerini tamamladı. 
     Beşiktaş'ın savunma oyuncusu Ahmet Yıldırım, maça çok iyi konsantre olup az hata yapmaları halinde Sparta Prag'ı yeneceklerini söyledi. 
     Bir takımı ya da futbolcuyu hafife almadıklarını anlatan Ahmet, ''İyi konsantre olamadığımızda basit hatalardan goller yiyoruz. Yarın çok daha dikkatli olup, az hata yaparak kazanacağımıza inanıyorum'' dedi. 
     
</TEXT>
</DOC>
