<DOC>
<DOCNO> 168590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur29.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de korsan CD baskınında gazetecilere saldırı... 
</HEADLINE>
<TEXT>

     Kadıköy'de, sanatçı Tarkan'ın yeni çıkardığı ''Dudu Dudu'' adlı albümün korsan CD'lerinin ele geçirilmesi amacıyla polis tarafından düzenlenen operasyonda, gazeteciler saldırıya uğradı. 
     İstanbul Güvenlik Şube Müdürlüğü'ne bağlı polis ekipleri, Tarkan'ın çalıştığı HİT Prodüksiyon'dan 2 avukat ve gazetecilerle birlikte, korsan CD'lere el konulması amacıyla Başçavuş Sokak üzerindeki dükkanlara baskın düzenledi. 
     Baskının başlamasından kısa süre sonra toplanan esnaf ve kimliği belirsiz kişiler, çekim yapmakta olan gazetecilere saldırdı. 
     Saldırgan grup, gazetecilere tekme, tokat ve yumruklarla vurdular. Sayıları az olan polislerin etkisiz kaldığı olaylar sırasında, Kanal D'nin kameramanı Güray Ervin, kimliği belirsiz bir kişi tarafından kulağından bıçakla yaralandı. 
     Olaylar, takviye polis ekiplerinin gelmesiyle güçlükle sona erdirildi. 
     Kulağından yaralanan Güray Ervin, Özel Acıbadem Hastanesi'nde ayakta tedavi edildikten sonra Kadıköy Polis Merkezi'ne giderek şikayette bulundu. 
     
</TEXT>
</DOC>
