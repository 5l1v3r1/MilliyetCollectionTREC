<DOC>
<DOCNO> 152302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun21.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Af Örgütü ''ABD'de idamlarda ırkçılık var'' 
</HEADLINE>
<TEXT>

     Uluslararası Af Örgütü UAÖ , ABD'de ölüm cezası davalarında ''ırk ayrımının'' süre giden rolüyle ilgili yeni raporunu yayınladı. 
     ''Amerika Birleşik Devletleri'nde ölüm cezası uygulaması, doğası gereği zalimane ve onur kırıcı ceza olmasının yanı sıra ırksal adaletsizlik olarak da sürmektedir'' görüşü aktarılan Af Örgütü raporunda, ''ABD Başkanı George Bush, ABD'nin eşit adalet konusunda her zaman sağlam duracağına dair söz vermişti. Eğer bu doğruysa o ve diğer siyasetçiler, adalet sisteminin beyazların hayatına siyahlardan daha fazla değer verdiğini gösteren çalışmaları göz önüne alarak, infazların derhal durdurulmasını sağlamalıdır'' denildi. 
     İnternet sitesinden ABD ve idam sorununu aktaran Af Örgütü, şu hususları vurguladı 
     ABD'de beyazlar ve siyahların cinayet kurbanı olma oranı neredeyse eşit. Ancak, yasal öldürmelerin tekrar kullanılmaya başladığı 1977'den bu yana infaza gönderilen 840 kişinin yüzde 80'i beyaz kurbanları öldürmekle suçlanan kişilerden oluşuyor. 
     
     15 KAT 

     ABD'deki cinayetlerin birçoğundaki suçlular ve kurbanlar aynı ırktan, ne var ki neredeyse 200 Afrika kökenli Amerikalı, beyaz kurbanları öldürdükleri için idam edildi. Bu sayı, siyahları öldüren beyazların ölüm cezaları infazından 15 kez daha fazla ve siyahları öldüren siyahların infazındansa en az iki kez fazla. 
     Afrika kökenli Amerikalılar zenciler nüfusun yüzde 12'sini oluşturuyor, ama ölüm cezası infazı bekleyenlerin sayısı toplamın yüzde 40'dan fazlası. Her idam edilen üç kişiden biri zenci. 
     ABD, yakında 1977'den bu yana 300'üncü Afrika kökenli Amerikalı mahkumu idama göndermeyi bekliyor. 
     ''1977'den bu yana idam edilen 5 Afrika kökenli Amerikalıdan en azından biri ve beyazları öldürdüğü için öldürülen siyahların dörtte biri, tamamı beyaz jürilerin olduğu mahkemelerde yargılandı'' diyen Af Örgütü, bu gerçeğin hiç de ayrımcı olmayan nedenlerinin neler olabileceğini soruyor. 
     
     AZINLIKLARIN JÜRİ ÜYELİĞİ 

     Af Örgütü, mahkeme jürilerinin oluşumu hakkında da şunları belirtiyor 
     ''Vakalar, savcıların jüri seçimi sırasında azınlıklardan gelen jüri adaylarını kabul etmediği yönünde bir kalıp olduğunu göstermektedir. ABD'de ölüm cezası davalarında jüri adayları yalnızca 'ırksal tarafsızlık' nedeniyle seçilmeyebilir ama açıktır ki bu tedbir sadece savcılık taktiği olarak kullanılmaktadır. 
     Ancak, jüri adayı seçiminde reddedilenlerle ilgili tartışmalı durum olmadığında bile davalılar, azınlıkların daha az temsil edildiği bir jüri karşısına çıkarılmaktadır. 
     ABD'de idam davası jürileri toplumu temsil etmiyorlar. 
     Çünkü aralarında ölüm cezası karşıtları bulunmuyor. 
     Bu durum, sebebi ne olursa olsun, jürilerin seçildiği havuzda azınlık topluluğu üyelerinin daha az temsil edilmesiyle şiddetlenmektedir.'' ''Ölüm cezası davalarında görev alan jürilerin yaklaşımlarıyla ilgili yakın dönemde yapılan araştırma, ırksal kalıplaşmanın jürinin tartışmalarını lekeleyebileceğini ve jürinin karma ırk olmasının ölüm cezası davalarında sonuç üzerinde etkili olabileceğini göstermiştir'' diyen Af Örgütü, durumu aktarmayı şöyle sürdürdü 
     ''ABD, Her Türlü Irk Ayrımcılığının Yok Edilmesi Sözleşmesi'ni CERD onaylayalı 8 yıldan fazla oldu. 
     ...Bush yönetimi 2001'de federal infazların sürmesine izin verdi ve federal yargılamalarda ölüm cezası verilmesiyle ilgili oransızlığa rağmen bunu bu yıl da sürdürüyor. 
     ABD ölüm cezası adalet sistemine damgasını vuran bir başka nokta da ölüm cezası davalarında hem hüküm hem de ceza verme aşamalarında yapılan yanlışlar -ki bunlar temyiz aşamasında ortaya çıkıyor. Geçen yıl yapılan önemli bir çalışma, ölüm cezası davalarında yüksek hata oranını besleyen unsurlardan birinin ırk olduğunu ortaya çıkarmıştır.'' UAÖ, ''Mahkemelerin, ölüm cezası davalarındaki, karar mercileri içindeki bilinçli veya bilinçsiz ırkçılıktan kaynaklananlar da dahil, tüm haksızlıkları fark ettiğine inanmıyoruz. Üstelik, ölüm cezasıyla ilgili suça karşı sert tutum politikasının anlamı yargının hoşgörüsünün, olması gerektiği gibi hatasız olmadığıdır. İnsan hatasına karşı tek uygun yanıt, geri dönüşü olmayan bu cezanın yasaklanmasıdır'' ifadelerini kullanarak, şunları kaydetti 
     ''ABD'nin adli öldürmelere başvurmaya devam etmesi, kendi iddia ettiği küresel insan hakları şampiyonu olduğuna dair söylemini yalanlamaktadır. Ölüme mahkum edilenlerin ayrımcılık ve hatalarla lekelenmiş bir sistemde bu cezayı almış olması, ülkenin utancını artırmakta ve liderliğiyle ilgili ikiyüzlülük suçlamalarını haklı kılmaktadır.'' 
     
     ARKA PLAN BİLGİSİ 

     Maryland eyaleti senatosu, eyalette ölüm cezası uygulamasında belirgin bir ırksal taraflılık olduğunu ortaya çıkaran yeni yapılmış bir araştırmanın ışığında, tüm infazlar için moratoryuma durdurma gidilmesini öneren bir tasarıyı kısa bir süre önce reddetti. 
     Araştırma, beyazları öldürenlerin ölüm cezasına çarptırılma olasılığının daha fazla olduğunu gösteriyordu. 
     Ocak ayında Illinois Valisi George Ryan, görevden ayrılmak üzereyken 167 mahkumun ölüm cezalarını affederek ve cezaları hafifletirken, Illinois'in eski senatolarının eyaletin ölüm cezasıyla ilgili sorunlarını düzeltmediğini ifade etmişti. Vali Ryan, bu ayıbın Illinois'in meşhur yanlış hükümleriyle ilgili karnesinin ötesine gittiğini ve başta ırk olmak üzere ''keyfilik'' sorununu da içerdiğini dile getirmişti. 
     İdam cezalarının en çok infaz edildiği ülkelerden biri olan ABD'de, Illinois Eyaleti Valisi Ryan, 11 Ocak 2003 günü, 156'sı idam bekleyen toplam 167 kişinin cezalarını hafifletti. Bu kişiler arasında yer alan 4 idam mahkumunuysa bütünüyle affetti. 
     Eyalette idam bekleyen tüm mahkumları ölümden kurtaran Vali Ryan, görev süresinin dolmasına iki gün kala, Amerikan tarihinde ilk kez bu çapta bir affı imzaladı. 
     Vali Ryan, 4 mahkumun ayrı cezaevlerinden aynı gün salıverilmesini sağlayarak, büyük bir adım attı. Vali, 4 mahkumun poliste işkence görerek, ''zorla cinayet itirafına sürüklendiklerinin saptandığını'' adli kayda geçirdi. 
     Illinois Valisi Ryan, ''ABD'de infaz edilen idam cezalarının, yoksullar, zenciler aleyhine işleyen dengesiz, tutarsız sakat adalet anlayışının ahlak dışı bir sonucu olduğunu'' belirtiyor. 
     





</TEXT>
</DOC>
