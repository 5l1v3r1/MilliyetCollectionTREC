<DOC>
<DOCNO> 181053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/soneko35.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Unakıtan, IMF Heyeti ile görüştü... 
</HEADLINE>
<TEXT>

     Maliye Bakanı Kemal Unakıtan, IMF teknik heyeti ile yapılan temasların, 6. gözden geçirmeye hazırlık çalışmaları olduğunu söyledi. 
     Unakıtan, Mıchael Keen başkanlığında, aralarında IMF Türkiye Temsilcisi Odd Per Brekk'in de bulunduğu IMF teknik heyetini kabulünün ardından, gazetecilere açıklamada bulundu. 
     Unakıtan, görüşmede vergiler, teşviklerle ilgili konuların ele alındığını belirtirken, ''onlarla ilgili olarak teknik düzeyde arkadaşlarla çalışmalar yapılıyor, yapılacak. Onların neticelerini hep birlikte alacağız'' dedi. Unakıtan, başka bir soru üzerine şunları kaydetti 
     ''Gözden geçirmeye müteakip çalışmalar bunlar. İşin vergi yönü ile ilgili yapılan, yapılacak çalışmalar. Onlar bizim bürokratlarımızla beraber, müştereken yaptıkları çalışmaları bana anlattılar, hakkında bilgi verdiler. Kendilerinden de bir takım uzmanlar geliyor, hep beraber çalışacaklar.'' Başka bir soruya karşılık Bakan Unakıtan, bunların 6. gözden geçirmeye hazırlık çalışmaları olduğunu, çalışmaların 6. gözden geçirmeye yetişeceğini ifade etti. 
     Alınan bilgiye göre, Ankara'ya gelen IMF teknik heyeti, ''2. vergi paketi ve vergi teşvikleri'' ile ''bankaların aracılık maliyetlerinin düşürülmesi'' konuları üzerinde çalışmalarını sürdürüyor. 
     Görüşmeye Gelirler Genel Müdürü Osman Arıoğlu da katıldı. 
     
</TEXT>
</DOC>
