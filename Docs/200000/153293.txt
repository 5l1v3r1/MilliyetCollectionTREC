<DOC>
<DOCNO> 153293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo21.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor oyuna değil kaçan puanlara yanıyor... 
</HEADLINE>
<TEXT>

     Samsunspor Teknik Direktörü Sakıp Özberk, ''Son zamanlarda sergilediğimiz oyunun hakkı, aldığımız skorlar değil'' dedi. 
     Nuri Asan Tesisleri'nde basın toplantısı düzenleyen Özberk, ligde rahatlamaları için en az 3 puana ihtiyaçlarının olduğunu söyledi. 
     Son zamanlarda oynanan futboldan memnun olduğunu ve Samsunspor'un çok başarılı maçlar sergilemeye başladığını belirten Özberk, şunları kaydetti 
     ''Özellikle Ankaragücü ve Trabzonspor maçından sonra kendimizi toparlayarak çıkışa geçtik. Oynadığımız 4 maçta 8 puan almayı başardık. Ama son zamanlarda sergilediğimiz oyunun hakkı, aldığımız skorlar değil. Sahada büyük bir mücadele verip, kaliteli oyun oynuyoruz. Girdiğimiz pozisyonlar, gol şanslarına baktığımızda, aldığımız puanların gerçek hakkımız olmadığı görülür. Umarım bu iyi çıkışımız durmaz ve yükselişe devam ederiz.'' Bu hafta oynayacakları Elazığspor maçı hazırlıklarının devam ettiğini ifade eden Özberk, ''Elazığspor kritik bir durumda. Bunun için etkili oynayacaktır. Ama bizim de puana ihtiyacımız var. Oynayacağımız son maçlar kritik olduğu için bu maçlardan önce puan alarak yerimizi garantilememiz gerekiyor'' diye konuştu. 
     Oyuncular hakkında da bilgi veren Özberk, Kenan, Müslim, Junior, Adnan ve Musa'nın sarı kart sırında olduğunu, Celil, Zoran, Osman ve Oktay'ın hafif sakatlıkları bulunduğunu söyledi. 
     Bu arada, Fenerbahçe maçı sonrası acilen Gaziantep'e giden Özberk'in gelinin doğum yaptığı ve bir erkek bebek dünyaya getirdiği öğrenildi. 
     Öte yandan, basın sözcüsü Ercan İnce, yaptığı açıklamada, Merkez Hakem Komitesi'nin aylık olağan toplantısını 17 Mayıs'ta Samsun'da yapacağını bildirdi. 
     




</TEXT>
</DOC>
