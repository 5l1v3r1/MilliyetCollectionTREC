<DOC>
<DOCNO> 199313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo28.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada Avrupa heyecanı, Türkiye 1. torbada... 
</HEADLINE>
<TEXT>

     Türkiye, 2005 yılında Sırbistan Karadağ'da organize edilecek 34. Avrupa Basketbol Şampiyonası için eleme gruplarının belirleneceği kura çekiminde, 1. torbada yer alacak. 
     Basketbol Federasyonu'ndan yapılan açıklamaya göre, İtalya'nın başkenti Roma'da toplanan FIBA, Avrupa Şampiyonası elemelerine katılan takımları, son iki şampiyonada elde ettikleri derecelere göre sıraladı. Takımlar 4 ayrı torbada değerlendirilirken, Türkiye, Fransa, İsrail, Rusya ve Almanya ile 1. torbada yer aldı. A Milli Basketbol Takımı'nın rakipleri, 13 Aralık'ta Belgrad'da yapılacak kura çekimiyle belli olacak. Takımlar 5 ayrı grupta çift devreli lig usulüne göre karşılaşacak ve gruplarında ilk iki sırayı alanlar finallere katılma hakkını elde edecek. 
     Elemelerde mücadele edecek ülkelerin yer aldığı torbalar şöyle 
     1. Torba TÜRKİYE, Fransa, İsrail, Rusya, Almanya. 
     2. Torba Hırvatistan, Slovenya, Letonya, Ukrayna, Bosna Hersek. 
     3. Torba İsveç, Macaristan, Estonya, Bulgaristan, Çek Cumhuriyeti. 
     4. Torba Polonya, Belçika, Hollanda, Portekiz. 
     
</TEXT>
</DOC>
