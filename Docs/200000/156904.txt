<DOC>
<DOCNO> 156904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo27.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan Cavcav'a Esefle karşıladık... 
</HEADLINE>
<TEXT>

     Beşiktaş Kulübü Divan Kurulu Başkanı Şeref Nasır, Gençlerbirliği Kulübü Başkanı İlhan Cavcav'ın, ''Beşiktaş'ı yenip, Galatasaray'ın önünü açacağız'' biçimindeki sözlerine tepki gösterdi. 
     Kulüp divan kurulu başkanı Şeref Nasır'ın imzasıyla yapılan açıklamada, ''Gençlerbirliği Kulübü Başkanı İlhan Cavcav'ın açıklamalarını büyük bir şaşkınlıkla ve esefle karşıladık'' denildi. 
     Nasır, açıklamasında şunları kaydetti 
     ''Kendisinin Galatasaray ile gönül bağı olabilir, ancak unutmasın ki ligde şampiyonluğa oynayan güzide bir kulüple de resmi bir bağı vardır. Bu nedenle de kendisini her kulübe eşit uzaklıkta olmaya zorunlu kılmaktadır. 
     Bir okul panelinde, taşıdığı sorumluluğun tersine, bir rakip takımın kazanmasını arzuladığını ifade etmesi, bizleri fazlasıyla üzmüştür. 
     Kimbilir sayın başkan bu açıklamalarıyla geçtiğimiz günlerde şeref tribünündeki hareketlerini de teyit etmiştir. 
     Meraklanmasın, son tavrı da bizler için motive unsuru olmaktan öteye geçmeyecektir.'' Bu arada Nasır ve divan kurulu üyelerinin, takıma destek vermek amacıyla Gençlerbirliği ile deplasmanda yapılacak maça gidecekleri bildirildi. 
     
     BAŞKAN BİLGİLİ AÇILIŞ YAPACAK 
     Beşiktaş Kulübü Başkanı Serdar Bilgili, bazı Beşiktaş dernekleri başkanlarıyla birlikte Ankara Karum BJK Store'nin açılışını yapacak. 
     Başkan Bilgili, Gençlerbirliği maçı öncesinde Ankara Beşiktaşlı İşadamları Derneği Başkanı Latif Ayaz, Ankara Beşiktaşlılar Derneği Başkanı Gani Aksoy, Anadolu Beşiktaşlılar Derneği Başkanı Hıdır Şimşek ve yönetim kurulu üyeleri ile birlikte Ankara Büyükhanlı Hotel'de yemek yedikten sonra mağazanın açılışını yapacak. 
     
</TEXT>
</DOC>
