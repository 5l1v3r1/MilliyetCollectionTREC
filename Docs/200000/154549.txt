<DOC>
<DOCNO> 154549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/yazar/akyol.html </URL>
<DATE> 2003/05/05/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
'Annem İçin' 
</HEADLINE>
<TEXT>

     Doğan Kitap'tan yeni çıkan "Annem İçin"i de bir oturuşta okudum. 
     İleri'nin annesi erken yaşta alzheimer hastalığından ölmüş. Önce hafıza erimeye başlıyor, bilinç bulanıklaşıyor... Kimseyi tanımıyor, evini barkını bilmiyor artık 
     "Annem bir güz dönümü gecesinde yatağından kalktı ve bir daha kendi yatağını, yattığı odayı bulamadı..." 
     Gözden kaçıp da sokağa bir çıkarsa, koca İstanbul'da kayıplara karışıyor, güçlükle buluyorlar. 
     İleri'nin canlı üslubuyla, kaybolan annenin yaratığı dehşet 
     "Bir taksiye bindim. Yolda rastlarım umuduyla aynı yerlere tekrar tekrar baktık. Yoktu. Ağlamaya başladım bir türlü kendimi tutamıyordum. Ya annemi bulamazsak, gece - gece - gece diye düşünüyordum. Öyle yersiz yurtsuz, evini, yolunu bulamayarak..." 
     Kısa, kesik cümleler "telaş" duygusunu ne güzel yansıtıyor. 
     
     ANNE sevgisi ve annelik duygusu... Hafızası eriyen, bilinci bulanıklaşan, yatağını bulamayan bir anne... Ama annelik duyguları direniyor 
     "Koruma güdüsü uzun süre yitmedi. Bir depremde, bilincinde olmayarak 'Anne ' diye bağırmıştım. Çoktan beri hastaydı. Bununla birlikte 'korkma çocuğum, bir şey yok...' dedi bana. 
     Sözcükleri iyice unuttuğunda bile, yüzüme uzun uzadıya bakıp 'Mutlu musun ' diye sordu..." 
     İleri'nin romanlarındaki derin insanilik ve olağanüstü duygu zenginliğinde biraz da annesinin rolü var galiba 
     "Anne, mutlaka sevgi nedenidir. Ama benimkine acıma duygusu da karışıyordu." 
     Annesinin ölümünden yirmi üç yıl sonra İleri şunları yazıyor 
     "Yine güz geliyor ve Kasım'ın sonunda yine annemi, her zamankinden daha çok özleyeceğim. Onu hiç unutmadım. Onunla ilgili bir çok şeyi belleğimden silip attım. Ama annem hala benimle..." 
     Elbette her birimizin kendi annesi... Ben de annemin beni ben yapan birinci mimar olduğunu her zaman derin bir sevgiyle, hasretle, ihtiyaçla, bağlılıkla kalbimde hissederim. 
     
     SELİM İleri piyasa romancısı değil, "edebi roman" yazarı... Üslub, güzelliği ve duygu zenginliği yanında derin kültürü ile başarılı bir "deneme" yazarı aynı zamanda... 
     Eleştireceğim yönü, 'arı dil' konusunu bir ideoloji, bir tutku haline getirmesi... 
     "Haber sabaha karşı geldi. Çırpıntılı, erinçsiz bir uykudan zil sesiyle uyandım..." 
     Mücevherci vitrininde yontulmamış bir taş parçası gibi, "erinçsiz" kelimesi de ne öyle 
     "Alaturka bir burjuva ailesinin yaşantısını geriye dönüşlerle tek bir gün içinde kurcalama ereğindeki bir roman yazmayı istedim..." 
     'Amaç' veya 'hedef edinmek' daha güzel olmaz mıydı 
     Ve "ayrımsadım..." gibi sözler... 'Fark ettim, farkına vardım' demek daha bir akıcı ve anlamlı olmaz mıydı 
     Elbette edebiyat yeni kelimeler, kavramlar üretir. Ama asırlar boyu kullanıla kullanıla anlam zenginliği kazanmış kelimeleri 'öldürmek' niye 
     İleri gibi ben de Refik Halit hayranıyım... Hakkımız var mı Refik Halit Türkçesini kesip biçmeye 
     
     

</TEXT>
</DOC>
