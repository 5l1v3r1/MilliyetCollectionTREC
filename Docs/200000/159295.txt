<DOC>
<DOCNO> 159295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sonspo23.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen G.Saray'a attığım gol hayatımın en mutlu anıydı... 
</HEADLINE>
<TEXT>

     Birinci Süper Lig'de bitime 1 hafta kala şampiyonluğunu ilan eden Beşiktaş'ta, futbolcular bugün bir panele katıldı. 
     Sergen Yalçın, İbrahim Üzülmez ve Ahmet Yıldırım, Acıbadem İstek Vakfı'nda düzenlenen panelde öğrencilerin sorularını yanıtladı. Öğrencilerin tezahüratları eşliğinde salona giren futbolcular sorular karşısında bir hayli ter döktü. 
     Sergen, Galatasaray ile son oynanan maçta attığı gol sonrası duygularının sorulması üzerine, ''Çok önemli bir goldü. Sevincimi tarif etmek çok zor. Galatasaray'a attığım gol sonrası hayatımın en güzel anını yaşadım'' dedi. 
     Sürekli basının gündeminde olması ile ilgili bir soruya da Sergen, ''Futboldan ziyade magazin yönüm de olduğu için çok gündeme geliyorum. Hakkımda çıkan haberler beni pek etkilemiyor. Ama beni seven insanların bu haberlerden etkilenebileceğini düşünüyorum'' diye yanıt verdi. 
     
     ''AVRUPA'DA OYNAMAYI DÜŞÜNMEDİM'' 
     Sergen, bir öğrencinin, ''Türkiye'nin en iyi futbolcularından birisin. Ancak 32 yaşına gelmene rağmen neden Avrupa'ya gitmedin '' sorusuna karşısında ''Ben yüzde yüz profesyonel değilim. Avrupa'da oynamayı pek düşünmedim. Burada çok mutluyum ve rahatım. Kendimi zora sokmak istemiyorum'' diye konuştu. 
     
     MİLLİ TAKIM 
     Sergen, milli takıma çağrılmaması ile ilgili bir soru karşısında, ''Buna cevap verecek kişi herhalde ben değilim'' dedi. 
     Nouma olayının hatırlatılması üzerine de tecrübeli futbolcu, ''Nouma özellikle benim çok sevdiğim bir kişiydi. Ancak Onun takımdan ayrılması tamamen biz futbolcuların dışında gelişen bir olay. Bizim yapacağımız birşey yoktu. Onu hala çok seviyoruz'' dedi. 
     
     ''BENİM YAPTIKLARIMI YAPMAYIN'' 
     Sergen, ''Futbolcu olabilmek için bize ne önerirsiniz '' sorusuna ise, ''Benim yaptıklarımı yapmayın'' diye esprili cevap verirken, ''Futbolcu olmasaydım, benden birşey olmazdı'' diye konuştu. 
     Ahmet Yıldırım da, Sergen gibi futbolculuktan başka bir meslek yapamayacağını kaydederken, İbrahim ise ''Futbolculuktan önce 8-10 yıl garsonluk yaptım. Herhalde garson olurdum'' diye cevap verdi. 
     
     ''İLHAN'A HOŞGÖRÜYLE BAKMAK GEREK'' 
     Bir öğrencinin İlhan Mansız'ın bu sezon kendisinden beklenilenleri veremediğini belirtip, bu formsuzluğunun nedenini sorması üzerine de Sergen, ''Her futbolcunun belli dönemlerde formsuzluğu veya sorunları olabilir. İlhan'a da hoşgörüyle bakmak lazım. İnanıyorum ki gelecek sezon çok daha başarılı olacaktır'' şeklinde konuştu. 
     
     ''NE ZAMAN BIRAK DERLERSE'' 
     Futbolu bırakmayı şimdilik düşünmediğini anlatan Sergen, ''Bana ne zaman bırak derlerse o zaman bırakırım'' dedi. 
     Deneyimli futbolcu, Galatasaray Kaptanı Bülent Korkmaz'ın saha içindeki agresif hareketlerinin hatırlatılması üzerine de, ''Oyuncuları saha içindeki hareketleri ile değerlendirmeyin. Bülent, saha dışında son derece iyi bir arkadaşımız. Maç içinde her futbolcu kazanma hırsı ile zaman zaman agresif olabilir, bunlar da çok doğaldır'' diye konuştu. 
     Sergen, çok takım değiştirmesi ve yeniden Beşiktaş'a dönmesi ile ilgili bir soruya da şöyle yanıt verdi 
     ''Profesyonellik ülkemizde henüz oturmadı. Ülkemizde fanatiklik olduğu için, bu tür takım değiştirmeler hoş karşılanmıyor. Beşiktaş'a dönerken çok düşündüm. Takımın kötü gitmesi halinde tepki alabilirdim. Ama benim Beşiktaş'tan ayrıldıktan sonra tek amacım yeniden takımıma dönüp, şampiyonluk yaşamaktı. Bu da gerçekleşti. Şampiyonlukta katkımın olması da beni sevindirdi.'' 
     
     ''2-3 SENE DAHA ŞAMPİYONUZ'' 
     Sergen, sezon başında yeni bir takım oluşturduklarını ve zorluklar yaşadıklarını ifade ederek, ''Buna rağmen şampiyonluğa ulaştık. Artık 2-3 sene daha şampiyonluğa ulaşacağımıza inanıyorum'' dedi. 
     Sergen, son olarak şampiyonluk kutlamalarının abartıldığı yönünde eleştiriler yapıldığını belirten bir öğrencinin sorusuna, ''Daha birşey yapmadık ki'' diyerek sözlerini tamamladı. 
     
     AHMET ''İNANDIK VE OLDU'' 
     Ahmet Yıldırım ise takım ve camia olarak şampiyonluğa sezon başında inandıklarını ve mutlu sona ulaştıklarını söyledi. 
     Galatasaray'dan ayrılması ile ilgili bir soruya Ahmet, ''Galatasaray'ın o zamanki kadrosu çok genişti ve forma şansı bulamıyordum. Beşiktaş'a geldim ve bir sezonda 30-32 maç oynadım. Bu yıl da çok çalışıp formayı kaptım ve bırakmadım'' diye yanıt verdi. 
     
     İBRAHİM'DEN, MONDRAGON'A SİTEM 
     İbrahim Üzülmez de, Galatasaray maçının neden agresif geçtiğinin sorulması üzerine, ''Şampiyonluk maçıydı. Bu nedenle sertliklerin olması normal. Ancak benim anlamadığım, kaleci Mondragon'un her tartışma sırasında kalesinden çıkıp olay yerine kadar gelmesi oldu'' dedi. 
     Şampiyon olmalarına da değinen İbrahim, ''100. yıl şampiyon olmak bizim için çok önemliydi. Ayrıca 8 yıldır şampiyon olamıyorduk. Şampiyonluğu çok istedik ve başardık. Galatasaray maçından sonraki sevinçleri gördükten sonra, iyiki şampiyon olmuşuz dedim'' diye konuştu. 
     
     ''HIZLI ADAMLAR İYİ ORTA YAPAMAZ'' 
     İbrahim iyi orta yapamaması ile ilgili bir soruya da, ''Yapımı biliyorum. Eksiklerim var ve bunları gidermek için çok çalışıyorum. Ancak çok Avrupa maçı izledim ve hızlı adamların iyi orta yapamadığı kanısına vardım. Yine de bu eksiğimi gidermek için elimden geleni yapacağım'' diye cevap verdi. 
     
     100. YIL ETKİNLİKLERİ 
     Diğer yandan siyah-beyazlılarda 100. yıl etkinlikleri tüm hızıyla sürüyor. 
     Üsküdar Beşiktaşlılar Derneği ile Üsküdar Kaymakamlığı'nın 100. yıl için ortaklaşa organize ettiği ve Üsküdar ilçesindeki okulların katıldığı turnuvalarda dereceye giren okullara, bugün Burhan Felek Atletizm sahasında düzenlenen törenle ödülleri verildi. 
     
</TEXT>
</DOC>
