<DOC>
<DOCNO> 171983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sontur06.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadifekale'nin taşınması umudu sona erdi... 
</HEADLINE>
<TEXT>

     İzmir'de Kadifekale'deki heyelan bölgesinde bulunan 2 bin 500 konutun Uzundere'ye taşınması için Konak Belediyesi'nin Hazine'den istediği arazi tahsisine Milli Emlak Genel Müdürlüğü'nün olumsuz cevap verdiği bildirildi. 
     Konak Belediye Başkanı Erdal İzgi, Kadifekale, İmariye, Kosova, Vezirağa, Yeşildere mahallelerinde özellikle geçen yıl çok ciddi kaymaların meydana geldiğini, İzmir Valiliği tarafından oluşturulan Heyelan İzleme Komitesi'nin bölgedeki konutların taşınması kararını verdiğini hatırlattı. Bu karar üzerine bir çalışma başlattıklarını ve Uzundere bölgesinde Hazine adına kayıtlı 469 bin metrekarelik arazi belirlediklerini belirten İzgi, şöyle konuştu 
     ''Kadifekale'deki heyelan bölgesi çok ciddi tehlikeyle karşı karşıya. Her geçen gün kaymalar artarak devam ediyor. Özellikle yağışlı havalarda güzümüz devamlı orada. Bölgede bulunan yaklaşık 2 bin 500 konutta yaşayanlar korku içerisinde. Biz de İzmir'in en büyük sorunlarından biri olan bu heyelan sorununu çözmek amacıyla bir çalışma başlattık. Heyelan bölgesindeki evlerin taşınması amacıyla Uzundere bölgesinde mülkiyeti Hazine'ye ait 469 bin 425 metrekare bir arazi belirledik. Bu arazi gerek 1 5000'lik gerek 1 1000'lik imar planlarında toplu konut alanı olarak görülüyor. Biz de bu alan için yerleşim planları hazırladık. 149 bin metrekaresi konut alanı olacak, okul, hastane, cami gibi sosyal donatı alanları bulunacaktı.'' Heyelan bölgesinin boşaltılmasıyla hem vatandaşların can ve mal güvenliğinin sağlanacağını, hem de İzmir'in merkezinde yaklaşık 500 bin metrekarelik bir yeşil alan yaratılabileceğini belirten İzgi, şöyle devam etti 
     ''Uzundere ile ilgili planları İzmir Valiliği'ne yazılı olarak sunduk ve arazinin 7269 1051 sayılı Umumi Hayata Müessir Afetler Dolayısıyla Alınacak Tedbirlerle Yapılacak Yardıma Dair Kanun kapsamında değerlendirilerek Bayındırlık Bakanlığı'na tahsisini istedik. Ancak Milli Emlak Genel Müdürlüğü mülkiyeti Hazine'ye ait arazinin 9 trilyon 150 milyar lira bedel üzerinden Devlet İhale Kanunu'nca ihaleye çıkarılacağı kararını verdi. Valiliğe gönderilen yazıda Hazine'ye ait taşınmazların izlenmekte olan ekonomi politikası gereği süratle satılarak tasfiye edileceği yer almış. Böylece arazi Bayındırlık Bakanlığı'na tahsis edilmedi.'' Milli Emlak Genel Müdürlüğü'nün kararı ile Kadifekale'nin taşınması konusundaki umutların şimdilik sona erdiğini belirten İzgi, binlerce insanın canı ve malıyla ilgili alınan kararın yeniden gözden geçirilmesi gerektiğini bildirdi. 
     Yağışlarla birlikte Kadifekale'de korkulu günlerin yeniden başlayacağını vurgulayan İzgi, şöyle devam etti 
     ''Hükümetin aldığı ekonomi politikalarına saygı göstermekle birlikte, bir afet bölgesinin kurtarılması için düşünülen araziye ilçe belediyesinin kaldıramayacağı bir satış bedelinin konulmasını üzücü ve düşündürücü buluyoruz. Amacımız Kadifekale'yi kurtarmaktır, ancak bu koşullarda bu amacımızı hayata geçirmemiz mümkün değildir.'' İzgi, Vali Yusuf Ziya Göksu ile kararın kendilerine ulaşmasından sonra görüştüğünü, destek sözü aldığını belirtti. 
     
</TEXT>
</DOC>
