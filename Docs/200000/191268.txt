<DOC>
<DOCNO> 191268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/ekonomi/aeko.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonun çekirdeği kırıldı 
</HEADLINE>
<TEXT>

   Ekim ayında özel sektör imalat sanayii fiyat artışı çekirdek enflasyon beklentisi sıfıra düştü 
      ANKARA Anka 
   
   "Çekirdek enflasyon" olarak adlandırılan özel sektör imalat sanayii fiyat artış beklentisi 'sıfır'landı. 
   Devlet İstatistik Enstitüsü'nün DİE imalat sanayii eğilim anketine göre toplam üretimdeki payı yüzde 14.1 olan işyerleri bu ay fiyatlarını artıracağını bildirirken, üretimin yüzde 75.1'ini gerçekleştiren kesim ise fiyatlarını değiştirmeyeceğini, üretimin yüzde 10.8'ini yapan kesim de düşüreceğini bildirdi. İşyerlerinin planladıkları zam ve indirim oranlarının toplam üretimdeki paylarıyla ağırlıklandırılması ile yapılan hesaplamada, özel sektör imalat sanayiinde bu ay fiyat artışının sıfır kalarak eylül ayı düzeyinde oluşacağı belirlendi. 
   
   Üretimde artış 
   Kamuda ise fiyatların bu ay yüzde 0.5 binde 5 gerileyeceği tahmin edildi. Yapılan hesaplamada kamu imalat sanayiinde bu ayki fiyat değişimi beklentisi eksi yüzde 0.5 olarak belirlendi. Böylece, imalat sanayii genelinde ekim ayında ortalama fiyatların yüzde 0.2 binde 2 gerileyeceği tahmin edildi. 
   İmalat sanayiinde faaliyet gösteren işyerlerinin eğilimlerine göre bu ay özel sektörde üretimin yüzde 2.6 artacağı tahmin edildi. Kamuda ise üretim artışının yüzde 5.2 olması, böylece imalat sanayiinin toplam üretimindeki artışın yüzde 3.6 çıkması bekleniyor. 
   
      
</TEXT>
</DOC>
