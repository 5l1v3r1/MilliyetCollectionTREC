<DOC>
<DOCNO> 177515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur24.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısırlığın sebeplerinden birisi bulundu Protein eksikliği 
</HEADLINE>
<TEXT>

     Erkek spermindeki bir protein eksikliğinin, döllenmeyi engelleyerek kısırlık nedeni olabildiği tesbit edildi. 
     ABD'de Emory Üniversitesi'nde fareler üzerinde yapılan bir araştırmada, erkek farenin spermindeki bir protein eksikliğinin döllenmeyi engellediği belirlendi. 
     Şimdiye kadar erkekteki kısırlığa, sperm yapısındaki hasar veya yeterli sayıda sperm salgılanmamasının neden olabildiği biliniyordu. Yeni araştırmayla erkekteki kısırlığın yeni bir nedenine daha ulaşıldığı bildirildi. 
     Yeterli sayıda normal sperm salgılayan, ancak aynı zamanda kısır olan erkeklerde, kısırlığa SED1 protein eksikliğinin neden olabildiği düşünülüyor. 
     SED1 proteinin döllenme sırasında yumurtanın dış yüzeyine bağlanarak normal döllenmeyi sağladığı, döllenmenin meydana gelmesi için spermlerin bu proteine ihtiyaç duyduğu kaydedildi. 
     Fareler üzerinde yapılan araştırmada, SED1 proteinin yumurtaya bağlanarak döllenmeyi sağlayabildiği gözlendi. 
     Laboratuvar ortamında yapılan araştırmada, SED1 proteini bulunmayan spermlerin yumurtayı tanıyamadığı ve döllenmenin sağlanabilmesi için yumurtaya bağlanamadığı gözlendi. 
     Daha sonra SED1 protein eksikliği meydana getirilen farelerde, sperm sayısının ve spermlerin normal olması durumunda bile döllenmenin meydana gelmediği belirlendi. 
     Uzmanlar, SED1 proteininin sperm ve yumurta arasında kritik bir rol oynadığını bildirdi. 
     Sperm ve yumurta arasındaki bağlanmayla ilgili moleküler mekanizmanın anlaşılabildiğine işaret eden araştırmacılar, bu şekilde bazı erkeklerdeki kısırlık nedeninin daha iyi anlaşılabileceğini belirtti. 
     Amerika'da her yıl 2.6 milyon insanın kısırlık tedavisi gördüğü, kısırlık tedavisi gören erkeklerin sayısının ise bu rakamın yüzde 40'ını meydana getirdiği biliniyor. 
     Araştırma raporu, Cell dergisinde yayımlandı. 
     
</TEXT>
</DOC>
