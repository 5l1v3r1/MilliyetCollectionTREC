<DOC>
<DOCNO> 186299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur15.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar "8.5 milyar dolarlık kredi yüz karasıdır" 
</HEADLINE>
<TEXT>

     DYP Genel Başkanı Mehmet Ağar, ABD ile imzalanan 8.5 milyon dolarlık kredi anlaşmasının ''yüz karası'' olduğunu iddia ederek, ''Bu anlaşma ve eklerinin açıklanmasını istiyoruz'' dedi. 
     Ağar, Parlamento'da düzenlediği basın toplantısında, Türkiye'nin bu kredi anlaşması ile hangi haklarından vazgeçtiğinin ortaya çıkması gerektiğini söyledi. Anlaşma ile ilgili akla gelen pek çok soru bulunduğunu ve bunlara Hükümet'in mutlaka yanıt vermesi gerektiğini belirten Ağar, ''Dışişleri bu anlaşma ile ilgili görüşmelerin neresindedir Madem siyasi şartlar var Genelkurmay bu anlaşmanın neresindedir Hükümet kendi bürokrasisinden habersiz iş mi yapmaktadır '' diye konuştu. 
     Başbakan Recep Tayyip Erdoğan'ın iletişimsizlikten söz ettiğini belirten Ağar, ''Eğer ortada bir iletişimsizlik söz konusu ise sorumluluk Hükümet'e aittir. Çünkü, bürokrasi ile iletişim kurma Hükümet'in kendi görevidir'' dedi. 
     Ağar, Körfez Savaşı sırasında da yine FMS denilen şarta bağlı kredinin söz konusu olduğunu, ancak bunu o zamanın Washington Büyükelçisi olan ve şu anda DYP Genel Başkan Yardımcılığı görevini yapan Nüzhet Kandemir'in re'sen reddettiğini söyledi. Ağar, şimdi ise Hükümet yetkililerinin gösterişle, törenle böyle bir anlaşmayı imzaladığını kaydetti. 
     Mehmet Ağar, anlaşmanın Hazine'yi ilgilendiren yönü olduğu için mutlaka Meclis'in onayına da muhtaç olduğunu ifade etti. 
     DYP Lideri Ağar, ayrıca Irak'a asker gönderme konusunda Hükümet'in kapsamı, süresi belli olmayan bir yetki alamayacağını, bu konuda yetkinin tamamen Meclis'e ait bulunduğunu söyledi. 
     
</TEXT>
</DOC>
