<DOC>
<DOCNO> 193887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/ekonomi/eko03a.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beklentimiz daha çoktu' 
</HEADLINE>
<TEXT>

   Bakan Unakıtan, Tekel'de beklentilerinin daha fazla olduğunu ama fiyat düşük diye düşünmenin de anlamı olmadığını söyledi 
   ANKARA Milliyet 
   
   Maliye Bakanı Kemal Unakıtan Tekel'e verilen teklifler için "Beklentilerimizin daha fazla olduğunu herkes biliyor" dedi. Unakıtan, 'İhale iptal edilmeli mi edilmemeli mi' demenin yanlış olduğunu belirtti. 
   Kimsenin malını çok düşük fiyata, yok pahasına satmak istemeyeceğini kaydeden Unakıtan, "Biz elimizden gelen en yüksek fiyatı bulma gayreti içinde olduk ve olacağız. Bunun çalışmaları devam ediyor, devam eden bir süreçtir. 'Efendim fiyat düşük oldu' diye düşünmenin alemi yok. Gereği neyse ona göre hareket edilir. İlgili komisyonlar var, ÖYK var. Bunlar ona göre kararlarını verirler" diye konuştu. 
   
   'Babalar gibi satarım' 
   Unakıtan, birkaç gün önce söylediği "Müjdeli haberlerim olacak" sözünün hatırlatılması üzerine "Malımızı eder fiyattan satmak isteriz. Onun için elimizden gelen her türlü gayreti gösteririz" dedi. "Babalar gibi satarım demiştiniz bu fazla iddialı bir söylem değil miydi " sorusu üzerine de Unakıtan, "Hayır hayır. Aynen devam ediyor" dedi. Öte yandan işadamı Halis Toprak, Unakıtan'ı makamında ziyaret ederek görüştü. 
   
   
</TEXT>
</DOC>
