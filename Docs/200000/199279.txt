<DOC>
<DOCNO> 199279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko38.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan 6. gözden geçirmeye ilişkin yükümlülüklerimiz tamam 
</HEADLINE>
<TEXT>

     Maliye Bakanı Kemal Unakıtan vergi teşvikleri ile serbest bölgelere ilişkin düzenlemenin Başbakanlığı gönderilmesi ile birlikte 6. gözden geçirmeye ilişkin yükümlülükleri tamamladıklarını bildirdi. 
     Unakıtan, Yunanistan Ekonomi ve Maliye Bakanı Nikos Christodoulakis, Türkiye ile Yunanistan arasındaki ''Çifte Vergilendirmeyi Önleme Anlaşması'' imza töreninin ardından gazetecilerin sorularını yanıtladı. 
     Unakıtan, 6. gözden geçirmeye ilişkin bir soru üzerine Kamu Mali Yönetim Tasarısı'nın TBMM'de ilgili Komisyonlarda görüşülmeye başlandığını, Kişi Başına Milli Geliri 1.500 doların altında olan illere yönelik vergi teşvikleri ile serbest bölgeler tasarısının Başbakanlığa sunulduğunu hatırlattı. 
     Bankalarla ilgili yasayla birlikte kendi Bakanlığını ilgilendiren konularda gerekli çalışmaların tamamlandığını anlatan Unakıtan, 6. Gözden Geçirmenin tamamlanmasının 2004 yılına kalıp kalmamasına ilişkin bir soru üzerine ''Benim arzum, tamamlanması, ama meclisin gündemine de bağlı gündemin yoğunluğundan gecikmeler olabiliyor'' yanıtını verdi. 
     
     AKARYAKIT İSTASYONLARINA YAZAR KASA 
     Unakıtan, Yunanlı Bakan ile görüşmelerinde Milli Piyango'nun gündeme gelmediğini belirterek, akaryakıt pompalarına yazar kasa takılması konusundaki eleştiriler konusunda da şöyle konuştu ''İstasyonlara 2004 Mayıs'ına kadar süre verildi ondan sonra bazı haberler çıktı. Yunanistan'da da bu uygulanmış ama gelen tepkiler ve sorunlar üzerine kaldırılmış diye. Böyle bir şey yok onlar bunun faydalı olduğunu görmüşler. Teknik açıdan daha uygun bir yol bulmuşlar. Bizler de kararlılıkla buna devam edeceğiz. Hem kayıtdışı ile mücadele edelim diyoruz hem de arkasında durmuyoruz. Neyse gereği onu yapacağız. Bunun arkasından başka kararlarda gelecek.'' Unakıtan, kayıt dışı ekonomi ile mücadele için otomasyon sisteminin geliştirilmesine yönelik çalışmaların bitmek üzere olduğunu bu çerçevede 2 ay içinde Vergi Daireleri Otomasyon Projesi VEDOP hızlandırılacağını söyledi. 
     Yunanistan Maliye Bakanı Christodoulakis da akaryakıt istasyonlarına yazar kasa ile ilgili çalışmaları anlattı. Uygulamanın 2004 yılında da devam edeceğini soruları en aza indirecek bir şekilde teknik bir yapılanmaya gidileceğini kaydetti. 
     
     DOĞAL GAZ BORU HATTI 
     Konuk Bakan, Türkiye ile Yunanistan arasında imzalanan doğal gaz hattı finansmanın korusundaki girişmelerle ilgili bir soru üzerine, boru hattının Yunanistan da kalan bölüm için AB'den finansman sağladıklarını anlattı. Amaçlarının her iki taraf için finansmanı bulmak olduğunu vurgulayan Christodoulakis, buna çok önem verdiklerini ifade etti. 
     Yunanistan'ın bu alanda uluslararası tedarik için stratejik bir geçiş noktası olacağına dikkat çeken Christodoulakis, ''doğal gaz konusunun yanı sıra elektrik konusun da çeşitli işbirliği fırsatları değerlendiriliyor'' açıklamasında bulundu. 
     
</TEXT>
</DOC>
