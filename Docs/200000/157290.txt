<DOC>
<DOCNO> 157290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/soneko06.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Meralar doyurmuyor, koyun sayısı azalıyor... 
</HEADLINE>
<TEXT>

     Mera alanlarının çeşitli nedenlerle hızla azalmasının, ülkedeki önemli hayvancılık merkezlerinden biri olan Konya'da koyun sayısını son 6 yılda yüzde 35 oranında azalttığı bildirildi. 
     Arazi yapısının engebesiz olduğu kırsal kesimlerde çiftçiler için büyük ekonomik değeri olan ve bu kesim için önemli bir istihdam anlamına gelen koyunculuk, meraların azalması ve satış fiyatlarının maliyetin altına inmesi nedeniyle tehlike sinyali veriyor. 
     Türkiye'deki koyunların önemli bir bölümü kalın kuyruk olarak tabir edilen yağlı cins koyunlardan oluşuyor. Bu durum ise koyun eti yerine sığır etinin tercih edilmesine neden olurken, 3 yıl öncesine kadar daha ucuz olduğu gerekçesiyle yapılan et ithalatı, çiftçiler için önemli bir gelir kapısı durumundaki koyunculuğu yok olma tehlikesiyle karşı karşıya bıraktı. 
     1998 yılında çıkarılan 4342 sayılı Mera Kanunu gereği, meraların iyileştirilmesi için yapılan tespit ve tahdit çalışmaları halen sürdürülürken, miktarı az da olsa, bazı meraların etrafı tel ve çitlerle çevrilerek otlatmanın sağlıklı ve sürekli yapılabilmesi sağlanmaya çalışılıyor. 
     Mera alanlarının azalmasında diğer önemli etkenler ise ağaçlandırma eksikliğine bağlı olarak oluşan çoraklaşma ve bu arazilerin üzerinde yükselen kaçak yapılar olarak sıralanıyor. 
     Konya Tarım İl Müdürü Doğan Çiftkat, koyunculuk için hayati öneme sahip olan meraların yeniden yeşillendirilebilmesi için meraların tel ve çitler yardımıyla bölünerek, koyun üreticilerine dönüşümlü olarak bir plan dahilinde kullandırılması gerektiğini söyledi. 
     Tarım kesiminde istihdamın artırılabilmesi için mera iyileştirme çalışması yanında, koyunculuğun daha fazla desteklenmesi gerektiğini belirten Çiftkat, ''Ülkemizde koyunculuğun en önemli merkezlerinden biri olan Konya'da 1996 yılında 1 milyon 838 bin olan koyun sayısı, 2002 verilerine göre 1 milyon 362 bine düşmüştür. Koyun sayısında 6 yıl içinde yaşanan 35 oranında azalma, ülkemiz hayvancılığı için ciddi anlamda tehlike sinyali demektir'' dedi. 
     Çiftkat, yurt genelinde kaymakamlıklar bünyesindeki Sosyal Yardımlaşma ve Dayanışma Vakfı aracılığıyla gelir durumu iyi olmayan bazı çiftçilere uygun ödeme koşullarıyla koyun dağıtıldığını ancak bu uygulamanın, hayvancılıktaki genel sorunlar nedeniyle beklenen gelişme için yeterli olmadığını ifade etti. 
     
     KÖYLÜYE İSTİHDAM KÖYDE SAĞLANMALI 
     Koyun üretimini artırmak için öncelikle koyunculuğun cazip, para kazanılan bir iş haline getirilmesi gerektiğini vurgulayan Çiftkat, şunları kaydetti 
     ''Koyun sayısı her yıl azalmaya devam ediyor. Bu da çiftçilerimizin her yıl biraz daha fakirleştiği anlamına geliyor. Tüm Tarım ve Köyişleri Bakanlığı Teşkilatları gibi biz de tüm gücümüzle hayvancılığın gelişmesi için çaba sarf ediyoruz, ancak bu sorunun çözülmesi için devlet bütçesinden daha fazla kaynak ayrılması gerekiyor. Aksi takdirde, koyunlarını satmak zorunda kalan ve tarım ürünü yetiştirecek toprağı da bulunmayan köylü, ailesinin geçimini sağlayabilmek için büyük şehirlere gidecek, orada yeni sorunlar yaşanmasına sebep olmaya devam edecektir.'' Konya'nın Cihanbeyli İlçesi Ziraat Odası Başkanı Tahsin Eser ise, koyun sürüleriyle ünlü Cihanbeyli'de artık her biri 500 koyundan oluşan koyun sürülerinin parmakla gösterilecek kadar azaldığını belirterek, çiftçilerin elinde kalan az sayıdaki koyunun da 3-5 başı geçmediğini söyledi. 
     İlçede mera alanlarının iyileştirilmesi için Konya Ovaları Sulama Projesi kapsamına Cihanbeyli Platosu'nun da alınmasının gerekli olduğunu ifade eden Eser, koyunculuğun yeniden canlanmasının ilçe halkına ekonomik olarak rahatlama sağlayacağını sözlerine ekledi. 
     
</TEXT>
</DOC>
