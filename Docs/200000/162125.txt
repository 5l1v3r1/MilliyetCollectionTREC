<DOC>
<DOCNO> 162125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/ekonomi/eko07.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kura İnönü savunması 
</HEADLINE>
<TEXT>

Merkez Bankası Başkanı, İsmet İnönü’ye sunulan raporu örnek verip, "Kur termometreye benzer. Üzerine buz koymakla oda sıcaklığı düşürülmez" dedi 
     MURAT SANDIKÇI SAMSUN 

     Samsun’da para politikaları’ konulu bir konferans veren Merkez Bankası Başkanı Süreyya Serdengeçti, "Bir ülkenin rekabet gücü salt reel döviz kurunun seviyesiyle belirlenmemektedir. Mayıs ayından itibaren bugüne kadar piyasalardan 900 milyon dolar çekilmiştir’’ dedi. 
     
     Kur söyleyemeyiz’ 
     Merkez Bankası’nın neden uygun döviz düzeyini söylemediği konusunda ise Serdengeçti, "Merkez Bankası bunu söyleyebilir. Ama zamanı gelmemiştir. Nedeni ise enflasyonda henüz istenilen düzeye gelmemiş olmamızdır" diye konuştu. 
     75 yıl önce Atatürk Türkiye’sinde İsmet İnönü hükümetine sunulan, "Döviz kuru ülkenin termometresidir. Döviz kurları ile oynayarak ülkenin ekonomik durumu değiştirilemez. Bu bir odanın ısısının aynı odadaki bir termometre üzerine sıcak havlu ya da buz parçası koyarak değiştirilebileceğini düşünmeye benzer" diye yazılı raporu okuyan Serdengeçti, bugün dalgalı kur rejimi ve kur politikasının tam anlaşıldığını söylemenin mümkün olmadığını ifade etti. 
     
Enflasyonda iyimser döneme giriyoruz’      Merkez Bankası, önümüzdeki dönemin enflasyon açısından "iyimser" bir dönem olacağının tahmin edildiğini bildirdi. Merkez Bankası’nın mayıs ayı enflasyon değerlendirmesinde, mayısta TÜFE’nin bekleyişlerin üzerinde kaldığı, yılın ilk beş ayında ise birikimli enflasyonun yüzde 12,2’ye ulaştığı belirtildi. Enflasyonun bileşenleri incelendiğinde, TÜFE enflasyonunu yükselten faktörlerin yaz aylarında tersine dönmesi beklendiği vurgulanan değerlendirmede, dolayısıyla önümüzdeki dönemin enflasyon açısından iyimser bir dönem olacağı ifade edildi. Ekonomik canlanmanın da risk oluşturduğu kaydedilen değerlendirmede mayıs sonundaki kamu fiyat artışlarının da enflasyondaki düşüşü sınırlayabileceği kaydedildi. 
     

</TEXT>
</DOC>
