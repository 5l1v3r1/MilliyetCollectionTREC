<DOC>
<DOCNO> 179829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur05.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Spiegel Türkiye'de sessiz ihtilal 
</HEADLINE>
<TEXT>

     Alman Der Spiegel dergisi, Başbakan Recep Tayyip Erdoğan'ın Türkiye'de bir dizi değişiklikler gerçekleştirdiğini, ABD'nin güvenini kazanmaya çalıştığını ve Avrupa Birliği AB üyeliği için gerekli olan şartları yerine getirmek istediğini, bunun da Brüksel'deki Türkiye karşıtlarını rahatsız ettiğini yazdı. Dergide "Türkiye'de Sessiz İhtilal" başlığıyla yayımlanan haberde, Erdoğan'ın kararlı bir şekilde reformlar yaptığı, 11 ay içinde ölüm cezasını kaldırdığı, azınlık hakları ile düşünce özgürlüğünü daha iyi hale getirdiği ifade edildi. 
     Başbakan Erdoğan'ın asıl hedefinin, Türkiye'nin AB üyeliği olduğu kaydedilen haberde, "Türklerin yüzde 70'i AB'ye girmek istiyor. Bu istek Türkiye'de çok popüler. Uyum yasaları büyük bir direniş görmeden kabul edildi. Bu özellikle Türk Silahlı Kuvvetleri bünyesindeki reformcu üst düzey askeri yetkililer sayesinde gerçekleştirildi" şeklinde ifadeye yer verildi. 
     Ankara'daki Batılı diplomatların, AB Komisyonu tarafından açıklanacak olan İlerleme Raporu'nun çok olumlu olacağı görüşünü dile getirdikleri ifade edilen haberde, "Eğer yapılan reformlar aynı hızla sürdürülürse Türkiye'nin AB süreci ile ilgili bir takvim verilmemesi zor olacak" denildi. 
     Alman hükümetinin de Türkiye'deki gelişmelerden memnuniyet duyduğu belirtilen haberde, bu gelişmelerden dolayı Alman Savunma Bakanlığı'nın kullanılmış "Leopard - II" tanklarını Türkiye'ye satmak için hazır olduğu ifade edildi. 
     Türkiye'yi eleştirenlerin, Erdoğan'ın Kıbrıs sorunu ile ilgili olarak bir sonuç alamayacağını umdukları savunulan haberde, Erdoğan'ın bu konuda zaman kazanmak istediği kaydedildi. 
     Başbakan Erdoğan'ın Irak konusunda Türk Silahlı Kuvvetleri'nden, Kıbrıs konusunda ise Türkiye Sanayiciler ve İşadamları Derneği TÜSİAD'dan destek gördüğü ifade edildi. 

     
</TEXT>
</DOC>
