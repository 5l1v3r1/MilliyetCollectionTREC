<DOC>
<DOCNO> 152464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/ekonomi/eko02.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez'den faiz indirimi 
</HEADLINE>
<TEXT>

Merkez Bankası faizleri üç puan düşürerek, gecelik ve haftalık borçlanmayı yüzde 41'e, gecelik borç vermeyi de yüzde 48'e indirdi 
     ANKARA Milliyet 

     Piyasaların nisan ayının ikinci haftasından bu yana beklediği faiz indirimi dün gerçekleşti. Merkez Banaksı faizleri üç puan indirdi. Merkez Bankası Başkanı Süreyya Serdengeçti'nin hem geçtiğimiz salı günü CNN Türk'e açıklamalarında, hem de Bakanlar Kurulu'na brifinginde, faizlerin suni olarak indirilemeyeceğini söylemesine karşın, dün beklentilerin de üstünde bir indirim oldu. 
     Buna göre, gecelik borçlanma faiz oranı yüzde 44'den yüzde 41'e, borç verme faiz oranı da yüzde 51'den yüzde 48'e indirildi. Diğer vadelerde, 1 haftalık borçlanma faiz oranı yüzde 44'ten yüzde 41'e düşürüldü. 
     Irak Savaşı'nın çıkma ihtimalinin doğmasından bu yana yaptığı açıklamalarda durumu ekonomi açısından "olağanüstü dönem" olarak adlandıran Merkez Bankası, bu dönemin enflasyon analizi açısından sona erdiğini bildirdi. 
     Gelecek dönem enflasyonu açısından temkinli iyimserliğin bulunduğunu açıklayan Merkez Bankası, bu durumun süreklilik kazanmasının ekonomik programın aynı kararlılıkla uygulanmasına bağlı olduğunu bildirdi. 
     
     Tereddütler giderildi 
     2003 Bütçesi'nde alınan ek önlemlerin ve süren parasal disiplinin iktisadi temelleri daha da sağlamlaştırdığı kaydedilen açıklamada, olağanüstü dönemin sona ermesinin ardından enflasyondaki düşüş eğiliminin sürmesinin doğal olduğu ifade edildi. Bunun yanı sıra 4. Gözden Geçirme'nin sona ermesinin ekonomik birimlerde son aylarda oluşan "programın hangi kararlılıkla sürdürüldüğü" terreddütlerini giderdiği vurgulandı. 
     
     Petrolün baskısı kalktı 
     Açıklamada, olağanüstü dönem sırasında özellikle hampetrol fiyatlarında ve döviz kurlarındaki hareketlere bağlı olarak oluşan maliyet unsurlarının yarattığı enflasyonist baskı hatırlatıldı. 
     Olağanüstü dönemin sona ermesine gerekçe olarak bu etkilerin bir süredir ortadan kalkması gösterildi. Bu hareketlerin fiyatlar üzerinde bir miktar da olsa gecikmeli etkileri olabileceği, ancak bunların önemli bir düzeyde olacağının düşünülmediği kaydedildi. Diğer yandan, mevcut göstergelere göre iç talebin en azından kısa vadede enflasyon üzerinde önemli bir baskı yaratması beklenmediği dile getirildi. 
     
Bundan önceki indirim Kasım 2002'de yapıldı İndirim tarihi Borç alma Borç verme 20.02.2002 57 62 14.03.2002 54 61 08.04.2002 51 58 30.04.2002 48 55 05.08.2002 46 55 11.11.2002 44 51 25.04.2003 41 48      

</TEXT>
</DOC>
