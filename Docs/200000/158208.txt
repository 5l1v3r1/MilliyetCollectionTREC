<DOC>
<DOCNO> 158208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sondun15.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Öger "Dünya gücü olmak için askeri açıdan güçlü olmalı" 
</HEADLINE>
<TEXT>

     Almanya'nın önde gelen turizm şirketlerinden Öger Tours'un Yönetim Kurulu Başkanı Vural Öger, dünya gücü olmak için sadece ekonomik değil, askeri açıdan da güçlü olunması gerektiğini söyledi. 
     Öger, Berlin-Brandenburg Türk-Alman İşadamları Birliği TDU ile Berliner Zeitung gazetesinin Berlin'de ortaklaşa düzenlediği ''Avrupa nerede başlıyor, nerede bitiyor ve ne olmak istiyor '' konulu panelde Türkiye'nin AB üyeliğini savundu. 
     Vural Öger, AB'nin dünya gücü olmak için sadece ekonomik değil, askeri açıdan da güçlü olması gerektiğini belirterek, ''Bunu da, Türkiye olmadan yapamaz. Avrupa askeri açıdan zayıf. Bosna'da gözleri önünde milyonlarca Müslüman kesildi, bir şey yapamadı. Avrupa, demokratik bir Müslüman ülke mi istiyor, yoksa düşman bir Müslüman ülke mi Buna karar vermeli'' dedi. 
     Türkiye'de radikal dincilerin güçlenmemesi için Avrupalıların bu konuda ne yapabileceklerini düşünmeleri gerektiğini ifade eden Öger, ''İslam dini, her Müslüman ülkede farklı uygulanıyor. Bazı Arap ülkelerinde suiistimal ediliyor. Kuranıkerim, aslında çok fazla demokratik unsurlar içeriyor. Avrupalıların tarihleri boyunca en büyük kazançları din ve devlet işlerini birbirinden ayırmaları olmuştur. Bunu uygulayan tek Müslüman ülke de Türkiye'dir'' diye konuştu. 
     Türkiye'nin AB üyeliği konusunun, Almanya'da politikaya alet edildiğini de savunan Öger, şunları söyledi 
     ''Bu nedenle Türkiye'ye karşı olan çok sayıda Alman var. Avrupa benim için bir gelecek projesi. Sınırlar beni ilgilendirmiyor. Almanlar bile gerçek Batılı değerlere, 1949 yılında Federal Almanya Cumhuriyeti'nin kurulmasından sonra sahip oldular. Türkiye gibi, laik ve demokratik bir ülkenin AB'ye girmek istemesine neden karşı çıkılıyor, anlamıyorum. Böyle bir ülkeyi kazanırsanız, İslam ülkelerine örnek teşkil eden bir ülkeyi almış olacaksınız.'' 
     
     ''TÜRKİYE İLE FARKLI İŞBİRLİĞİ ARANABİLİR'' 
     Türkiye'nin AB üyeliğiyle ilgili panele katılan Hıristiyan Demokrat Birlik Partisi CDU Federal Meclis Grubu Başkan Yardımcısı Wolfgang Schaeuble ise Türkiye'nin Avrupa coğrafyası dışında kaldığını savunarak, farklı işbirliği imkanlarının aranabileceğini söyledi. 
     Schaeuble, ''İnsanların isteklerine göre politika yapılır. sadece Almanya'da değil, diğer Avrupa ülkelerinde de Türkiye'nin AB üyeliği ile ilgili tereddütler var. Türkiye, bu aşamaya geldikten sonra belki zaten AB'ye alınacaktır, ancak başka işbirliği yolları da olabilir mi Türkiye ile bunların tartışılması gerekir'' dedi. 
     Avrupa'da siyasi bir birlik kurulmasını istediğini belirten Schaeuble, şöyle konuştu 
     ''Avrupa konusunda 2 ülke sorun yaratıyor. Bunlar Türkiye ve Rusya. Kısmen Avrupa'ya aitler. Ancak büyük bölümleri Avrupa kıtasında değil. Bence coğrafya küçümsenmemeli. Türkiye'nin önemini göz ardı etmiyorum. Ama mutlaka AB üyesi mi olması gerekir Belki başka bir çeşit ilişkinin daha iyi olup olmadığı araştırılabilir.'' Panele katılan Türk kökenli avukat Nezih Ülkekul ise Türkiye'nin uzun zamandan bu yana AB'ye hazırlandığına dikkati çekerek, şunları söyledi 
     ''Türkiye'deki son reformlar çok önemli bir adım. Yaklaşık 100 yasa çıkarıldı ve değiştirildi. Avrupalılar, Türkiye'nin Avrupa'ya ait olmadığını daha önce söyleyebilirlerdi. Ulaştığımız noktada, Avrupalıların hiçbir nedeni üyeliğe karşı gerekçe olamaz.'' 
     
</TEXT>
</DOC>
