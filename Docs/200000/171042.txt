<DOC>
<DOCNO> 171042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/ekonomi/eko13.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson İstihdama öncelik verilmeli 
</HEADLINE>
<TEXT>

   ABD Büyükelçisi Pearson 5. gözden geçirmenin bitmesinin önemli olduğunu belirterek, 'Ancak daha önemlisi istihdam' dedi 
   ANKARA Milliyet 
   
   Devlet Bakanı Ali Babacan'a veda ziyaretinde bulunan ABD Büyükelçisi Robert Pearson, IMF ile beşinci gözden geçirmenin tamamlanmasının önemli olduğunu, ancak daha önemlisinin Türk halkı için yaratılacak refah ve istihdam olduğunu söyledi. 
   Babacan ile görüşmesinin ardından açıklama yapan Pearson, Türk ekonomisinin üç yıl öncesine oranla çok daha iyi durumda olduğunu belirtti. Türk ekonomisinde yeni bir anlayışın geliştiğini kaydeden Pearson, "Türkiye'nin önünde özelleştirme gibi zorlu bir süreç bulunuyor ve yabancı yatırımların çekilmesine yönelik düzenlemelerin yapılması gerekiyor. Bu konuların çözüme kavuşturulacağına inanıyorum" dedi. 
   Irak savaşı ve sonrasındaki gelişmeler nedeniyle ilişkilerde bazı hassasiyetlerin oluştuğunu belirten Babacan ise "Karşılıklı ticari ilişkilerin ve yatırımların artması, doğrudan yabancı yatırımların, Amerika'dan Türkiye'ye çok daha yoğun bir şekilde gelmesi gerekir" dedi. 
   
   
</TEXT>
</DOC>
