<DOC>
<DOCNO> 153579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo52.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kavlak Kocaelispor'u 4'te 12 kurtarır... 
</HEADLINE>
<TEXT>

     Ligde kalma mücadelesi yapan ve geçen hafta deplasmanda aldığı 3 puanla umutlanan Kocaelispor'da, Malatyaspor maçı hazırlıkları sürüyor. 
     Antrenör Fatih Kavlak, bu hafta sahalarında yapacakları Malatyaspor maçının hazırlıklarını moralli bir biçimde sürdürdüklerini söyledi. Geçen hafta Denizlispor deplasmanında alınan galibiyetle ligde kalma umutlarının yeşerdiğini belirten Kavlak, ''Kalan maçlarımızı kazanıp ligde kalmak istiyoruz'' dedi. 
     Futbolcuların moralli ve hırslı olduklarını ifade eden Kavlak, ''Bizim için her maç final maçı olacak. Puan kaybına tahammül edemeyiz. Malatyaspor maçına da mutlak galibiyet parolasıyla çıkacağız. Alacağımız galibiyet, bizi kalan maçlar için umutlandıracaktır'' diye konuştu. 
     Takımda Orhan Ak ve Altan'ın sakatlıklarının sürdüğünü açıklayan Kavlak, milli maç için ülkesine giden Gürcü futbolcu Didema'nın yarın dönerek takımla çalışmayı sürdüreceğini sözlerine ekledi. 
     




</TEXT>
</DOC>
