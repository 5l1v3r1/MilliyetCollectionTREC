<DOC>
<DOCNO> 157591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/yazar/sazak.html </URL>
<DATE> 2003/05/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Eğitimin geleceği 
</HEADLINE>
<TEXT>

     Kitapta, 1998 yılında İstanbul'da düzenlenen Fred Emery Anma Konferansı'na sunulan 'değişen üniversite paradigması'na ilişkin bildiriler yer alıyor. 
     Yazarlar tarafından belirlenmiş olan temel paradigma değişikliği, eğitim kurumlarına dayalı bir eğitim yerine sınırsız ve yaşamın içinde bir öğrenme topluluğu geliştirme yönündedir. Öğrenim, okullar ve sınıflarla sınırlı tutulmamakta, işyerinde, evde ve topluluk içinde ömür boyu yer alan bir süreç olarak görülmektedir. 
     Üniversite yaşamında ise teori kadar pratik öne çıkarılmakta, tek bir disipline dayanmak yerine, öğrencileri geleceğin mesleklerine hazırlıklı kılacak disiplinler arası formasyon kazandırılmaktadır. 
     Türkiye'de her yıl 1.5 milyon dolayında lise ve teknik okul mezunu genç üniversite sınavına girerek geleceğini arıyor. Bunlardan ancak 200 bini yüksek öğrenim hakkı elde edebiliyor. 
     Eğitim sistemi ilkokuldan itibaren 'tek bir patika'dan üniversiteye geliş yolunu açtığı için her yıl 1 milyon dolayında genç, 18 yaş eşiğinde hiçbir becerisi olmadan hayata atılmak zorunda kalıyor. 
     Üniversiteden mezun olanların da geleceği garanti değil. Çünkü ülkenin önde gelen sorunu, işsizlik. 
     Sabancı Üniversitesi Rektörü Tosun Terzioğlu ile 19 Mayıs nedeniyle gençliğin sorunlarını görüşürken, 'üniversitelerin ve eğitimin değişen paradigması'nı anlamaya çalıştık. 
     Geleceğin üniversitelerinin yeni rolü ne olmalı 
     Philadelphia Üniversitesi İş İdaresi Okulu öğretim üyesi Guillerme Duenas'ın çalışması hayli öğretici 
     "Üniversitelerin toplumun 'kritik düşünce bileşenleri' olarak oynadıkları rol gittikçe kayboluyor. Üniversitelerin geleneksel 'entelektüel sermaye' yaratma rolünün ötesine geçmelerine şiddetle ihtiyaç duyuluyor. Ahlaki ve etik meselelerin de söyleme dahil edilmesi gerekiyor. 
     Toplumun faaliyetlerinin tamamında yoksulların ve çevrenin ihtiyaçlarına yanıt veren ilke temelli eğitime acilen ihtiyaç var. 
     Yeni iş kavramlarının, yeni ekonomik modellerin ve yeni politik sistemlerin geliştirilmesi gerekiyor. Bütün bunlara başlanacak yerler üniversitelerdir. 
     Üniversiteler, toplumun bütün öteki grupları ve kurumlarıyla işbirliği yaparak bunun yolunu açmalıdır. Geleceğin üniversitesinin rolü budur. Bir başka deyişle, üniversiteler kendilerini yeniden yaratıp, 'sosyal sermaye' yaratıcıları haline gelebilirler. 
     Üniversitelerin oynadığı rolün salt entelektüel sermaye yaratmakla sınırlı olmaktan çıkıp sosyal sermaye yaratmaya dönüşmesi, üniversitelerin entelektüel sermaye yaratma tarzlarında köklü bir değişimi gerektirir. Bu ise sonuçta eğitim paradigmasının kendisinde bir değişim demektir." 
     Gençliğine umut veremeyen toplumlar geleceği kuramazlar. 
     19 Mayıs Atatürk'ü Anma, Gençlik ve Spor Bayramı'nı bu duygularla kutluyoruz. 
     
     

</TEXT>
</DOC>
