<DOC>
<DOCNO> 173093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/guncel/gun01.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hani 'kronik hasta' sevk almayacaktı 
</HEADLINE>
<TEXT>

   Sağlık Bakanı Akdağ'ın talimatına rağmen, "ağır hastalar" her hastaneye gidişinde sağlık ocağından sevk almak zorunda kalıyor 
      ŞÜKRAN ÖZÇAKMAK İstanbul 

   
   Devlet hastanelerinden SSK'lıların da yararlanmasına olanak sağlayan protokolün ardından, bazı kronik hastalar için tedavi işkenceye dönüştü. Örneğin kanser tedavisi gören Bağ-Kur'lu bir hasta, her hastaneye gidişinde, sağlık ocağından sevk almak zorunda kalıyor. Hem de Sağlık Bakanı Recep Akdağ'ın, "Kronik hastalar, yaşlılar ve acil durumu olanlardan birinci basamak sağlık tesisinden sevk koşulu aranmayacak" talimatına rağmen... 
   1 Temmuz 2003'te protokolün yürürlüğe girmesiyle, daha önce devlet hastanelerinden hizmet alan Bağ-Kur'lular da SSK'lılar gibi önce sağlık ocağına başvuruyor. Her seferinde yeniden sevk alan hastalar, bu duruma isyan ediyor. 
   
   'HER GELİŞE SEVK' 
   Kanser hastası babası Azamet Aktaş'ı 70 Şişli Etfal Hastanesi'nde bırakarak Rumeli Caddesi'ndeki sağlık ocağında kuyruğa giren Hayati Aktaş, bu çileyi sık sık yaşayanlardan. Babası her ay beş gün kemoterapi görmek zorunda. Kemoterapiden iki gün önce kan tahlili yaptırmak zorunda olduklarını söyleyen Hayati Aktaş, şöyle dedi 
   "Biz bir yıldır burada tedavi görüyoruz. Karnemizde de,hastanenin bilgisayarında da bu kayıtlı. Ancak her gelişimizde sağlık ocağından sevk istiyorlar. Üç ayrı kuyruktan sonra sevkimi alıp hastaneye dönüyorum. Bu 2-3 saatimi alıyor. Kan tahlilinden iki gün sonra da yine kemoterapi için sağlık ocağından sevk alıyorum. Bu çilenin gerekçesi olur mu " 
   
   'TAKSİYE 5 MİLYON' 
   Bağ-Kur'lu diyabet hastası Nazire Uzun 51 , "Hastalığım nedeniyle her ay diyabet servisindeki doktoruma görünmek zorundayım. Sevkimi aldıktan sonra 1.5 kilometre yol yürüyorum ve 5 milyon taksi parası veriyorum. Sağlık ocağında diyabet hastasına bakılamadığına göre neden sevk için sağlık ocağına gitmek duru-mundayım, anlamıyorum" diyor. 
   Ferhan Seferoğlu da, 6 ay önce bypass olan babasının beyninde ödem oluştuğunu anlatarak, "Doktorlar bu nedenle kan tahili ve beyin tomografisi gibi tetkikler istemişti. Tüm bu tetkikleri yaptırmamız 15 günü buldu. Kontrol ve tetkikleri göstermek amacıyla hastaneye gittiğimizde bize yine sevk yaytırmamız gerektiği söylendi" diye konuşuyor. 
   
   SSK Araştırıyoruz    Sağlık Bakanlığı - SSK Sağlık Tesislerinin Ortak Kullanım Protokolü Genelgesi'ne göre, sürekli tedavi gören ve kontrol için hastaneye giden hastaların sevk almasına gerek bulunmuyor. Ancak, hastalar her seferinde sevk almak zorunda kalıyor. Bunun sonucunda da hastanelerde uzun kuyruklar oluşuyor. SSK İstanbul İl Sağlık Müdür Akif Feyizoğlu, "Sorunun kaynağını araştıracağız" dedi. 
   
   
</TEXT>
</DOC>
