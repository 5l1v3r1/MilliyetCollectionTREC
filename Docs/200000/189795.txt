<DOC>
<DOCNO> 189795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/spor/ydemirkol.html </URL>
<DATE> 2003/10/20/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Restleşme 
</HEADLINE>
<TEXT>

   
   Eğer, sistem, teknik, strateji gibi detaylarla kafayı bozmuş biri gibi maçı seyrederseniz, yani topu unutursanız, Bursa'nın Dünya çapında bir takım olduğunu söyleyebilirsiniz. Alan oyununu beceriyle uygulayan üst düzeyde bir takım. Ama eğer topun sihriyle ilgiliyseniz, müthiş beceriksizlikten başka bir şey sergileyemeyen bir ekip görüyorsunuz. 
   Dün Bursa sahaya 4 - 4 - 2'siyle çok iyi yerleşti. Ama topu üst düzey seviyede çevirmekten uzaktılar. Hücumda ve savunmada sürekli hamle hataları yaptılar. Fenerbahçe'nin 4 - 5 - 1'ini ilk yarıda defansif olmaya ittiler, ama rakibi aşacak tempo ve beceriye ulaşamadılar. Yine de ilk yarıda rakiplerine oranla gole daha fazla yaklaştılar. Fenerbahçe ise basit planlarıyla, ama Aurelio ve Kemal yerine, Selçuk ve Rebrov ile sahadaydı. İki kanat Tuncay ve Serhat'ı kaçırarak, Hooijdonk'u pivot olarak kullanmak peşindeydiler. Ancak ilk yarıda rakibin yaptığı hatalara rağmen sadece iki uzak şut bulabildiler. Ama Petkov'un korneri, Selçuk'un aşırtması, Vintila'nın sektirmesi ve topun direkten dönmesi sonucu Van Hooijdonk ile golü buldular. Talihliydiler, ama Bursa da çok kısa bir takımdı. Nitekim sonraki her kornerde son derece etkili oldu. Ama bunların birinde 55'te Fenerbahçe rakibine yerleşmeden yakalandı ve kontratakta golü yediler. Gol sonrası da Bursa'nın başta anlattığımız sıkıntıları devam etti. 
   61'de Daum'un bildik hamlesi geldi. Yusuf ve Kemal'i, Ümit ve Selçuk'un yerine oyuna aldı. Ve yine muhteşem oynayan Serhat'ın bölgesinden yüklenmeye başladılar. Tuncay ile iki pozisyon buldular ve top kontrolünü tamamen aldılar. Beş dakika sonra Hagi, Daum'un restini gördü, Tuncay'ın bölgesine Veysel'i, orta sahaya Mehmet Al'ı aldı. Bu hamlenin çok etkili olduğunu söylemek güç. Fenerbahçe kanatlarını yine iyi kullanıyordu, ama özellikle Rebrov'un oyundan düşüşü, Daum'un Aurelio'yu düşünmeyişi Fenerbahçe'yi riskli bir takım yapıyordu. Ve zaten Hagi'nin de beklediği buydu. Nitekim Ukraynalı'nın kaptırdığı bir top sonrası ilk golün benzeri sayıyı Bursa kaydetti. Ama Fenerbahçe'nin kanat bindirmelerine, özellikle Serhat'a karşı dirençsizlikleri devam etti. Ve Fenerbahçe, beraberliği, hatta galibiyeti bulabileceği etkin bir oyun ortaya koydu. Ancak bu çabaları sadece bir puana yetti. 
   
      
   
</TEXT>
</DOC>
