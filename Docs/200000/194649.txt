<DOC>
<DOCNO> 194649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur27.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşularından Erdoğan'a iftar yemeği... 
</HEADLINE>
<TEXT>

     Başbakan Recep Tayyip Erdoğan, ''Demokrasi, Cumhuriyet dedik ama ne Cumhuriyet'in ne de demokrasinin gereğini yerine getirdik. Maalesef cehalete karşı savaşmadık'' dedi. 
     Erdoğan ve eşi Emine Erdoğan'a, ikametgahlarının bulunduğu Subayevleri AK Parti Mahalle Temsilciliği tarafından, Keçiören'deki Halil İbrahim Sofrası'nda iftar yemeği verildi. 
     Yemeğe, Devlet Bakanı ve Başbakan Yardımcısı Mehmet Ali Şahin ile Keçiören Belediye Başkanı Turgut Altınok da katıldı. 
     İftar yemeğinin ardından bir konuşma yapan Erdoğan, Türkiye'nin 3 Kasım seçimleri öncesindeki durumunu özetledi. 
     İktidara geldiklerinden bu yana ülkede güven ve istikrar oluştuğunu ifade eden Erdoğan, ''Enflasyon, vatandaşın cebindeki modern hırsızlama metodudur. Onunla cepteki paralar çalınıyor'' dedi. 
     Erdoğan, Türkiye'de okuma yazma oranının düşüklüğüne işaret ederek, ilk hedeflerinin eğitim olduğunu söyledi. Erdoğan, ''Hani biz muasır medeniyet seviyesine çıkacaktık... Bu iş lafla olmaz'' diye konuştu. 
     
     ''KOMÜNİZM ÇÖKTÜ AMA BAŞARDI...'' 
     Tacikistan ve Kırgızistan'a yaptığı geziyi anımsatan Erdoğan, kişi başına düşen milli gelirin düşük olmasına rağmen, bu ülkelerdeki okuma yazma oranının yüzde 99 olduğunu anlattı. Erdoğan, sözlerini şöyle sürdürdü 
     ''Komünizm orada çöktü ama bunu başardı. Biz ise demokrasi, Cumhuriyet dedik ama ne Cumhuriyet'in ne de demokrasinin gereğini yerine getirdik. Maalesef cehalete karşı savaşmadık. Spesifik olaylarla gün kaybettik. Hala bu şekilde gün kaybetmeye gayret sarfedenler var. Biz, akıl yolunda, ilim yolunda, cehaleti ayaklarımızın altında eze eze inşallah aydınlık yarınların Türkiyesi'ni kuracağız.'' Erdoğan, Türkiye'de ayırım olmayacağını dine, ırka ve bölgeye dayalı milliyetçiliğin olmayacağını söylediklerini belirtti. 
     Başbakan Erdoğan, ''Hepimiz, Türkiye Cumhuriyeti vatandaşlığı ortak paydasında bir, beraber, bütün olacağız. Onun için her inanç sahibine eşit mesafede olan bir yönetim, hangi etnik yapıda olursa olsun, hangi bölgeden olursa olsun hepsine eşit mesafede bir yönetim...'' dedi. 
     
     YEREL YÖNETİMLER 
     Keçiören Belediye Başkanı Altınok'un farklı siyasi partilerle çalıştığını ancak buna rağmen başarılı olduğunu ifade eden Erdoğan, kendisinin de belediye başkanlığı döneminde farklı siyasi partilerle çalıştığını ve bunun ne kadar zor olduğunu gördüğünü kaydetti. 
     ''Ne yapmak isterseniz önünüze duvar örerler, hakkınızı vermek istemezler'' diyen Erdoğan, sözlerini şöyle sürdürdü 
     ''Bizden önce partilim olan belediyelere bir kuruş vermiyorlardı. Eğer İller Bankası'na borcu varsa, tamamını kesiyorlardı. Personelin maaşını zor ödüyorlardı. Biz ne yaptık, biz dedik ki asla. Hangi siyasi partiden olursa olsun, yüzde 60'ını göndereceksin, yüzde 40'ını borcuna mahsup edeceksin, ayırım yapmayacaksın. Hatta bir ara böyle bir ayırım olduğunu farkettim ve arkadaşlarımı bayağı da haşladım. Ve şu anda böyle çalışıyoruz. Niye Çünkü siz o parayı belediye başkanına göndermiyorsunuz, bu para orada yaşayan halkın parasıdır. Onun hakkını teslim ediyorsunuz. Bu parayı kesmekle, bu ülkeye ihanet edersiniz. Orada yaşayan vatandaşa ihanet edersiniz.'' Başbakan Erdoğan, yerel seçimlerde Türkiye'deki belediyeleri büyük ölçüde almayı hedeflediklerini belirtti. 
     
     ŞAHİN'İN SÖZLERİ 
     Devlet Bakanı ve Başbakan Yardımcısı Mehmet Ali Şahin de, AK Parti iktidara gelmeden önce halkta umutsuzluk olduğunu, ancak şimdi ülkeye güven duygusunun egemen kılındığını söyledi. 
     Türkiye'de durmuş üretim çarklarının yeniden dönmeye başladığını ifade eden Şahin, ''Artık bu ülkede paradan para kazanmanın devri bitti, çalışarak, üreterek para kazanma devri başladı'' diye konuştu. 
     Mahalle sakinlerinden Ali Demirel, Başbakan Erdoğan'a, kendi portresinin yer aldığı yağlı boya tablo hediye etti. 
     
</TEXT>
</DOC>
