<DOC>
<DOCNO> 179373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur15.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilere 2. el eşya... 
</HEADLINE>
<TEXT>

     Eskişehir'de, daha çok öğrencilerin rağbet ettiği ikinci el mobilya ve beyaz eşyanın satıldığı mağazalarda, ürünlere 6 ay taksit yapılmaya başlandı. 
     Sandık Odası Mağazası'nın sahibi Cihan Özkan, kentte yaklaşık 11 yıldır ikinci el ürün sattığını, müşterilerinin genellikle Anadolu ve Osmangazi üniversitelerinde öğrenim gören öğrenciler olduğunu söyledi. 
     Özkan, ikinci el eşya satan mağazalarda bir evde olması gereken her türlü ürünün bulunduğunu ifade ederek, şöyle konuştu 
     ''Bir ev için gerekli olan oturma ve çalışma odası, elektronik ve beyaz eşyalar dahil tüm ürünler yaklaşık 1 milyar liraya satın alınabiliyor. Bu eşyaların yenisinin alınması durumunda ise rakam 4 milyar liraya kadar çıkabiliyor. Bu nedenle öğrenciler fazla kullanılmamış ikinci el eşyalara daha çok rağbet gösteriyor.'' Öğrencilere yönelik başlattıkları taksit uygulamasının satışları olumlu yönde etkilediğini belirten Özkan, kefilsiz 6 ay vade yaptıkları ürünleri almak isteyenlerin, öğrenci belgesini ibra etmelerinin yeterli olduğunu bildirdi. 
     Özkan, en büyük müşteri gurubu öğrencilerin taksitlerini zamanında ödediğini ve şimdiye kadar bir sorun yaşamadıklarını anlatarak, şunları söyledi 
     ''Vatandaş taksitlerini zamanında ödeme konusunda öğrenciler kadar hassas değil. Biz de uygulamayı öğrencilerle sınırlı tutuyoruz. Televizyondan, limon sıkacağına, ızgaraya kadar her türlü ürünün bulunduğu mağazada satışa sunduğumuz elektronik eşyalara da bir yıllık garanti belgesi veriyoruz.'' 
     
</TEXT>
</DOC>
