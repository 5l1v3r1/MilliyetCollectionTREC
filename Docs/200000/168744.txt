<DOC>
<DOCNO> 168744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/soneko19.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet, hindi üretiminden elini çekti... 
</HEADLINE>
<TEXT>

     Önceleri sadece yılbaşı sofralarını süsleyen, daha sonra etinin sağlık açısından yararının ortaya çıkmasıyla market raflarında sıkça görülen hindi, artık devlet tarafından üretilmeyecek. 
     Tarım ve Köyişleri Bakanlığı, Balıkesir'deki Bigadiç, Kırıkkale'deki Keskin ve Kocaeli'deki Kandıra Hindicilik Üretme İstasyonları'nın faaliyetlerini durdurdu. 
     Bu tesislerin yanı sıra Bingöl'de Arıcılık İstasyonu ile Kahramanmaraş Tarım İl Müdürlüğü bünyelerinden yapılan hindi üretimine de son veren Bakanlığın, bu tesisleri özel sektöre kiraya vereceği öğrenildi. 
     Bakanlık, ''gezginci saf ırk'' olarak adlandırılan ''Amerikan bronz'' ve ''siyah'' hindi üretiminin yapıldığı istasyonların bağlı bulunduğu Tarım İl Müdürlükleri'ne gönderdiği yazıda, faaliyetlerin durdurulmasını istedi. 
     Bakanlığın yazısı üzerine harekete geçen istasyonlar, 2003 yılında üretilen hindi yavrularını, üreticilere dağıtılırken, damızlık hindiler de kesilerek satıldı. 
     Türkiye'nin hindi üretim merkezi olarak bilinen Bigadiç'teki Hindicilik Üretim İstasyonu da, yazılı emir doğrultusunda faaliyetlerini durdurarak, 165 bin hindi yavrusunu sattı, 4 bin 500 damızlık hindiyi de keserek satışa sundu. İstasyonda görevli 13 memur ve 25 işçinin ise başka ilçe ya da illere atanacakları öğrenildi. 
     1942 yılında ''Küçük Evcil Hayvanlar Araştırma Bölge Müdürlüğü'' adıyla faaliyete başlayan, 1957 yılında ''Tavukçuluk Araştırma İstasyonu''na, birkaç yıl sonra da Hindicilik Üretim Merkezi'ne dönüştürülen istasyon, yıllık 300 bin adet hindi palazı üretim kapasitesi ile Türkiye'nin en büyük hindi üretim merkezi durumundaydı. 
     
     ''VERİMLİLİK DÜŞTÜ'' 
     Tarım ve Köy İşleri Bakanlığı Tarımsal Üretim Geliştirme Merkezi TÜGEM yetkilileri, 3 istasyonun ''hindi veriminin düşmesi nedeniyle'' faaliyetlerinin durdurulduğunu savundular. 
     Uzun yıllardır hizmet veren istasyonlardaki teknolojinin eskidiğini, bu nedenle üretimin rantabl olmadığını anlatan yetkililer, şöyle konuştular 
     ''Verimliliğin düşmesi nedeniyle bu karar alındı. Tesisler özel sektöre kiraya verilecek. Kiralama ile ilgili şartlar Resmi Gazete'de yayımlandı. Bundan sonra hindi üreticilerine teknik bazda katkılarımız sürecek.'' 
     
     ''DIŞA BAĞIMLI OLUNACAK'' 
     Amerikan bronz ve siyah hindinin doğal koşullarda büyüyen, eti lezzetli, ancak verim açısından düşük bir cins olduğunu, bu nedenle özel sektör tarafından tercih edilmediğini kaydeden yetkililer, devletin üretimi durdurmasıyla bu ırkın artık küçük çaplı işletmeler tarafından yapılabileceğini belirttiler. 
     Bu arada, özel sektörün et verimi açısından 2 kat verimli olan, ''genetik ırk'' olarak nitelendirilen, ancak Türkiye'de üretimi yapılmayan ''Beyaz hindi''yi tercih etmesi ve Bakanlığın üretimden vazgeçmesiyle Türkiye'nin hindi etinde ''dışa bağımlı hale geleceği'' savunuldu. 
     Bakanlık'tan bir yetkili, genetik ırkın kuluçka döneminden önce kesime verildiğini, bu nedenle yumurtaların mutlaka yurtdışından ithal edilmesi gerektiğini vurguladı. Beyaz hindinin siyah ve bronz hindiden daha verimli olmasına rağmen, etinin lezzetli olmadığına değinen yetkili, ''Özel sektörün önünü açmak için bu karar alındı. Ancak istenseydi verim artırılabilir, bu doğal lezzetten Türk halkı mahrum edilmezdi. Bundan sonra hindi üretiminde Türkiye dışarıya bağımlı olacak'' diye konuştu. 
     
</TEXT>
</DOC>
