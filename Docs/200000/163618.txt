<DOC>
<DOCNO> 163618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/spor/spo05.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatilde değiliz 
</HEADLINE>
<TEXT>

Federasyon Başkanı Haluk Ulusoy, Konfederasyon Kupası'nın kendileri için önemli olduğunu söyledi, "Yeni başarılar tatmak için buraya geldik" dedi 
     MEHMET DEMİRCAN 

     'Prestij savaşı' 
     TÜRK futbolunun son yıllarda büyük aşama kaydettiğini hatırlatan Futbol Federasyonu Başkanı Haluk Ulusoy, Konfederasyon Kupası'nda da zafer hedeflediklerini açıkladı. Ulusoy, "Lyon'a tatile gelmedik. Türkiye, Dünya'da bir marka haline geldi. Bu turnuva bizim için prestij açısından önem taşıyor. Sahaya çıkıp, yeni başarılar için ter dökeceğiz" diye konuştu. 
     
     'Yenmek isteriz' 
     BREZİLYA ile Dünya Kupası'nda kalan bir hesaplarının olduğunu da sözlerine ekleyen Ulusoy, bunun intikam hisleri taşımadığını belirtti. Ulusoy şunları söyledi "Futbolda intikam yoktur, hedef vardır. Hedefe ulaşmak için Brezilya'yı da yenmek istiyoruz. Onları 2006 Dünya Kupası'nda da karşımızda görmek istiyoruz. O zaman hiç şansları olmayacak." 
     
Stres attılar      AVRUPA Şampiyonası Grup Eleme maçlarının ardından Konfederasyon Kupası için Fransa'ya gelen A Milli Takım yarım gün izin yaptı. Ay - Yıldızlılar, Lyon'da alış veriş merkezlerini gezerek, tarihi yerleri ziyaret etti. Geziye Başkan Haluk Ulusoy ve yöneticiler de katıldı. Şenol Güneş ise otelde dinlenmeyi tercih etti. Öte yandan Milli Takımımız hazırlıklarını dün yaptığı tek idmanla sürdürdü. 
     
Zaferin kareleri      A Milli Takım'ın ana sponsorlarından Efes Pilsen, 2002 Dünya Kupası finalleri sırasında çekilen fotoğraflardan oluşan bir karma sergi açacak. Gazetemizin usta objektiflerinden Yaşar Saygı'nın fotoğraflarının da yer alacağı sergi İstanbul, Ankara ve İzmir'de yapılacak. İlk sergi 24 Haziran - 7 Temmuz tarihleri arasında İstanbul Akmerkez'de gerçekleştirilecek. 
     

</TEXT>
</DOC>
