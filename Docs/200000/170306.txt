<DOC>
<DOCNO> 170306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/ekonomi/eko04.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası'ndan dolara tarihi müdahale 
</HEADLINE>
<TEXT>

Merkez, son günlerde hızla gevşeyen dolar kuruna 1 milyon 373 bin seviyesinde doğrudan alım yönünde müdahale etti. Müdahale sonrasında kur 1 milyon 400 bine yükselirken Merkez'in yaklaşık 900 ila 950 milyon dolar arasında alış yaptığı tahmin ediliyor 
     SONGÜL HATISARU 

     Merkez Bankası MB kurun düşüşüne dur dedi. 17 Temmuz'dan itibaren günlük döviz alım ihalelerindeki miktarı 40 milyon dolardan 50 milyon dolara çıkaran Merkez Bankası kurdaki düşüşün devam etmesi üzerine piyasadaki oynaklığı neden göstererek dolar kuru 1 milyon 373 bindeyken döviz piyasasına doğrudan alım yönünde müdahale etti. Dolar kuru sabah yapılan müdahale sonrasında 1 milyon 400'e yükseldi. 
     Müdahale sonrasında kur, çok gevşememesine karşın Merkez'in müdahalesi gün içinde aralıklarla devam etti. Önceki gün bankalararası piyasada 1 milyon 380 binlerden kapatan dolar kuru sabah açılışta 1 milyon 372 bin seviyesine kadar geriledi. 
     
     Bir haftada üçüncü sinyal 
     Merkez Bankası'dan gelen açıklamada müdahale için piyasada birkaç gündür süren aşırı oynaklık gerekçe gösterildi. Açıklamada doların yurtdışı piyasalarda değer kazanmasına karşın Türkiye'de düşmesinin oynaklığı daha belirgin hale getirdiği ifadeleri yer aldı. 
     Piyasalar açısından ise döviz alım ihalelerindeki miktarın artırılmasının ve gecelik faiz kotasyonlarının indirilmesinin ardından Merkez Bankası'nın kurun seviyesinden rahatsız olduğunu gösteren üçüncü bir sinyal verilmiş oldu. 
     Dolara en son müdahale 9 Haziran'da gerçekleşmeşti. Merkez bu tarihte 566 milyon dolar doğrudan alım yapmıştı. 1 milyar dolara yaklaştığı tahmin edilen MB'nin dünkü müdahelesinin dalgalı kur sistemine geçildiği günden bu yana yapılan en yüklü doğrudan döviz alım müdahalesi olduğu düşünülüyor. Merkez her ne kadar seviyeden rahatsız olmadığını söylese de piyasada müdahaleye esas nedeninin kurun geldiği düşük seviye olduğu konuşuluyor. 
     
214 milyon dolar teklif geldi      Dünkü aralıklarla süren müdaheleye karşın Merkez'in en fazla 50 milyon dolarlık alım yaptığı günlük döviz alım ihalesinde gelen 214 milyon dolarlık teklif ise çok dikkat çekiciydi. İhale sonrasında Merkez bir kez daha doğrudan müdahale ile kapanış öncesinde kurların bir miktar daha yükselmesine neden oldu. Merkez'in sabah yaptığı ilk müdahele sonrasında 1 milyon 400 liranın hemen üstüne çıkar kurlar bu seviyede kalmakta zorlanmıştı. MB, pazartesi valorlü işlemlerde satış kotasyonlarına 1.402 binler civarında bir kez daha müdahele etti Kur kapanışta böylece 1.400'ün üzerinde tutundu. Dolar kuru son günlerde hızla 1.390 binin altına gevşerken, 1.360 binleri test etmesi beklentisi kuvvetlenmişti. Çok hızlı bir düzeltme beklenmemesine karşın kurdaki seviye piyasa aktörlerini rahatsız etmeye başlamıştı. 
     
Yüklü vergi yönü çevirebilir      Önümüzdeki hafta yüklü vergi ödemeleri bulunuyor. Akaryakıt tüketim vergisi ve KDV ödemesi nedeniyle yaklaşık 3 katrilyon civarında bir para miktarı piyasadan çıkacak. Dolayısıyla vergi mükellefleri bir miktar döviz bozdurarak vergi ödemelerini yapabilirler. Bu da önümüzdeki hafta döviz kurunun yönünü aşağı çevirebilir. Merkez'in dünkü müdahalesi piyasadaki likiditeyi artırdı. MB hafta içinde TL depo ihalelelerinde maksimum miktarı 100 trilyona düşürmesi de TL likiditeyi olumlu etkilemişti. Ancak her halukarda 3 katrilyon civarında TL'nin piyasadan çıkacak olmasının dövize bir miktar satış getirmesi bekleniyor. Meclis'te bekleyen sosyal güvenlik yasaları da kurun yönünün belirlenmesinde etkili olacak. Dünkü müdahalede yabancılarında yüklü dolar satışı yaptığı gözlendi. 
     

</TEXT>
</DOC>
