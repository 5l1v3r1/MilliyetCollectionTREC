<DOC>
<DOCNO> 170308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/ekonomi/eko06.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kurla oynayarak ekonomi düzeltilmez' 
</HEADLINE>
<TEXT>

     Merkez Bankası Başkanı Süreyya Serdengeçti, yüzde 5'lik büyüme öngörüsünün gerçekleşmemesi için bir neden olmadığını, yüzde 20 enflasyon hedefinin de tutacağını belirterek, "Enflasyonda belirgin azalma, yılın ikinci döneminde görülecektir. Gıda fiyatlarındaki artış bir risktir ancak, tarım fiyatları cesaret vericidir" dedi. 
     Serdengeçti, önceki gün İstanbul'da ticari banka yöneticilerine yaptığı sunumda, döviz kuru istikrarının suni tedbirlerle sağlanamayacağını da belirterek, "Denge değerinin piyasa koşulları altında ekonomik temellere uygun bir biçimde oluşması gerekir. Ekonomik istikrarın sağlanması ve vadeli işlemler piyasasının etkin çalışması, zaman içinde kur istikrarını da beraberinde getirecektir. Türk Lirasının değer kaybetmesi, dalgalı kur rejimine geçilmesinden sonra 5 kez gerçekleştiği gibi ödemeler dengesi bekleyişlerinde bozulma, programda meydana gelebilecek aksama veya gecikme ya da dışsal şoklar sonucunda yine söz konusu olabilir" dedi. 
     Serdengeçti, TL cinsinden varlıkların getirisinin düşmesinin, döviz talebini artırarak kur üzerinde yukarı doğru bir baskı oluşturabileceğini, kısa vadeli faizlerin düşürülmesinin, ekonomik birimlere ekonominin gidişatı ile ilgili olumlu sinyal vereceğinden, mevcut programa olan güvenin artması ve ters para ikamesinin güçlenmesi ile kur üzerinde aşağı yönlü bir baskı oluşturabileceğini belirtti. 
     

</TEXT>
</DOC>
