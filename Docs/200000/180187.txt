<DOC>
<DOCNO> 180187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/yasam/yas02.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Araçtan fırlayan eşe hüzünlü veda 
</HEADLINE>
<TEXT>

   Otomobillerinin lastiği patladı, bariyerlere çarptılar... Besime İnce arka koltuktan yola fırladı ve bir TIR'ın altında kaldı... 
      MESUT ÇATAK - ERSİN ERCAN Bolu DHA 
   
   Denizli Valisi Recep Yazıcıoğlu'nun ağır yaralanmasına, Denizli Ziraat Odası Başkanı Haldun Tellioğlu'nun da ölümüne neden olan kazanın bir benzeri dün Bolu'da yaşandı. 
   Arka lastiği patlayan otomobil, sürüklenip bariyerlere çarparken arka camdan fırlayıp bir TIR'ın altında kalan Besime İnce 27 parçalanarak öldü. Kazadan yara almadan kurtulan Mehmet İnce 34 ise eşinin elinden tutarak gözyaşı döktü. 
   
   Camdan çıktı 
   Bolu TEM Otoyolu'nun Çaydurt mevkiinde saat 07.30'da meydana gelen kazada, İstanbul'dan Ankara yönüne giden Erdinç Şahin, kullandığı otomobilin sağ arka lastiğinin patlaması üzerine direksiyon kontrolünü yitirdi. Bariyerlere çarpan otomobil, daireler çizerek 20 metre sürüklendikten sonra orta şeritte durdu. Çarpmanın etkisiyle arka camdan yola fırlayan Besime İnce, aynı yönde giden Ahmet Günay yönetimindeki TIR'ın altında kaldı. 
   
   Annelerini kaybettiler 
   TIR'ın 25 metre sürüklediği İnce'nin cesedi dört parçaya ayrıldı. Sürücü Şahin ile eşi Hatice Şahin'in de yaralandığı kazada, Mehmet İnce, oğlu Serkan 7 ve kızı Yasemin 5 yara almadan kurtuldu. 
   
   Eşinin elini bırakamadı 
   112 Acil Servis ambulansıyla İzzet Baysal Devlet Hastanesi'ne kaldırılan yaralılardan Hatice Şahin'in hayati tehlikeyi atlatamadığı belirtildi. 
   Kazadan yara almadan kurtulan Mehmet İnce, parçalara ayrılan eşinin cesedi başına oturarak elinden tuttu. Uzun süre eşinin kanlı elini bırakmayan İnce, gözyaşlarına boğulurken bir yandan da telefonla kendisini arayan yakınlarına yanıt vermeye çalıştı. İnce'yi jandarma güçlükle sakinleştirebildi. 
   
   
</TEXT>
</DOC>
