<DOC>
<DOCNO> 191020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/soneko43.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı 2004'te vergi yükü daha az olacak... 
</HEADLINE>
<TEXT>

     Maliye Bakanı Kemal Unakıtan, Türk milletinin vergi yükünün 2004 yılında, bu yıla oranla daha düşük olacağını söyledi. 
     Unakıtan, İZTO ödül töreninde yaptığı konuşmada, mali disipline çok önem verdiklerini söyledi. İşadamlarının vergiyle ilgili şikayetlerine yanıt veren Unakıtan, ''Sizin şirketiniz böyle olsa fazla masrafları kısar, giderleri azaltır, gelirleri artırmaya çalışırsınız. Bizim de yaptığımız bu... Bunu yaparken mali disipline çok önem veriyoruz'' dedi. 
     2003 yılı bütçesinden 15 katrilyon liralık tasarruf yaptıklarını dile getiren Unakıtan, ''Bir tane araba almadık. Başbakan'ın korumalarının arabaları dökülüyorken, sağ olsun o da bizden araba istemedi. Biz de zaten vermeyecektik. Cumhuriyet tarihinde yapılamayan tasarrufları yaptık'' diye konuştu. 
     Unakıtan, enflasyon canavarından kurtulmaya çalışırken, ekonomiyi büyütmeye uğraştıklarını belirterek, ''Türkiye'nin gerçek milli gelirinin, hesaplanandan daha yüksek olduğunu'' bildirdi. 
     Yaptıkları düzenlemelerle otomotiv sektöründe alımların sırada bekler hale geldiğini kaydeden Unakıtan, şunları söyledi 
     ''Biraz da lüks arabaya vergi almışsak ne olmuş yani Ne var Bunları almamız ekonominin daha iyi olması içindir. Zevkten koymadık, mecburduk. Hiçbir Maliye Bakanı severek vergi koymaz. Memleketin selameti için koymak zorundaydık. Ama burada iyi bir haber vermek istiyorum. Türkiye her sene daha az bir vergi yüküyle karşılaşacak. 2003'e göre 2004'te alacağımız vergilerin milli gelire oranı daha azdır. Türk milletinin 2004 yılında ödeyeceği vergi daha az olacak.'' 
     
     ENFLASYON MUHASEBESİ 
     Bakan Unakıtan Ocak 2004'te yürürlüğe girecek olan enflasyon muhasebesiyle yerli ve yabancı yatırımcının önünün açılacağını belirterek, BP'nin Karadeniz'de petrol aramak için kendisine yaptığı başvuruda, enflasyon muhasebesi şartı aradığını söyledi. 
     Ekonomideki iyi gidişle, uluslararası sermaye gruplarının daha uygun şartlarda para önerilerinde bulunduğunu ve artık direkt yatırımcıların da gelmeye başladığını belirten Unakıtan, ''Türkiye'ye artık cazip dış yatırımcı da gelmeye başladı'' dedi. 
     Unakıtan, ''Bütçesi neredeyse Türkiye bütçesi kadar olan Uzakdoğulu bir yatırımcının'' İzmir Limanı'nı almak istediğini belirterek, ''Biz bu yatırımcıları daha da artıracağız. Özelleştirme neticesinde çok büyük miktarda yabancı yatırımcı gelecek. Çok yakında göreceksiniz ki, Türkiye'nin bu konudaki makus talihi yenilecek'' dedi. 
     Yabancı sermayeyi ''kuşa'' benzeten Unakıtan, ekonomik ve siyasi istikrarın çok önemli olduğunu kaydederek, ''Hüt deseniz kuş uçar gider. İstikrarı bozucu şeylere Türkiye'nin lüksü yok'' diye konuştu. 
     
     KAYITDIŞI EKONOMİ 
     Kayıt dışı ekonomiyle ilgili çalışmalara da değinen Maliye Bakanı Unakıtan, vergiyle ilgili konularda kendisine sürekli ''Hep kümesteki kazları yoluyorsunuz'' eleştirisinin yöneltildiğini kaydederek, ''Kümesi açtım baktım, kaz kalmamış içerde, herkes kaçmış yahu. Millet fiş kesmeyi unutmuş'' dedi. Bu konuda odalara sürekli olarak danışacağını, danışmadan adım atmayacağını dile getiren Unakıtan, ''Adamın kışlığı, yazlığı var, çocukları kolejde okuyor. Beyannamesine bakıyorsun, asgari ücretten daha az. Avrupa'da her çay için ayrı fiş getiriyorlar. Bizdeyse aynı irsaliyeyle arabalar mal getirip götürüyor. Ben sizin içinizden geldim, tüm numaraları biliyorum. Ekonominin önünü kapatmamayım diye yavaş yavaş yapıyorum'' dedi. 
     
     TÜRKİYE VE YUNANİSTAN'IN EKONOMİK İLİŞKİLERİ 
     Türkiye ile Yunanistan arasındaki ekonomik ilişkilere de işaret eden Unakıtan, iki ülke arasındaki çifte vergilendirme sorununu çözdüklerini kaydetti. Unakıtan, Yunan Maliye Bakanıyla yaptıkları görüşme sonrası bu sorunu çözdüklerini, ancak törenin 1 Aralık'ta Ankara'da yapılacağını bildirdi. 
     Bakan Unakıtan, İzmir ile Atina ve Selanik arasına uçak seferlerinin konulması konusundaysa ''Türk Hava Yolları'nın uçak filosu 65'e düştü. Onu biraz artırmak istiyoruz. Kış döneminde biraz daha rahatladılar. Yaparız gibi geliyor ama söz vermiş gibi olmayayım'' dedi. 
     Maliye Bakanı Unakıtan, İzmir Limanı'nın otonom şeklinde işletilmesine de karşı olduğunu, özel bir şirketin işletmesi gerektiğini anlattı. 
     Unakıtan, denizcilerden alınan ÖTV'nin 1 Ocak'tan itibaren kaldırılacağını da söyledi. 
     Öte yandan Bakan Unakıtan, Torbalı'daki Tütün İşletme Müdürlüğü binasının, SSK yataklı dispanserine dönüştürülmesi için izin verdiklerini sözlerine ekledi. 
     
</TEXT>
</DOC>
