<DOC>
<DOCNO> 173376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/ekonomi/aeko.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankayı eskiler kullandı biraz da biz kullanalım 
</HEADLINE>
<TEXT>

   Vakıfbank eski Genel Müdürü Kılavuz, dönemin Devlet Bakanı Aşık'ın 'Eskiler kullandı bu bankayı biraz da biz kullanalım' dediğini söyledi 
      AYHAN AYDEMİR 
   ANKARA 
   
   Vakıfbank'ın eski genel müdürü Hasan Kılavuz'un TBMM Yolsuzlukları Araştırma Komisyonu'na yaptığı sarsıcı açıklamalar, başbakan ve bakanların kamu bankalarına nasıl müdahalede bulunduklarını açıkça ortaya koydu. Kılavuz'un yaptığı açıklamalar, Komisyonun Meclis soruşturması açmasına neden oldu. 
   
   'Talepleri reddettim' 
   Komisyon'a 23 Nisan'da giderek açıklamalarda bulunan Vakıfbank eski Genel Müdürü Kılavuz'dan rapora yansıyan alıntılar şunlar 
   "Sayın Başbakanın yanından dönemin başbakanı Mesut Yılmaz'dı gece saat 2'de telefon 'Şu firmalara kredi ver canım.' Dedim ki 'Veremem. O firma zaten batmış'. 'Yahu işte bu bizim için önemli.' Ama bu tür taleplere kesinlikle direndim..."Zamanın bakanı Eyüp Aşık çıktı bana geldi. 2.5 saat yanımda oturdu ve o sırada yine eski milletvekillerinden Fevzi İşbaşaran sürekli beni arıyor. O da hakaret edince sekreter kız ağlamış, beni bağladı. 'Ne var' dedim. 'Sen telefonlara çıkmıyorsun' falan dedi. 'Sayın Bakan var işte oturuyoruz' dedim. Bana 'Yok yalan söylüyorsun' deyince Eyüp Aşık'ı verdim telefona. O zaman anladı. Sayın Eyüp Aşık'ın o tarihte bana ifadesi şu Yahu bırak, eskiler kullandı bu bankayı, biraz da biz kullanalım kardeşim'.Egebank'ın patronu Murat Demirel'e verilen krediyi almak için günlerce uğraştım ve tahsil ettiğim miktara, tam tersine eklenerek benden sonra krediler verildi.Başbakanlık Teftiş Kurulu Başkanlığı'nda oluşturulan Bankalar Yeminli Murakıpları ve Yüksek Denetleme Kurulu üyelerince ortak yapılan raporların hepsine bakarsanız, dosyalar örtbas edilmiştir.Başbakanlık Teftiş Kurulu Başkanı'na gittim. Dedim ki Üstad bu vize verdiğim raporları size güvenerek verdim ama bu raporlar benim patronumun elinde çıktı ve bana baskı var. Bu nasıl iştir Bana 'Malasef bize de çok baskı var' dedi. 
   O tarihte Halkbank'ın verdiği 40 milyonluk krediden bahsetti ve 'İşte bunu Hüsamettin Özkan ilgili yerlere ulaştırmamızı önlüyor' dedi." 
   
   Demirel kredilerinde Söylemez ismi    Yolsuzluk Komisyonu, Murat Demirel'in sahibi olduğu firmalara Halkbank'tan verilen kredilerde eski bakanlardan Ufuk Söylemez'in de sorumluluğu olduğunu belirtti. 
   Komisyon raporunda şu bilgiye yer verdi "Ortakları Demyön Holding, Şevket Demirel Holding, Gökalp Baştürk, Orhan Aslıtürk, Altemur Kılıç, Ayhan Sezer, Ersin Çamoğlu ve Orhan Azizoğlu olan firma ile aynı gruba ait üç firmaya olumsuz raporlara rağmen kredi açan yönetim kurulu üyeleri Yücel Dirik, Ali İhsan Elgin, Ali Haydar Emre, Salih Şevki Doruk, Yenal Ansen, Ufuk Söylemez, Osman Nuri Ertuğ, Hasan Özcan ve Prof. Dr. Halil Sarıaslan ve Barbaros Olcay ile Levent Şubesi Müdürü Mualla Halistürk ve Ticari Krediler Müdürü Muazzez Ela'nın sorumlu olduğu kanaatine varıldı." 
   
   Usulsüz kredi açan terfi ettirildi    Komisyon, kamu bankalarından toplam 3.3 katrilyonu aşan usulsüz kredi kullandırılmasına ilişkin sorumlulukları bulunan bürokratların ceza alma yerine terfi ettirildiğini açıkladı. Ziraat, Halkbank ve Vakıfbank' taki bazı bürokratların haklarında ceza davası açılmasına hatta mahkumiyet kararları almasına karşın haklarında disiplin soruşturması da açılmadığı belirtildi. Raporda örnek olarak, Yenişehir Şubesi Müdürü Vecihi Koçer'in İç Anadolu Bölge Müdürü, Karaköy Şubesi Müdürü Muzaffer Tek'in İstanbul ve Trakya Bölge Müdürü, Levent Şubesi Müdürü Mualla Halistürk'ün Nişantaşı Şubesi Müdürü, Köroğlu Şubesi Müdürü Sümer Diyar Tunalı'nın Hilmi Şubesi Müdürü olarak üst görevlere atanması gösterildi. 
   
   Soruşturmaya bakan engeli    Usulsüz krediler nedeniyle özel bankalardaki yöneticilerin gözaltına alınıp haklarında dava açılırken, kamu bankalarında şube müdürleri dışında ceza alan olmadığı kaydedildi. Komisyon raporunda, dosyada haklarında suç duyurusunda bulunulan bürokratlar ve haklarındaki iddialar şunlar 
   Ziraat Bankası eski Genel Müdürü ve Yönetim Kurulu Başkanı Selçuk Demiralp ve eski yönetim kurulu üyeleri Osman Akkuzu, Çağlar Ünal, Ahmet Olgun, Aytekin Tece, H.Selçuk Arseven, Ziraat Bankası Ticari Krediler Müdürü Ertan Yongalık, Ziraat Bankası şube müdürü Savaş Özkan ve yardımcısı Sabri Esmek. Raporda söz konusu kişilerle ilgili olarak soruşturma açılmasının Devlet eski Bakanı Kemal Derviş'in "olumsuz" kararıyla engellendiği belirtildi. 
   
   BTR, 80 milyon dolar zarar getirdi    Bayındır Grubu'na ait Banco Turco Romana'nın BTR batışına ilişkin bilgiler de raporda yer aldı. 
   Raporda, Vakıfbank'ı 80 milyon dolar zarara uğratan anlaşmaları imzalayan iştirakler yönetmeni Nevzat Doğulugil, ticari bankacılık başkanı Ömer Seval, genel müdür yardımcıları İrfan Erciyas, Füsun Yazoğlu, genel müdür ve yönetim kurulu başkanı Altan Koçer ile üyeler Selami Celayır, Gürgan Çelebican, Midhat Şeref, Sabih Arkan, Hüseyin Durmaz'ın sorumlu oldukları belirtildi. 
   Raporda, bu kişiler hakkında soruşturma açılması ve suç duyurusunda bulunulduğu kaydedildi. 
   BTR'den devralınan varlıklara yüksek değer tesbit eden DRT ile Andersen Denetim ve Vakıfbank Değerlendirme Birimi hakkında suç duyurusu yapıldı. 
   
   
</TEXT>
</DOC>
