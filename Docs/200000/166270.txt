<DOC>
<DOCNO> 166270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/guncel/agun.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlik hatası, bir aileyi yasa boğdu 
</HEADLINE>
<TEXT>

Cansın, hayatında ilk kez babasının otomobilini gizlice alıp arkadaşıyla trafiğe çıktı. Kontrolü kaybedip panikle el frenini çekince otomobil takla attı. Cansın ön camdan dışarı fırladı... 
     ELİF KORAP İstanbul 

     Babasının "Küçük Cimbomlum" dediği Cansın Barlık, 16 gün önce karnesini alıp bir üst sınıfa geçti. Okulun tatil olmasıyla birlikte ailesiyle Silivri'deki yazlıklarına gitti. Neşeyle çıkılan bu yolculuğun kendisine bir felaket getireceğini bilmeden... 
     Cansın, 27 Haziran akşamı daha önce hiç yapmadığı bir şeyi yaptı. İsveç'ten gelen arkadaşı Umut Kanyılmaz'la sitede küçük bir tur atmak için izin istemeden babasının otomobilinin anahtarlarını alıp direksiyona oturdu. Direksiyona geçince planlar değişti, sitede atılacak küçük tur birden büyüdü, Londra Asfaltı'na taştı... 
     
     YEMEĞE BEKLİYORLARDI 
     Cuma akşamıydı... Yani trafiğin en yoğun olduğu zaman... Çünkü bölgede yazlığı olanlar, işten çıkmış, haftasonu tatili nedeniyle yollara dökülmüştü... Babasından ilk kez otomobil çalmanın heyecanıyla sitenin kapısından çıkan Cansın, belki de bu yoğun trafiğin ortasına düşmenin şaşkınlığıyla bir anda kendini yolun kenarındaki mıcırların üzerinde buldu. Kontrolü kaybetti. 
     Aklına gelen ilk şey, ölümüne neden olacak korkunç bir hataydı hızla el frenini çekti. Bu ani fren yüzünden otomobil takla attı. Babası Ali Barlık ve annesi Yasemin Barlık, evde akşam yemeğine Cansın'ı beklerken olup bitti bunların hepsi... Cansın otomobilin ön camından fırlarken ailesinin hayatından da uçup gitti. 
     
     UMUT DA CENAZEDEYDİ 
     11 Haziran'da 16 yaşına giren Cansın'ın cenazesi dün Ataköy 5. Kısım Camii'ndeydi. Kazada Cansın'la aynı otomobilde olan ama mucize eseri aynı kaderi paylaşmayan Umut Kanyılmaz da oradaydı... Boynunda kaza nedeniyle takılan bir boyunluk vardı... Arkadaşına olan son görevini yerine getirirken gözlerini boşluğa dikmiş, belli ki o korkunç anı tekrar tekrar yaşıyordu. Cansın'ın Robert Kolej'inden arkadaşları ve öğretmenleri de cenazedeydi. Çevresine neşe saçan, yaşamayı çok seven biri olarak tanımladıkları Cansın'ın Galatasaray bayrağına sarılı tabutunun başında gözyaşı döküyorlardı. 
     
     'TEK ÇOCUĞUMUZDU' 
     Anne Yasemin Barlık, biricik oğlunu kaybetmenin acısıyla fenalaştığı için bir otomobile bindirilirken, baba Ali Barlık, gözyaşları içinde, oğlunun daha önce hiç böyle bir şey yapmadığını anlatıp, diğer gençlere sesleniyordu "Oğlum, küçük cimbomlum ilk defa bizden izinsiz otomobili alıp gezmeye gitmiş. Bu onun ilk hatasıydı. Gençlik işte, gizlice almış otomobili. Çocuklar böyle hatalar yapıp ailelerini kahretmesinler. Hiç haberimiz yoktu. Olsa izin verir miydik Yaşamayı çok seven bir çocuktu. O bizim tek çocuğumuzdu, canımızdı..." 
     
     
     
     

</TEXT>
</DOC>
