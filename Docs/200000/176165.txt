<DOC>
<DOCNO> 176165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sontur06.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da toplu taşıma ücretlerine zam tartışması 
</HEADLINE>
<TEXT>

     Minibüs ve halk otobüsçüleri, Ankara'da taşıma ücretlerinin 750 bin liradan 1 milyon liraya yükseltilmesini talep etti. 
     Ankara Büyükşehir Belediye Başkanı Melih Gökçek taşıma ücreti için 900 bin liranın uygun olacağını kaydederken, Tüketiciler Birliği, zam talebine şiddetle karşı çıktı. 
     Özel Halk Otobüsçüleri Odası Başkanı Bahattin Göktaş, benzin ve yedek parça girdi maliyetlerinin, taşıma ücretlerine 16 ay önce yapılan son zammın ardından önemli ölçüde arttığını savundu. 
     Türkiye'nin çeşitli illerinde toplu taşım ücretlerine zam yapılmasına rağmen, Ankara'da artışa gidilmediğini belirten Göktaş, taleplerinin, yüzde 33.3'lük bir zamla öğrenci biletinin 750, tam biletin ise 1 milyon liraya çıkarılması olduğunu söyledi. 
     Taleplerini Başkan Gökçek'e ilettiklerini ifade eden Göktaş, ''Ancak, Melih Bey'in bize resmen ya da sözlü olarak ulaşmış bir kararı yok'' dedi. 
     -''900 BİN LİRADAN YANAYIM''- Ankara Büyükşehir Belediye Başkan Melih Gökçek ise Özel Halk Otobüsleri ve Minibüsçüler Odası'nın zam talebini, ilk Ulaşım Koordinasyon Kurulu Merkezi UKOME toplantısında değerlendireceklerini bildirdi. 
     Gökçek, ''Onlar, en kısa mesafenin 1,5 milyon lira olmasını istiyorlar. Ben ise 900 bin liradan yanayım. UKOMe toplantısından sonra kesin karar verilecek'' dedi. 
     
     TÜKETİCİLER BİRLİĞİ, YARGIYA GİDECEK 
     Tüketiciler Birliği Genel Başkan Yardımcısı ve Ankara Şube Başkanı Üstün Bol, Ankara'da toplu taşıma ücretlerine zam yapılacağı yolundaki söylentinin gerçekleşmemesini umduklarını söyledi. Bol, zam yapılırsa öncelikle yargıya başvuracaklarını, bunun yanı sıra protesto eylemleri sergileyeceklerini bildirdi. 
     Üstün Bol, dövizin Türk Lirası karşındaki değer kaybı ve akaryakıt fiyatlarının aylardır artmamasının toplu taşıma maliyetlerini düşürdüğünü ifade etti. 
     ''Her şeyin fiyatı inerken, halkın en çok ve zorunlu olarak kullandığı toplu taşıma ücretlerine zam talebinde bulunmanın insaflı ve mantıklı tarafı yoktur'' diyen Bol, şöyle konuştu 
     ''Daha önce yaşanan deneyimlerden de anlaşılacağı gibi, Ankara'da Belediye Başkanı Melih Gökçek'in istemediği bir şey yapılamaz. Eğer Melih Gökçek istemezse, bu zammın olması mümkün değil. Gökçek, aksi yönde bir tutuma girerse, daha önce yaptığı açıklamalara ters düşmüş olacak. Bunun olmamasını, söylentilerin gerçekleşmemesini umuyoruz.'' 
     
     MALİYET UNSURLARININ DURUMU 
     Özel otobüsçüler ve minibüsçülerin son zammı Yüzde 25 aldıklarını ifade ettikleri Mayıs 2002'den bu yana, motorin fiyatı yaklaşık yüzde 28.5, ABD Doları'nın fiyatı yüzde 1.3 yükseldi. Euro-dolar sepetinde aynı dönemde gerçekleşen artış ise yüzde 14,5 dolayında oldu. 
     Yedek parça fiyatları da genel olarak döviz fiyatlarıyla paralel artış gösterdi. 
     
</TEXT>
</DOC>
