<DOC>
<DOCNO> 153330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur15.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 1 Mayıs'ta şu yollar trafiğe kapatılacak... 
</HEADLINE>
<TEXT>

     İstanbul Emniyet Müdürü Celalettin Cerrah, 1 Mayıs'ın yasalara uygun şekilde kutlanması halinde herkese yardımcı olacaklarını belirterek, ''Kanunsuz herhangi bir şey yapmasınlar. Yaparlarsa, biz de kanuni işleri yaparız'' dedi. 
     Odesa ve İstanbul valileri tarafından geçen yıl yapılan ''Ticari, Ekonomik, Bilimsel, Teknik ve Sosyal Alanda İşbirliği Anlaşması''nın işlev kazanması için düzenlenen ek protokol imza töreninden sonra, basın mensuplarının 1 Mayıs önlemlerine ilişkin sorularını yanıtlayan Cerrah, bu konuda tüm hazırlıkların tamamlandığını bildirdi. 
     Cerrah, ''Yasalara uygun şekilde 1 Mayıs'ı, İşçi Bayramı'nı kutlarsak, herkese yardımcı oluruz. Kanunsuz herhangi bir şey yapmasınlar. Yaparlarsa, biz de kanuni işleri yaparız'' diye konuştu. 
     
     TRAFİK ÖNLEMLERİ 

     Bu arada, 1 Mayıs kutlamaları kapsamında Çağlayan Meydanı'nda yapılacak miting nedeniyle bazı cadde, sokak ve kavşaklar, 1 Mayıs Perşembe günü saat 07.00'den itibaren araç trafiğine kapatılacak. 
     İstanbul Emniyet Müdürlüğü Basın Protokol ve Halkla İlişkiler Şubesi'nden yapılan yazılı açıklamada, saat 07.00'den miting sonuna kadar Darülaceze, Piyalepaşa, Çağlayan Vatan, Kağıthane, Dr. Cemil Bengü, İzzetpaşa, Abide-i Hürriyet, 28 Nisan ve Halide Edip Adıvar caddeleri ile Akar, Eğitim, Ayazma, Gürun, Fırın Arkası, 1. Fırın Aralığı, Çınar, Çağlayan Top Sahası Yanı, Egemen, Yurt, Kanarya, Zafer, Yavuz, Avcılar, Yeni Yol ve Feriköy Kasap sokaklarının araç trafiğine kapatılacağı belirtildi. 
     Açıklamada, yine aynı saatten itibaren Kasımpaşa ve Okmeydanı'ndan Piyalepaşa Bulvarı'na, Okmeydanı ve Piyalepaşa Bulvarı'ndan Çağlayan istikametine, D-100 Karayolu'ndan Çağlayan ve Kasımpaşa'ya, Vatan Caddesi'nden Çağlayan'a çıkış, Mecidiyeköy'den Çağlayan'a gidiş Kuştepe Işıklar, Şişli'den Çağlayan'a gidiş Hürriyet Tepesi Işıklar, Kağıthane Caddesi'nden Çağlayan'a çıkış, Okmeydanı Kavşağı'ndan Darülaceze Caddesi'ne geliş, TEM'den Darülaceze Caddesi'ne geliş, Piyalepaşa'dan Darülaceze Caddesi'ne geliş, Perpa Darülaceze gelişi, Gürsel Mahallesi gelişi, Halide Edip Adıvar Caddesi Şişli'den geliş ve Şişli'den Çağlayan'a gelişi kapsayan kavşak ve katılımların da araç trafiğine kapalı olacağı bildirildi. 
     Emniyet açıklamasında, kapalı cadde, sokak ve kavşaklar nedeniyle Kasımpaşa'dan Çağlayan yönüne gidecek sürücülerin Okmeydanı ve Kağıthane, Okmeydanı'ndan Piyalepaşa yönüne gideceklerin Haliç Hasköy, Kağıthane'den Çağlayan yönüne gideceklerin Okmeydanı-Sütlüce-Çeliktepe ve Gültepe, Vatan Caddesi'nden Çağlayan yönüne gideceklerin E-5, D-100 Karayolu'ndan Çağlayan ve Piyalepaşa yönüne gideceklerin Okmeydanı ve Mecidiyeköy-Balmumcu, Mecidiyeköy'den Çağlayan yönüne gideceklerin E-5 veya Şişli, Şişli'den Çağlayan yönüne gideceklerin E-5'ten Mecidiyeköy-Kuştepe-Dereyolu, Okmeydanı'ndan Mecidiyeköy'e gideceklerin E-5, TEM ve Okmeydanı'ndan Şişli istikametine gideceklerin de Haliç veya Mecidiyeköy istikametlerini kullanabilecekleri kaydedildi. 
     




</TEXT>
</DOC>
