<DOC>
<DOCNO> 160874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/ekonomi/aeko.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cin gibi alışveriş 
</HEADLINE>
<TEXT>

İstanbul'da yayın yapan yerel M - TV, 15 Mayıs'ta Turgay Ciner'e satıldı. 16 Mayıs'ta RTÜK'ten faks geldi Ulusal yayın başvurunuz kabul edildi. Ciner'in 'ulusal yayın hakkı' bilgisini sahiplerinden önce öğrendiği kuşkusu doğdu 
     EKONOMİ SERVİSİ 

     Etibank'ı batıran Dinç Bilgin'den, Sabah gazetesinin marka ve lisans hakkını kiralaması BDDK tarafından 'mal kaçırma' operasyonu olarak değerlendirilip davaya konu edilen Turgay Ciner'in son olarak yerel bir kanal olan M - TV'yi Marmara TV , 'ulusal kanal' hakkı kazanmadan bir gün önce sahibi Hüseyin Şimşek'ten düşük bir fiyata aldığı belirtiliyor. 
     Edinilen bilgilere göre, RTÜK'ün Radyo Televizyon Üst Kurulu , frekans vermek üzere yalnızca ulusal çapta kanallar için açtığı ihale, 'ulusal kanal olmak isteyen yerel kanalların dışarıda bırakılmasının haksızlık olduğu' gerekçesi ile açılan dava sonucu iptal oldu. 
     RTÜK, bu gelişmeden sonra, 'ulusal kanal olmak için başvurmuş yerel kanalları da kapsayan bir karar aldı. Bu karara göre, gerçek frekans ihalesine kadar geçici ulusal yayın lisansı anlamına gelen 'geçici rejim' kapsamına İstanbul Maltepe'de yayın yapan M-TV de alındı. Böylece M - TV fiilen ulusal yayın lisansına sahip bir TV haline gelmiş oldu. 
     Ancak, RTÜK'ün 8 Mayıs'ta aldığı bu karar M-TV'ye ancak 16 Mayıs'ta faksla iletildi. Bu bilgiye sahip olmayan M-TV sahipleri, bu tarihten bir gün önce 15 Mayıs'ta girişimde bulunan Turgay Ciner'in teklifine olumlu yanıt verdiler. 
     Böylece ellerindeki kanalın 'ulusal yayın lisans hakkı sahibi olduğunu bilmeden, 'yerel kanal' fiyatı ile satmış oldular. Satış anlaşmasına imzalar atıldıktan bir gün sonra 16 Mayıs'ta RTÜK'ün M - TV'ye 'ulusal kanal oldunuz' faksı geldi. 
     
     Gece yarısına kadar çalıştılar 
     M-TV'nin, Turgay Ciner'e geçmesinden bir gün sonra 'ulusal yayın hakkı sahibi kanal' niteliği kazanması, kanalın satışı ile ilgili olarak 15 Mayıs akşamı gece yarısına kadar acil bir çalışmanın yürütülmüş olması, Ciner'in M-TV'nin ulusal yayın hakkına sahip kanal haline geldiğinden, sahiplerinden önce bilgi sahibi olduğu kuşkusunu yarattı. 
     Turgay Ciner'in M-TV'nin sahibi Hüseyin Şimşek ile yaptığı anlaşmaya göre kanala yaklaşık 4 milyon dolar ödediği belirtiliyor. Oysa ulusal kanallların fiyatı 40 milyon dolardan başlıyor. 
     M-TV'nin sahibi Şimşek satışı yaptıktan bir gün sonra saat 19.45'te gelen faksla kanalının ulusal yayın hakkı aldığını öğreniyor. Ve Ciner'e giderek aldıkları paranın çok az kaldığını söylüyor. Ciner'in de bu haberin dışarı sızmaması kaydıyla bir ay içinde kendilerine biraz daha para ödeyeceği sözü verdiği bildiriliyor. 
     

</TEXT>
</DOC>
