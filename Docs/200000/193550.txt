<DOC>
<DOCNO> 193550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sonspo11.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hezimet Çizme'de manşetlerde Chelsea'den Lazio'ya 4 şamar 
</HEADLINE>
<TEXT>

     Avrupa Şampiyonlar Ligi'nde SS Lazio, kendi sahasında Chelsea karşısında aldığı 4-0'lık yenilginin şokunu yaşıyor. 
     İtalyan basınında bugün yer alan haberlerde, Beşiktaş'ın Sparta Prag'ı yenmesinin ardından, G Grubu'nda SS Lazio'nun turu geçememe riskiyle karşı karşıya olduğu vurgulandı. Gazeteler, ilk kez bir İtalyan takımının Avrupa Kupaları'nda kendi evinde 4 gol yemesi üzerine çok sert manşetler atarken, futbolcuları yerden yere vurdu. 
     
     LA GAZZETTA ''ABROMOVİCH LAZİO'YU SİLİP SÜPÜRDÜ'' 

     La Gazzetta dello Sport'un ilk sayfasında SS Lazio'nun hezimeti, sadece spottan duyuruldu. Bu spotta, ''Lazio, Olimpiyat Stadı'nda küçük düşürüldü. Ranieri'nin Chelsea'si 4-0 kazandı. Mihajloviç adeta aklını kaybetmiş gibiydi'' ifadesi kullanıldı. 
     Olimpiyat Stadı'ndaki karşılaşmayı Chelsea Kulübü Başkanı Roman Abromovich'in şeref tribününden tüm aile bireyleriyle birlikte izlediğini belirten La Gazzetta dello Sport, iç sayfadaki başlığında da İngiliz takımının patronunu ön plana çıkarmayı yeğledi. Başlıkta, ''Abromovich Lazio'yu silip süpürdü'' denilirken, hemen altındaki spotta ise Lazio'nun durumu şöyle özetlendi 
     ''Crespo gol atmakta gecikmedi. Sereni tam bir faciaydı. Mihajloviç oyundan atıldı. Gök Mavililer tam 4 gol yediler.'' La Gazzetta, Teknik Direktör Roberto Mancini'nin özeleştiriden kaçınmamakla birlikte, halen iyimser olduğunu vurguladı. Haberde, Mancini'nin, ''Yola devam etmemiz halen mümkün'' dediği aktarıldı. 
     
     CORRİERE ''LAZİO, İŞİN PEŞİNİ BIRAKMA'' 

     Merkezi Roma'da bulunan Corriere dello Sport gazetesi ise hezimet sonrasında SS Lazio'ya yine de moral vermeyi amaçlayan bir manşet kullandı. Manşetinde gökmavililere seslenen Corriere dello Sport, ''Lazio, işin peşini bırakma'' dedi. İç sayfada ise ''Chelsea, Lazio'yu silip geçti'' denildi. 
     Corriere dello Sport, SS Lazio'nun turu geçme şansını zora soktuğunu ise şu ifadelerle dile getirdi 
     ''Lazio'nun turu geçmesi için Beşiktaş'ı yenmesi ve Prag'da kaybetmemesi gerekecek. Beşiktaş ile beraberlik durumunda ise Lazio hem Sparta Prag'ı yenmek, hem de Chelsea'nin Türkleri yenmesini beklemek zorunda kalacak. Bir yenilgi, Lazio'nun tura elveda demesi anlamına geliyor.'' 
     
     İTALYA'DA BİR İLK 

     Merkezi Torino'da bulunan ve kuzeydeki takımları desteklemesiyle ünlü Tuttosport gazetesi, SS Lazio'nun yenilgisini ''rezalet'' olarak niteledi. Gökmavililerin hezimeti ilk sayfadan, ''Chelsea'den Lazio'ya 4 şamar'' şeklinde bir manşetle duyuruldu. İç sayfadaki haber başlığında da ''Lazio için rekor düzeyde bir hezimet'' denildi. 
     Tuttosport, ''Avrupa Şampiyonlar Ligi'nde hiçbir İtalyan takımı kendi sahasında 4 gol yememişti'' değerlendirmesini de yaptı. 
     
</TEXT>
</DOC>
