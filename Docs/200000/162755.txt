<DOC>
<DOCNO> 162755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo20.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Owen ''İkinci yarıda hayatımın performansını gösterdim '' 
</HEADLINE>
<TEXT>

     12. Avrupa Futbol Şampiyonası 7. Eleme Grubu'nda Türkiye ile aynı grupta bulunan İngiltere'nin, dün Slovakya ile yaptığı maçta iki gole imza atarak, galibiyette büyük rol oynayan Michael Owen, ''Maçın ikinci yarısında çıkardığım oyun, şimdiye kadar gösterdiğim en iyi performanslardan biriydi'' dedi. 
     David Beckham'ın cezalı olması nedeniyle sahaya takım kaptanı olarak çıkan Owen, bu yıl 50'ncisi yapılan İngiltere Kupası'na katılan en genç futbolculardan biri. 
     Avrupa Şampiyonası 7. Eleme Grubu maçında Slovakya'ya attığı 2 golle, milli takımda kaydettiği gol sayısını 22'ye çıkaran Owen, ''Maçın ikinci yarısında çıkardığım oyun, şimdiye kadar gösterdiğim en iyi performanslardan biriydi. Kötü oynadığımızı düşünmememe rağmen ilk yarı bizim için pek iyi geçmedi. İlk yarı bittiğinde taraftarlarımız biraz endişeliydi. Tabii ki biz de'' değerlendirmesi yaptı. 
     Maçta ilk yarıdan sonra takım menajerinin kendileriyle konuştuğunu anlatan Owen, ''İkinci yarı sahaya çıktığımızda bambaşka bir İngiltere vardı. Bize, oyunu kovalamamamızı, eğer iyi savunma yaparsak şansımızı kendimizin yaratacağını söyledi'' dedi. 
     Takımda çok fazla genç oyuncu bulunduğu için biraz tecrübesiz olduklarını belirten Owen, ikinci yarı çok sağlam savunma yaptıklarını ve Slovakya'nın ataklarına izin vermediklerini söyledi. Owen, ''Bu 3 puanı aldığımız için çok mutluyum'' diye konuştu. 
     
</TEXT>
</DOC>
