<DOC>
<DOCNO> 182474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo17.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor umudunu yitirmiyor... 
</HEADLINE>
<TEXT>

     Bursaspor Kulübü Basın Sözcüsü Sedat Kaya, Gençlerbirliği karşısında 0-0'lık skorla alınan beraberliği, henüz galibiyetle tanışamamanın yol açtığı strese bağlayarak, ''Alacağımız bir galibiyetle kabuğumuzu kırarız'' dedi. 
     Kaya, sezon başında ''yeni bir kadro oluşturduklarını, bu nedenle takımın oturması için zamana ihtiyaç olduğunu'' söylediklerini ifade ederek, her geçen hafta takım olma yolunda çok olumlu sinyaller aldıklarını bildirdi. 
     Ligin en agresif ve çabuk futbol oynayan takımlarından biri olan Gençlerbirliği karşısında sergilenen oyunu beğendiklerini kaydeden Kaya, ''İyi futbol oynuyoruz. Biraz şansa ve zamana ihtiyacımız var. Alacağımız bir galibiyetle kabuğumuzu kırarız'' diye konuştu. 
     Kaya, dün takıma verdikleri destek ve maçın ardından oyuncuları soyunma odasına alkışlarla uğurlamalarından dolayı yeşil-beyazlı taraftarlara da teşekkür etti. 
     
</TEXT>
</DOC>
