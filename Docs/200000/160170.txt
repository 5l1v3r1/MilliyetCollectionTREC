<DOC>
<DOCNO> 160170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun26.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Condoleezza Rice İran'ı bombaladı 
</HEADLINE>
<TEXT>

     Beyaz Saray'ın Ulusal Güvenlik Danışmanı Condoleezza Rice, İran'ın Ortadoğu'daki terörizmi desteklediğini, bir nükleer silah programı üzerinde çalıştığını ve El Kaide yöneticilerini barındırdığını söyledi. 
     Rice, Alman ''Handelsblatt'' adlı ekonomi gazetesine yaptığı açıklamada, İran'ın ''saldırgan bir gündemi'' olduğunu ifade eden Rice, ''Tahran rejimi, kendi halkı içindeki kadın hakları ve toplumun modernleşmesi yönündeki istekleri bastırmak için her şeyi yaptı'' şeklinde konuştu. 
     ABD ile AB'nin, kitle imha silahlarının yayılmasını bir an önce engellemesi gerektiğini kaydeden Rice, ''Hemen harekete geçmeliyiz. Irak'taki gibi bir durumla bir daha karşı karşıya kalmamalıyız'' dedi. 
     ABD Başkanı George W. Bush'un, Ortadoğu'ya yapacağı ziyaret ile barış sürecinin çok önemli olduğunu göstermek istediğini belirten Rice, ''Hem İsrail, hem de Filistinliler artık sorumluluk üstlenmek zorundalar'' diye konuştu. 
     Rice, ABD-Almanya ilişkileri ile ilgili olarak da, ''Çok zor günler geçirdik, ama bunu aşacağız. Almanya'nın Irak konusundaki tutumu ABD'de hayal kırıklığı yarattı. Bu, ittifakımızdan ve dostluğumuzdan çok fazla şey beklememizden kaynaklandı'' dedi. 
     Bush ile Almanya Başbakanı Gerhard Schröder arasındaki ilişkinin eskisi gibi olup olmayacağı sorusuna karşılık da Rice, ''Bunu bekleyip göreceğiz'' demekle yetindi. 
     Fransa'nın tutumunun da kendilerini hayal kırıklığına uğrattığını kaydeden Rice, ''Dönem dönem ABD'nin gücünün, Saddam Hüseyin'in gücünden daha tehlikeli görülmesi bizi çok üzdü'' dedi. 
     
</TEXT>
</DOC>
