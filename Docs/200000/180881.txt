<DOC>
<DOCNO> 180881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/soneko07.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
20 yaşın üzerinde arabam var. Ne yapmalıyım 
</HEADLINE>
<TEXT>

     Özel Tüketim Vergisi ÖTV indirimi teşviği sağlayan 20 yaş üzeri araçların hurdaya ayrılarak yerine yenilerinin alınmasını içeren uygulamadan yararlanmak isteyenlerin, öncelikle ellerindeki araçlar için hurda belgesi almaları gerekiyor. 
     Edinilen bilgiye göre, 20 yaşın üzerindeki araçları için hurda belgesi almak isteyenlerin, önce bulundukları ilin Taşıtlar Vergi Dairesi'nden ''borcu yoktur'' yazısı almaları zorunlu. 
     Araç sahipleri veya vekil tayin ettikleri kişinin daha sonra araca ait plakalar ve trafik tescil belgesi ruhsat ile birlikte, Trafik Tescil Şube Müdürlüğü'ne müracat etmeleri gerekiyor. 
     Burada gerekli işlemler yapılarak, araca ''hurda'' belgesi veriliyor. Araç sahipleri hurda belgesinin tasdikli fotokopisi ile yeni alacakları otomobil firmasına gidiyorlar. 
     Bu arada Ankara Emniyet Müdürlüğü Trafik Tescil Şube Müdürlüğü'ne şimdiye kadar 200'ün üzerinde araç sahibinin hurda belgesi için başvurduğu belirtilirken, uygulamadan yararlanmak için Türkiye genelinde kaç araç sahibinin başvuruda bulunduğuna ilişkin verilerin, 15 Eylül'den sonra netleşebileceği kaydedildi. 
     
     20 YAŞ ÜSTÜNDEKİ ARAÇLARI FİYATI ARTTI 
     Öte yandan söz konusu uygulamadan yararlanmak isteyenlerin sayısı her geçen gün artarken, uygulama 20 yaşın üzerindeki araçların fiyatının yükselmesine neden oldu. 
     Daha önce 500-600 milyon lira arasında satılan çeşitli modellerdeki 20 yaş üstündeki araçların şu anda 750 milyon lira ile 1 milyar lira arasında satıldığı kaydedildi. 
     
     HURDA ARAÇLAR NE YAPILIYOR 
     Hurdaya çıkan araçlar ise bir başka sektör için kazanç oluşturuyor. Hurdaların işe yarayan parçaları alınıyor, işe yaramayan parçaları fabrikalara eritmeye gidiyor. Eritilen parçalar genelde demir çubuklar halinde tekrar kullanıma kazandırılyor. 
     Hurdacılar, 20 yaşın üzerindeki araçların parçalarının özellikle yeni çıkan yasadan sonra bir işe yaramadıklarını ve bu araçlarının tamamının eritmeye gittiğini söylediler. 
     Söz konusu uygulamayla hurda aracın bollaştığını ve bu nedenle fiyatların düştüğünü anlatan Ankaralı hurdacı Ali Yılmaz, ''Uygulama çıkmadan önce 20 yaşın üzerinde araçların parçalarına talep geliyordu ve iyi fiyatlardan parçaları satılıyorduk. Şimdi bu parçalara talep çok azaldı ve 20 yaş üzerindeki araçların hurda fiyatları düştü'' diye konuştu. 
     
     HURDANIN KİLOGRAMI 100-150 BİN LİRA 
     Hurdanın kilogramının ise 100-150 bin liradan satıldığını belirten hurdacılar, bir tonluk bir aracının hurdasının da 100-150 milyon lira ettiğini söylediler. 
     İstanbul ve Ankara gibi büyük şehirlerde genelde bakımlı araçların bulunduğunu ve buradalarda 20 yaş üzerinde araç bulmanın zor olduğunu da belirten hurdacılar, bu nedenle bazı kişilerin Anadolu'da hurda araç avına çıktıklarını bildirdiler. 
     Hurdaya araçların parçalarını satın bazı hurdacılar da uygulamadan sonra kendilerine, ''aracın parasını ben vereyim, sen de bana hurda belgesini'' ver şeklinde öneri getirdiklerini kaydettiler. 
     
</TEXT>
</DOC>
