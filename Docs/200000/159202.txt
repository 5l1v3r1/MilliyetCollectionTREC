<DOC>
<DOCNO> 159202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sondun09.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Orgeneral Özkök'ün açıklamaları ABD basınında... 
</HEADLINE>
<TEXT>

     ABD'de yayımlanan The Washington Post gazetesi, Genelkurmay Başkanı Orgeneral Hilmi Özkök'ün dünkü açıklamalarıyla ilgili haberinde, Orgeneral Özkök'ün ordu içinde görüş ayrılıkları bulunduğu yolundaki haberleri yalanladığını yazdı. 
     Gazetenin İstanbul çıkışlı haberinde, Özkök'ün sözleri, toplantı yaptığı gazetecilerden bazılarının ifadelerine göre verildi. 
     Haberde, ''Orgeneral Özkök, bazı genç subayların hükümetten rahatsız olduğu haberlerini yalanladı, ordunun tek bir sesle konuştuğunu ve hükümetle olan bazı farklılıkların Türkiye'nin demokratik Anayasası'nın normal prosedürleri çerçevesinde çözüleceğini söyledi'' denildi. 
     Gazete, Özkök'ün ''darbeyle'' ilgili bir soruya, ''Böyle bir kelimeyi duymak bile istemiyorum'' şeklinde yanıt verdiğini yazdı. 
     Toplantıya katılan bir gazeteci, The Washington Post'a, ''Orgeneral Özkök, ordunun hükümetin bazı atamalarıyla ilgili çekinceleri olduğunu kabul etti'' dedi. 
     Gazete, Orgeneral Özkök'ün, Türkiye'nin AB hedefine ordunun bağlı olduğunu vurguladığını da yazdı. 
     
</TEXT>
</DOC>
