<DOC>
<DOCNO> 158877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur02.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bandırma'da Hava Üssü'ne yıldırım düştü, bir er öldü... 
</HEADLINE>
<TEXT>

     Bandırma 6. Ana Jet Üssü Komutanlığı'nda, halı sahada futbol oynayan askerlerin üzerine yıldırım düşmesi sonucu bir er öldü, bir er de yaralandı. 
     Alınan bilgiye göre, Bandırma 6. Ana Jet Üssü Komutanlığı'nda vatani görevini yapan erler, görev bitiminin ardından halı sahada futbol oynamaya başladılar. Sağanak yağış altında oyunlarını sürdüren erlerin üzerine yıldırım düştü. Sahada büyük panik yaşanmasına neden olan olayda, Adem Sevinç ve Şahin Bostancı ağır yaralandı. 
     İlk müdahaleleri üs komutanlığında yapılan erler, daha sonra askeri ambulansla Uludağ Üniversitesi Tıp Fakültesi Hastanesi'ne sevk edildi. 
     Adem Sevinç, yoğun bakım ünitesinde yapılan tüm müdahalelere rağmen kurtarılamazken, Şahin Bostancı'nın tedavisinin sürdüğü bildirildi. 
     
</TEXT>
</DOC>
