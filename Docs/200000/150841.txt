<DOC>
<DOCNO> 150841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sontur19.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Lise öğrencisine kanlı saldırı... 
</HEADLINE>
<TEXT>

     Avcılar'da, lise son sınıfta okuyan bir öğrenci, staj amacıyla gittiği işyerinin önünde uğradığı silahlı saldırı sonucunda öldürüldü. 
     Avcılar Endüstri Meslek Lisesi tesviye bölümünde 1829 numarayla 11-F sınıfında okuyan Cihan Aydemir 19 , yaklaşık 3 ay önce, Firuzköy Bulvarı üzerindeki Pitsan Makine Sanayii'nin torna tesviye atölyesinde staja başladı. 
     Aydemir, haftanın belirli günlerinde olduğu gibi bu sabah da staj yaptığı işyerine gitmek üzere yola çıktı. İşyerinin önüne kadar gelen Aydemir, henüz kimliği belirlenemeyen bir kişinin silahlı saldırısına uğradı. 
     Cihan Aydemir'e arkadan ateş eden saldırgan, yaya olarak kaçtı. Yürüyerek işyerinin kapısından içeri giren ve kapının önüne düşen Aydemir, burada çalışanlar tarafından Avcılar Hospital'a kaldırıldı. Lise öğrencisi genç, tüm müdahalelere rağmen kurtarılamadı. 
     
     TEHDİT İDDİASI ARAŞTIRILIYOR 

     Bu arada, Cihan Aydemir'in ablasıyla evlenmek isteyen ancak Aydemir ailesi tarafından bu istemi geri çevrilen bir kişinin, aileyi telefonla arayarak tehdit ettiği öğrenildi. 
     Kızlarını vermedikleri takdirde Aydemir ailesinden birini öldüreceğini söylediği öne sürülen bu kişi, cinayet zanlısı olabileceği gerekçesiyle polis tarafından aranmaya başlandı. 
     Öte yandan, yapılan inceleme sonucunda, olayda kullanılan silahın 7.65 milimetre çapında tabanca olduğu belirlendi. 
     Avcılar Endüstri Meslek Lisesi ile Pitsan Makine Sanayii'nin yetkilileri, Cihan Aydemir'in başarılı, sakin, sorunsuz bir öğrenci ve çalışkan bir stajyer olduğunu bildirdiler. 
     





</TEXT>
</DOC>
