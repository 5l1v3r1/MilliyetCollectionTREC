<DOC>
<DOCNO> 173031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sonspo11.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcularla kağıt oyna, daha sonra maça gel 
</HEADLINE>
<TEXT>

     Belçika Birinci Futbol Ligi'nde yer alan kulüpler, futbolda yaşanan ekonomik krize ilginç çözümler buluyor. 
     Bazı kulüpler, daha çok seyirciyi sahaya çekmek için kombine bilet fiyatlarında yüzde 25'e varan indirimlere giderken, bazıları şeker ve çikolata dağıtımı veya daha ilginç yöntemlere başvuruyor. 
     Bunlardan Club Brugge, şeker ve çikolata dağıtımının yanısıra aileleri tribünlere çekmek için futbolcularla birlikte iskambil oyunları, görüşmeler gibi organizasyonlar düzenliyor. 
     Bazı kulüpler de forma, flama ve rozet gibi malzeme satışları yaparken, geçen pazar günü Gençlerbirliği ile karşılaşan Lokeren, evlere dergi dağıtarak, 4 maç bileti alana 1 tane de ücretsiz veriyor. 
     Kulüp ayrıca tıpkı siyasi seçimlerdeki gibi futbolcuları otobüsle il il gezdirip oyuncuların halkla yakınlaşmasını sağlıyor. 
     Bu yöntemle taraftarların kulüple arasındaki bağı geliştirmeyi düşünen Lokeren, maçtan 1 saat önce imza dağıtımı, oyuncuların bisiklet yarışlarına katılması, hatta taraftarlarla birlikte havuzda yüzmesini amaçlıyor. 
     Bu yöntemi sürdüren Lokeren Kulübü'nde, menajer Orlans, ''Bizde futbol oynamak isteyen oyuncular sosyal, sporun her dalında aktif ve taraftara karşı çok saygılı olmalı. Artık eskisi gibi belli bir havada olan ve kendini yükseklerde gören futbolcuların, bizim kulüpte işi yok'' dedi. 
     İngiliz futbolcu David Beckham'ı da örnek veren Orlans, ''Örneğin Beckham, dünyanın en iyi futbolcularından biri. Ama futbolunun yanısıra kulübün reklamı için de kullanılıyor. Avrupa'da yaşanan derin ekonomik krizin, artık eskisi gibi yüksek paralarla veya transferlerle çözülemeyeceğine inanıyoruz. Şu anda büyük kulüpler dahil herkes krizde. Binlerce futbolcu açıkta. Ancak bu yöntemlerle kulüpleri ayakta tutabiliriz'' diye konuştu. 
     Racing Genk Kulübü'nün yönetimi ise imajlarını yüksek tutup, taraftardan beklenen desteği elde etmek için aile kulübüne dönüşmek yolunda. 
     Racing Genk, çocukları olan evli çiftlerin, maçları rahat izleyebilmeleri için stat içine profesyonel kreşler, eğlence ve oyun salonları açıyor. Kulüp, böylece mümkün olduğu kadar çok sayıda bayanı statlara çekerek, olayları ve holiganizmi ortadan kaldırmak istiyor. 
     
</TEXT>
</DOC>
