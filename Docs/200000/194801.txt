<DOC>
<DOCNO> 194801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko23.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu Türkiye raporu çok konuşulur... 
</HEADLINE>
<TEXT>

     Avrupa Türk İşadamları ve Sanayicileri Derneği'nin ATİAD Ankara'daki temasları çerçevesinde Hükümete sunacağı raporda, çeşitli yatırım araçları yanında, konut ve lojman satışları vasıtasıyla kısa vadede 5-10 milyar Euro, orta ve uzun vadede ise 15-20 milyar Euro'luk bir kaynağın Türkiye'ye aktarılabileceğini bildirdi. 
     ATİAD yetkilileri, Ankara'da bugün ve yarın yapacakları temaslarda hükümete rapor sunmaya hazırlanıyor. 
     Raporda öncelikle, ''AB'den Türkiye'ye yönelen eleştirilere karşı Türkiye'nin öne sürdüğü tezlerin, batı dünyasında hiç bir şekilde algılanmadığı ve kavranamadığına'' vurgu yapıldı. 
     Avrupa halkı arasında, Türkiye'ye dönük bilgi ve noksanlıkların hak safhada olduğuna işaret edilen raporda, ''yurt dışında Türkiye ve Türklük imajının bugünkü durumu kamuoyu yoklamaları ile ve bilimsel demoskopik yöntemlerle tespit edilmeli ve yurt içi ve yurt dışındaki sivil toplum örgütlerinin ve uzmanlarının katılacağı bir tanıtım zirvesi düzenlenmeli'' denildi. 
     AB nezdindeki daimi temsilciliğin kadro alarak güçlendirilmesi gerektiği ifade edilen raporda, AB'ye üye olması öngörülen Slovenya'nın AB temsilciliğinde 80 kişinin, Türkiye'nin daimi temsilciliğinde ise toplam 15 kişinin çalıştığı anlatıldı. 
     Almanya'da yaşayan Türk nüfusunün, yaklaşık yüzde 25'inin işsiz olduğu da belirtilen raporda, her 4 Türk'ten birinin işsiz olduğu, bununda Almanya'daki genel işsizlik oranından iki kat daha fazla olduğu kaydedildi. 
     
     AVRUPA'DAKİ TÜRKLER UZAK DOĞUYA YÖNELİYOR 
     Almanya başta olmak üzere Avrupa'da yaklaşık 70 bin Türk girişimcinin ise son dönemlerde kendi vatanlarındaki yatırımların azaltıldığına dikkat çekilen rapora göre, girişimci grubunun yatırım ülkesi olarak Doğu Avrupa veya uzak doğuya yöneldikleri müşahede ediliyor. 
     Buna karşın önlem alınması gerektiği ifade edilen raporda, bu girişimcilerin Türkiye'ye yatırım yapmalarının özendirilmesi bakımından, yeni proje ve olanakların geliştirilmesine dikkat çekildi. 
     
     SERMAYE BİRİKİMİ 50 MİLYAR EURO 
     Batı Avrupa'da yerleşik Türk kökenli işadamları ve çalışanlarının sermaye birikiminin, tahminlere göre 50 milyar euro civarında olduğu vurgulanan raporda, Türk işadamları ve çalışanlarının yaşadıkları ülkelerdeki finans kuruluşlarından ek kredi olanakları sağlayabilecekleri de belirtildi. 
     Bu kredi ile birlikte toplam potansiyel fon tutarının 75 milyar euroya ulaşılacağı kaydedildi. 
     
     BİRİKİMLER NASIL YÖNLENDİRİLEBİLİR 
     Türk kökenli girişimcilerin, kendilerine kurumsal güvenceler sağlanması halinde, birikimlerini Türkiye'ye yönlendirme konusunda harekete geçebilecekleri anlatılan raporda, şu görüşlere yer verildi 
     ''Opsiyonlu tahvil, hisse senedi ile değiştirilebilir tahvil, dövize endeksli tahviller, gayrimenkul yatırım ortaklıkları, özel emeklilik sigorta sistemi ve konut ile lojman satışları vasıtası ile kısa vadede 5-10 milyar, orta ve uzun vadede ise 15-20 milyar euroluk bir kaynağın Türkiye'ye aktarılabileceği düşünülmektedir. 
     Bu suretle Türk Hava Yolları THY , Tüpraş ve Telekom gibi kuruluşların da özelleştirilmesi gerçekleşebilecek ve Türkiye gerekli mali disiplini sağlayabildiği takdirde, borç çevirme problemi aşılabilecektir.'' 
     
</TEXT>
</DOC>
