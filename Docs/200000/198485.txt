<DOC>
<DOCNO> 198485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur19.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kütüphanelere ilgi azalıyor... 
</HEADLINE>
<TEXT>

     Kütüphanelerdeki kitap sayısında yıllar itibariyle artış olurken, 1995'te 23 milyon 261 bin ile en yüksek noktasına ulaşan okur sayısı, geçen yıl 22 milyon 963 bine, bu yılın 10 ayında da 13 milyon 163 bine geriledi. 
     Kültür ve Turizm Bakanlığı Kütüphaneler ve Yayımlar Genel Müdürlüğü verilerinden A.A muhabirinin derlediği bilgilere göre, 1959'da 142 olan halk kütüphanesi sayısı bu yıl 1437'ye yükseldi. 
     Kitap sayısı da 1959 yılında 1 milyon 278 bin 832 iken, 4 Kasım 2003'te 12 milyon 581 bin 527'ye ulaştı. 1995 yılında 23 milyon 261 bin 642 olan okur sayısı ise, geçen yılın sonunda 22 milyon 963 bin 578'e, bu yılın ilk 10 ayında da 13 milyon 163 bin 72 kişiye geriledi. 
     Kütüphanelerdeki kayıtlı üye sayısı 1995'te 1 milyon 69 bin 116 olarak gerçekleşirken, bu sayı her yıl azalarak 2002'de 424 bin 493 kişiye düştü. Bu yılın 10 ayında ise bu rakam 300 bin 738 oldu. 
     Ayrıca kütüphanelerden 1997 yılında 4 milyon 707 bin 687 kişi ödünç kitap alırken, yine bu sayı geçen yılın sonunda 4 milyon 474 bin 438'e, bu yılın 10 ayında da 2 milyon 682 bin 31'e indi. 
     
     GEZİCİ KÜTÜPHANELER 
     Öte yandan 1976 yılında 72 olan gezici kütüphane sayısı, 2002 sonunda 67'ye gerilerken, bu yılın 10 ayında ise 65'e düştü. 
     Gezici kütüphanelerle 1996 yılında 1564 yere hizmet götürülürken, bu sayı 2002'de 1161'e, 2003'ün 10 ayında da 913'e indi. 
     Yine 1996'da 152 bin 107 olan gezici kütüphane kayıtlı üye sayısı, 2002'de yaklaşık 4'te 1 azalarak 37 bin 903'e düştü. Bu yılın 10 ayında ise bu sayı 22 bin 199 olarak gerçekleşti. 
     Ödünç verilen kitap sayısı da 1996 yılında 624 bin 810 iken, 2002'de 386 bin 595'e indi. Bu yılın 10 ayında ise ödünç verilen kitap sayısı 248 bin 65 oldu. 
     Bu arada, halk kütüphanelerindeki personel sayısı da önemli miktarda azaldı. 1996'da 3 bin 285 olan personel sayısı, 2002'de 2 bin 842, bu yılın 10 ayında da 2 bin 770'e indi. 
     
</TEXT>
</DOC>
