<DOC>
<DOCNO> 192499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sonspo02.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondragon Akçaabat maçında hayatımın en yalnız anını yaşadım 
</HEADLINE>
<TEXT>

     Galatasaray'ın, Kolombiyalı kalecisi Aly Faryd Camilo Mondragon, sezon başından bu yana yediği gollerde hatalı olduğu biçimindeki haberlerle ilgili olarak, ''Tüm kariyerim boyunca ilk kez bu kadar yersiz yere eleştiriliyorum. Ama vicdanım rahat'' dedi. 
     Mondragon, aylık Galatasaray dergisine verdiği röportajda, yediği her golde zaten kendisini sorumlu tuttuğunu, kurtarma olasılığı milyonda bir olan bir golde bile kendi sorumluluğunu üstlendiğini kaydetti. 
     Kalenin kendi sorumluluk bölgesi olduğunu, ancak basında bu denli çok yazılıp çizildiğini gördüğünde, yersiz eleştirildiğini düşündüğünü anlatan Mondragon, sorumluluklarını ve hatalarını her zaman kabullendiğini, vicdanının da rahat olduğunu bildirdi. 
     Akçaabat Sebatspor maçında taraftarların protestosu konusunda, ''Geldiğim günden bu yana ilk kez Galatasaray taraftarlarından protesto gördüm'' açıklamasını yapan Mondragon'un görüşleri şöyle 
     ''Kimseye kırgın değilim. Taraftarlar biletini alır, isterse ıslık çalar, bağırır çağırır. Bu onun en doğal hakkıdır. Ben, bunların yaşanmış olmasından dolayı üzgünüm. Galatasaray benim için kulüpten öte birşey. Bunu kendim ve ailemde öyle derin ve güçlü hissediyorum ki burayı mesleğimi yaptığım bir yer olarak göremem. Bu kadar etkilenmemin ve içinin acımasının nedeni budur. Eğer ben burayı kulüpten öte görmeyip, işini yapan bir profesyonel gibi olsaydım, eşyalarımı toplar giderdim. Ama bunu bir saniye bile düşünmedim. Çünkü Galatasaray'da geçirdiğim her dakika ve saniyeyi dolu dolu yaşıyorum. Kendimi burada çalışan biri olarak görmüyorum. Galatasaray ailesinin bir bireyi olarak bulunduğumu biliyorum ve hissediyorum.'' 
     
     ''O MAÇ'' 

     Bir kalecinin en yalnız anını, ''Tüm çalışmalarının ve çabasının hakkının verilmediği zamandır'' diye açıklayan Mondragon, Akçaabat Sebatspor maçındaki protesto anlarının, kariyeri boyunca kendisini en yalnız hissettiği an olduğunu anlattı. 
     Akçaabat Sebatspor maçından ''O maç'' diye söz eden kaleci Mondragon, duygularını şöyle açıkladı 
     ''O maçtaki olay, kariyerim boyunca kendimi en yalnız hissettiğim andır. O tepkiden sonra orada yalnızca kocaman bir boşluk hissediyorsun. Kendi içinde o boşluktan daha büyük bir boşluğa düştüğünü hissediyorsun. 'Tüm bu emeklerin ve çabaların karşılığı bu olmamalı' diyorsun. Tanrı bana bu duyguyu 15-20 dakika yaşattı ama sonsuzluk gibi geldi. Bu süre zarfında hissettiğim duyguyu Tanrı bir daha yaşatmasın. O anki duygumu, bir insanın eşini başka biriyle görmesinden daha kötü, daha acı verici bir duygu olarak nitelendiriyorum.'' 
     
     ''İSTANBUL ŞAŞIRTICI'' 

     Türkiye'de insanların çok candan ve sıcak davranışlarıyla karşılaştığını, bunu yaşamının her anında kendine hissettirdiklerini ifade eden Mondragon, İstanbul'u da ''Her geçen gün daha şaşırtıcı ve sevdiğim bir kent oluyor'' diye tanımladı. 
     Galatasaray'ın, kendisi gelmeden önce de Kolombiya'da tanındığını, Beşiktaş'ın da Cordoba'nın gelişinden sonra tanınan bir takım olduğunu kaydeden Mondragon, ''Fenerbahçe'yi ise hala kimse tanımıyor'' diye görüş bildirdi. 
     
</TEXT>
</DOC>
