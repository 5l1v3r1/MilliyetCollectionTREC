<DOC>
<DOCNO> 155306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun23.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckham, Fransa'da 1.3 milyon Sterline yazlık aldı 
</HEADLINE>
<TEXT>

     Ünlü İngiliz futbolcu David Beckham ve eşi Victoria'nın, Fransa'nın güneyinde Var bölgesinde 250 dönüm ormanlık arazisi bulunan 15 odalı bir yazlık evi 1.3 milyon sterline aldığı belirtildi. 
     Fransa'nın güney kıyısına yakın Var bölgesinde Bargemon köyü yakınlarında bulunan evin, 19. yüzyılda yapıldığını bildiren St Tropez bölgesindeki bir emlak ajansı, anlaşmanın sağlandığını, işlemlerin tamamlanmasının beklendiğini kaydetti. 
     Beckham çiftinin sözcüsü de Victoria ve David'in güney Fransa'yı çok sevdiklerini ve her yıl bölgede uzun süre kaldıklarını hatırlatırken, ''bugüne kadar hep Elton John'un evinde kalıyorlardı. Artık bölgede bir ev sahibi olmanın iyi olacağına karar verdiler. Anlaşma sağlandı, işlemler tamamlanmak üzere'' dedi. 
     19. yüzyıldan kalma evin, bir yüzme havuzu ve küçük bir kilisesinin de bulunduğu belirtiliyor. 
     Ünlü çiftin, 90 yaşındaki Catherine de Tscharmer adlı İsviçreliden satın aldıkları evde restorasyon yapmayı düşündükleri bildiriliyor. 
     
</TEXT>
</DOC>
