<DOC>
<DOCNO> 172335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/soneko16.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevindiren rapor AB ile ticaret yüzde 11 arttı, TL güçlendi... 
</HEADLINE>
<TEXT>

     Merkez Bankası tarafından oluşturulan bileşik öncü göstergenin, önümüzdeki dönemde sanayi üretimindeki artışın hızlanarak devam edeceğini gösterdiği belirtildi. 
     Merkez Bankası'nın 2003 Mayıs dönemi Ödemeler Dengesi Raporu'na göre, 2003 yılı Ocak-Nisan döneminde AB'nin Türkiye ile olan ticaret hacminde önemli artış gözlendi. Söz konusu dönemde AB'nin gerek Türkiye'den yaptığı ithalat gerekse Türkiye'ye yönelik ihracatı geçen yılın aynı dönemine göre euro cinsinden yüzde 11 oranında arttı. Buna bağlı olarak AB'nin Türkiye ile olan ticaret hacmi de bu dönemde yüzde 11 oranında artış gösterdi. 
     
     YURTİÇİ TALEP VE ÜRETİM GELİŞMELERİ 

     Raporda, imalat sanayi üretiminin Nisan ve Mayıs aylarında geçen yılın aynı ayına göre, sırasıyla yüzde 5 ve yüzde 5,1 oranlarında arttığı ve artış oranlarının beklenenin üzerinde gerçekleştiği belirtildi. Bu yılın Mart ayında baz etkisi de ortadan kalkmasına karşın, toplam sanayi üretiminin artmaya devam etmesi, ekonomideki büyüme sürecinin sürdüğünü gösterdiği ifade edilen raporda, şöyle denildi 
     ''Merkez Bankası tarafından oluşturulan bileşik öncü göstergeler endeksinin 6 aylık yüzde değişimi Şubat-Nisan döneminde eksi değerde iken Mayıs ayında artı değere dönmüştür. Haziran ayında ise önemli miktarda artış kaydetmiştir. Söz konusu öncü gösterge önümüzdeki dönemde sanayi üretimindeki artışın hızlanarak devam edeceğini göstermektedir. 
     Reel kesim güven endeksinde de Mayıs ve Haziran aylarında artış devam etmektedir. Yani, reel kesimin ekonominin gidişatına olan güvenindeki olumlu işaretler, üretimde artışı destekleyici başka bir unsur olmaktadır. Otomobil ve ticari araç satışlarındaki yükselme de yurt içi talepte gözlenen canlanmayı ortaya koymaktadır. Yılın ilk 5 ayında gözlenen artış eğilimi Haziran ayında da devam etmiştir.'' 
     
     TÜRK LİRASININ DURUMU 

     Irak savaşının sona ermesi ve finansal piyasalardaki belirsizliğin ortadan kalkmasıyla birlikte, Türk Lirasının yeniden önceki yılın ikinci yarısından itibaren gözlenen güçlenme eğilimine girdiği belirtilen raporda, Mayıs ayında 1 ABD Doları 0,77 Euro'dan oluşan nominal döviz sepetinin, önceki aya göre yüzde 5,8 oranında, Haziran ayında ise yüzde 4,1 oranında gerilediği kaydedildi. 
     Raporda, yılın ikinci çeyreğinde Türk Lirası'nın, geçen yılın aynı dönemine göre TÜFE bazlı endeks kullanıldığında yüzde 2 oranında, TEFE bazlı endeks kullanıldığında ise yüzde 3,5 oranında reel olarak güçlendiği belirtildi. 
     Euronun 2002 yılı ikinci yarısından itibaren güçlenmesinin 2003 Haziran ayında da devam ettiği bildirilen raporda, ''Bu ayda Euro ABD Doları'na karşı bir önceki aya göre ortalama olarak yüzde 1,5 oranında değer kazanmış ve 1,1690 seviyesine ulaşmıştır'' denildi. 
     
     HAM PETROL FİYATLARI 

     Raporda, Irak savaşının bitmesiyle Nisan ayında önemli ölçüde gerileyen ham petrol fiyatlarının, Mayıs ve Haziran aylarında yeniden yükselmeye başladığı ifade edilerek, şu bilgiler verildi 
     ''Fiyatların yükselmesinde OECD ülkelerinde ham petrol stoklarının tarihsel olarak çok düşük seviyelerde bulunması önemli bir rol oynamaktadır. Bunun yanında başta Suudi Arabistan olmak üzere OPEC üyesi ülkelerin üretimleri Haziran ayında azalmıştır. Ayrıca, Irak'ın petrol ihracatıyla ilgili belirsizlikler de ham petrol fiyatları üzerinde etkili olmaktadır. Petrol uzmanları, Irak'ın ham petrol ihracatının yeniden savaş öncesi düzeyine yükselmesi durumunda, ham petrol vadeli sözleşme fiyatlarının 2004 yılı sonuna doğru varil başına 26 ABD doları seviyesine düşebileceğini tahmin etmektedir. Buna karşın, söz konusu fiyat düşüşüne OPEC üyesi ülkelerin üretim miktarını kısarak cevap verebileceği olasılığı da bulunmaktadır.'' 
     
</TEXT>
</DOC>
