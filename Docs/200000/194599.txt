<DOC>
<DOCNO> 194599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo07.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter emin adımlarla, Juve 13 dakikada zirveye uçtu 
</HEADLINE>
<TEXT>

     Galatasaray'ın Şampiyonlar Ligi'ndeki rakibi Juventus, rakibi Milan'ın puan kaybetmesiyle Serie A zirvesinde yalnız kaldı. Emre'li Inter'in San Siro'da yüzü güldü, başkent derbisinde Roma Lazio'yu devirdi... 
     Torino ekibi Juventus, ünlü yıldızı Del Piero'nun 55'te penaltı kaçırdığı karşılaşmada ilk golü 66'da kendi kalesinde gördü. Ev sahibi bu gole 12 dakika sonra 78'de Di Vaio ile cevap verdi. Herkes maçın bu skorla bitmesini beklerken son 6 dakikada tam bir Juventus fırtınası esti. Siyah beyazlılar, 85'te Miccoli, 87'de yeniden Di Vaio ve uzatma dakikalarında Trezeguet'nin golleri ile coşarak skoru 4-1'e taşırken, bu sonuçla 23 puana ulaştı. 
     Juventus'la birlikte zirveyi paylaşan Milan, sıralamada 4. sırada bulunan Parma deplasmanında golsüz berabere kalarak haftayı 1 puanla kapattı. 
     
     Emre'li Inter takipte 

     Emre Belözoğlu'nu ilk 11'de sahaya çıktığı ve 81 dakika oyunda kaldığı maçta Inter, Ancona karşısında 3-0 galip geldi. 26. dakikada Emre'nin düşürülmesiyle elde edilen serbest vuruşta kaleye 30 metrelik mesafeden Cruz mükemmel bir gol attı ve ilk yarı bu sonuçla bitti. Lacivert-siyahlıların ikinci yarıdaki diğer gollerini ise 50. dakikada Materazzi ve 79. dakikada Vieri kaydetti. Milli yıldızımız Emre Belözoğlu, yerini 81'de Kily Gonzales'e bıraktı. Inter bu galibiyetle puanını 16'ya çıkarıp Serie A'da zirveyle arasındaki mesafeyi kapatırken, 2. sıradaki AC Milan ile arasındaki puan farkı 5'e düştü. 
     Öte yandan, karşılaşmanın ilk yarısında San Siro Stadı’nın en üst tribünden atlayarak intihar eden bir taraftar yaşamını yitirdi. 
     
     Roma derbisi nefes kesti 

     İtalya'da günlerdir beklenen başkent derbisinde, Roma Beşiktaş'ın Şampiyonlar Ligi'ndeki rakibi Lazio'yu son 10 dakikada attığı gollerle 2-0 devirmeyi başardı. Sarı-kırmızılıların gollerini Mancini ve Emerson kaydetti. 
     Serie A'da haftanın toplu sonuçları şöyle 
     

Sampdoria 2 - 0 Empoli Brescia 0 - 0 Bologna Inter Milan 3 - 0 Ancona Juventus 4 - 1 Udinese Parma 0 - 0 AC Milan Perugia 2 - 2 Lecce Reggina 1 - 1 Modena Siena 1 - 2 Chievo AS Roma 2 - 0 Lazio      
</TEXT>
</DOC>
