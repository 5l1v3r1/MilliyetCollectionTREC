<DOC>
<DOCNO> 194385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sondun24.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Irak'ta misilleme bombardımanı... 
</HEADLINE>
<TEXT>

     ABD'nin, Irak'taki Felluce bölgesinde Amerikan askerlerine düzenlenen saldırıların ardından savaş uçaklarıyla direniş güçlerine karşı bombardımana başladığı bildirildi. 
     Amerikalı askeri yetkililer, yaptıkları açıklamada, bombardımanın dün Felluce bölgesinde Amerikan devriyesinin hafif silahlar ve roketatarlarla saldırıya uğramasından sonra başladığını açıkladılar. 
     Aynı yetkililer, Amerikan askerlerine düzenlenen 3 askerin yaralandığı ilk saldırının ardından dün başka bir paraşüt birliğinin de saldırıya uğramasından sonra kara saldırısına misilleme olarak havadan F-16 savaş uçaklarıyla saldırı kaynaklarına 225 kilogramlık bomba atıldığını kaydettiler. 
     Felluce bölgesinde koalisyon güçlerine saldırıların devam ettiğini belirten Amerikalı yetkililer, bunun üzerine saldırıların sorumlusu güçlere karşı havadan iki adet daha aynı bombalardan atıldığını açıkladılar. 
     Saldırılarla ilgili başka ayrıntı verilmedi. 
     ABD güçlerinin dün de Irak'ın kuzeyindeki Tikrit kentinde önceki gün bir Amerikan askeri helikopterinin düşürülmesinin ardından savaş uçakları ve zırhlı araçlarla direnişçilerin barınağı olduğundan şüphelenilen yerleri vurduğu bildirilmişti. 
     Devrik Irak lideri Saddam Hüseyin'in memleketi Tikrit'de önceki gün Amerikan Black Hawk tipi helikopterin içindeki 6 kişilik mürettebatla düşürülmesinin ardından ABD'nin karşılığının gecikmediği, karanlığın çökmesinden sonra savaş uçaklarıyla Tikrit üzerinde uçuşa başladığı ve helikopterin düştüğü yerin yakınına yaklaşık çeyrek tonluk bombalar attığı kaydedilmişti. 
     
</TEXT>
</DOC>
