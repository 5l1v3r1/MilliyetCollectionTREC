<DOC>
<DOCNO> 164206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sontur07.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Apel Çelik'in mahkumiyet kararı bozuldu... 
</HEADLINE>
<TEXT>

     Yargıtay 6. Ceza Dairesi, Türkiye Yatırım ve Turizm Bankası'nın TYT Bank eski hissedarlarından Apel Çelik'e verilen 3 yıl 6 aylık hapis cezasını usulden bozdu. 
     Yüksek Mahkeme, Çelik'e, bir eylemden dolayı ek iddianame düzenlenmemesini bozma kararına gerekçe yaptı. 
     İstanbul 6. Ağır Ceza Mahkemesi'nce 13 sanık hakkında verilen beraat ve Apel Çelik'e ''ileri iflas''tan verilen 3 yıl 6 aylık ağır hapis cezası kararlarının müdahiller ve sanık Çelik tarafından yapılan temyiz istemleri karara bağlandı. 
     Yargıtay 6. Ceza Dairesi, 12 sanık hakkında verilen beraat kararlarını müdahilin aleyhe temyizi olduğu için inceledi. 
     Daire, bu sanıklar hakkındaki beraat kararını 5 yıllık zamanaşımı süresi dolduğu için bozdu ve kamu davasını ortadan kaldırdı. 
     6. Ceza Dairesi, TYT Bank'ın eski hissedarlarından Apel Çelik hakkındaki mahkumiyet, eşi Dikranuh Arşayrin Çelik hakkındaki beraat kararını ise şu gerekçeyle bozdu 
     ''Sanık Apel Çelik'in 4 Ağustos 2000 günlü tapuda yapılan işlem sonucunda Dış Ticaret Finansal Kiralama A.Ş adına kayıtlı 213 ada, 27 parsel numaralı taşınmazı eşi sanık Dikranuh Arşayrin Çelik'e satışını sağladığı ve bu işlemi 2 Haziran 1996 tarihli iflas kararından sonra son danışıklı işlem olduğunun kabulü karşısında, 9 Haziran 1997 günlü iddianamede yer almayan bu eylem için adı geçen sanıklar hakkında ek iddianame düzenlenmeden ya da Ceza Muhakemeleri Usulü Kanunu'nun 259. maddesinde öngörülen koşullar yerine getirilmeden yazılı şekilde hüküm kurulması oybirliği ile bozmayı gerektirmiştir.'' Yargıtay'ın bu kararından sonra sanık Apel Çelik ve eşi Dikranuh Arşayrin Çelik İstanbul 6. Ağır Ceza Mahkemesi'nde yeniden yargılanacaklar. 
     İstanbul 6. Ağır Ceza Mahkemesi, sanık Apel Çelik'i Türk Ceza Kanunu'nun TCK 506, 522 ve 31. maddelerine göre 3 yıl 6 ay ağır hapis cezasına mahkum etmişti. 
     Bakanlar Kurulu, 11 Nisan 1994 tarihinde TYT Bank'ın ''bankacılık yapma ve mevduat kabul etme iznini kaldırması''na karar vermişti. 
     
</TEXT>
</DOC>
