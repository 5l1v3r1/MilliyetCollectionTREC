<DOC>
<DOCNO> 158657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sondun02.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times'ta skandallar bitmiyor... 
</HEADLINE>
<TEXT>

     ABD'nin etkin gazetelerinden New York Times NYT , eski muhabiri Jason Blair'in çalıntı ve uydurma haberler yaptığının ortaya çıkması üzerine yoğun bir iç soruşturma başlatırken, eski haberlerle ilgili yeni bir sorunun daha ortaya çıktığını bildirdi. 
     NYT, ''Editör'ün Notu'' isimli bölümünde, kadrolu muhabirleri Rick Bragg'in geçen yıl, serbest çalışan bir başka gazeteciden faydalanarak yazdığı bir makaleyi kendine mal ettiğini belirtti. 
     Gazete bünyesinde yürütülen yoğun soruşturmada, 15 Haziran 2002'de Bragg'ın ''Apalachicola, Florida'' mahreçli makalesinde röportajı yapan ve haberi yazan J. Wes Yoder'in imzasını kullanmadığının tespit edildiği kaydedildi. 
     Açıklamada, serbest gazeteci olarak çalışan Yoder'in röportaj ve haberi yaptığı, Bragg'ın da kasabaya giderek makaleyi yazdığı belirtilerek, makalede Yoder'ın imzasının da bulunması gerektiği ifade edildi. 
     NYT yetkilileri ayrıca, okuyucuların muhabirlerin haberleriyle ilgili olarak görüşlerini bildirmeye devam etmelerini istediler. 
     Bu arada, Denver'da yayımlanan Rocky Mountain News gazetesi, yorum köşesinde, Blair skandalının ''Amerikalıların kafasında soru işaretleri'' yarattığı değerlendirmesini yaptı. 
     Gazetenin yorumunda, skandalın, ''Amerikan halkında, gazetelerin haber odalarının, muhabirlerin kendilerine uydurma kaynak ürettikleri keyif dolu yerler olduğu izlenimi bıraktığı'' ifade edildi. 
     
</TEXT>
</DOC>
