<DOC>
<DOCNO> 165341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sondun16.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bin Ladin yaşıyor, saldırı planlıyor..." 
</HEADLINE>
<TEXT>

     Uluslararası terörist Usame Bin Ladin'in hayatta olduğu ve yeni saldırılar planladığı öne sürüldü. 
     İtalya'nın en yüksek tirajlı gazetesi Corriere della Sera, İtalyan askeri gizli servisinin SİSMİ hazırladığı bir rapora dayanarak verdiği haberde, terör örgütü El Kaide'nin lideri Usame Bin Ladin'in yaşadığını ve muhtemelen Mayıs ayında İran'ın başkenti Tahran'a gittiğini belirtti. 
     Habere göre, SİSMİ tarafından yaklaşık 20 gün önce polis ve jandarmaya iletilen raporda, Bin Ladin'in muhtemelen Mayıs başında, örgütün aşırı uçlarından olan 7 Arap ile birlikte Tahran'a gittiği kaydedildi. 
     Raporda, El Kaide elemanlarının ve muhtemelen Bin Ladin'in, Suudi Arabistan'ın Cidde kentinde gizli bir toplantı yaptıkları, bu toplantıda Türkiye, İtalya ve Pakistan'a saldırı planları hazırlandığı ifade edildi. 
     Toplantıda ABD, İngiltere ve İsrail dışında saldırıların, batı ile işbirliği yapan Suudi Arabistan, Ürdün ve Mısır'ı da kapsaması planlarının yapıldığı kaydedilen raporda, saldırıların özellikle Arap ülkelerini ziyaret eden batılı turistlere, dini, askeri ve siyasi merkezlere yönelik olacağı belirtildi. 
     6 örgüt üyesinin casusluk eğitimi aldıktan sonra, 2'şerli gruplar halinde 4 ve 5 Haziran'da Avrupa'ya gönderildikleri bilgisi verilen raporda, Halid Emin ve Musa Cebir sahte adlarıyla 2 örgüt üyesinin Roma'ya gönderildikleri bildirildi. 
     El Kaide üyelerinin sahte İran pasaportuyla, işadamı gibi Avrupa'ya giriş yapmış olabilecekleri kaydedilen raporda, teröristlerin İngilizce ve Arapça konuştukları belirtildi. 
     Raporda ayrıca, Bin Ladin'in sağlıklı ve emin bir yerde olduğu kaydedildi. 
     Gazetenin haberinde, SİSMİ'nin uyarılarının ardından başta Roma Fiumicino havaalanı olmak üzere İtalya'daki tüm havaalanlarında güvenlik önlemlerinin artırıldığı, Cidde toplantısındaki planların duyulması üzerine El Kaide'nin yeni saldırı planları yapması olasılığının da göz önünde bulundurulduğu belirtildi. 
     
</TEXT>
</DOC>
