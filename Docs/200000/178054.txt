<DOC>
<DOCNO> 178054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur09.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelilere cinsel danışmanlık BM projesi oldu... 
</HEADLINE>
<TEXT>

     Ege Üniversitesi EÜ Mediko Sosyal Sağlık Merkezi tarafından, gençleri üreme sağlığı ve cinsel sağlık konularında doğru şekilde bilgilendirmek amacıyla açılan danışmanlık biriminin, BM Dünya Nüfus Fonu'na ait olan ve üniversitelerde Üreme Sağlığı Danışmanlığı açılması projesine dahil olduğu bildirildi. 
     Mediko Sosyal Sağlık Merkezi Aile Hekimliği Uzmanı Dr. Emrah Müftüler, üreme sağlığı ve cinsel sağlık üzerine geliştirdikleri projenin, 1.5 yılda şekillendiğini belirterek, ''Üniversite öğrencilerine üreme sağlığı, cinsel sağlık, temel anatomi, fizyoloji, doğum kontrol yöntemleri ve cinsel yolla bulaşan hastalıklar hakkında bilgi veriyoruz'' dedi. 
     4 aile hekimi ve 1 halk sağlığı uzmanının, üniversiteli gençleri eğitmek amacıyla, EÜ Mediko Sosyal Sağlık Merkezi'nde, Üreme Sağlığı ve Cinsel Sağlık Danışmanlığı'nı oluşturduklarını bildiren Dr. Müftüler, şöyle konuştu 
     ''İnsan Kaynaklarını Geliştirme Vakfı sayesinde, Üreme Sağlığı ve Cinsel Sağlık Danışmanlığımız, BM Dünya Nüfus Fonu'nun projesine dahil oldu. Bu sayede, ihtiyaç duyduğumuz malzemeler bu fondan karşılandı. Ayrıca eğitim desteği ve broşürler sağlandı. BM'nin desteğini sağladıktan sonra jinekoloji odası da açıldı. Artık, danışmanlık hizmetinin yanı sıra gerekli her türlü malzemeyle tanı, tedavi ve yönlendirme yapabiliyoruz.'' Müftüler birimde, soruna yönelik danışmanlık, bilgilendirme ve sorun çözme ve grup eğitimi çalışmalarının dışında, ücretsiz doğum kontrolü desteği verildiğini de bildirerek, birime başvuranların yüzde 60'ını kız öğrencilerin oluşturduğunu dile getirdi. Öğrencilerin cinsel yolla bulaşan hastalıklar konusunda da bilgilendirildiğini anlatan Müftüler, ''Burası cinsel sağlıkla ilgili her türlü konuda gençlerin çekinmeden başvurabilecekleri bir merkez'' dedi. 
     
</TEXT>
</DOC>
