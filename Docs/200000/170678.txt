<DOC>
<DOCNO> 170678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/yazar/altan.html </URL>
<DATE> 2003/07/21/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Çoraplar 
</HEADLINE>
<TEXT>

   
   Nnsandan insana, birbirinden değişik çağrışımlar yaratan bir sözcük işte Çorap... 
   Kasap İsmail Efendi... Kasap İsmail Efendi'nin, yüzünde fındık kadar tek tüylü bir et beni olan kızı Emine Teyze... Emine Teyze'nin sabahtan akşama öre öre bir yaşam bitiremediği beş şişli yün çoraplar... 
   
   Concorde alanında, Tuileries bahçelerinin bitimindeki duvarlara dayanmış bir merdiven üstünde, aşağıdan estirilen havayla etekler havalanıp duran güzel bacaklı bir fotomodel kızın, reklamını yaptığı çoraplar... 
   
   Akraba ziyaretine giderken, değiştirme olanağı bulunmadığı için, yırtık topuğunun parmakla itile sokuşturula ayakkabının içinde kalmasına çalışıldığı öğrenci çorapları... 
   
   Halkı çok seven aydınların, bu sevginin işareti olarak salonlarının duvarlarına astıkları kırmızı, mavi, yeşil motifli köylü çorapları... 
   
   Kimsesiz odalardaki bir yatak kıyısında çıkarılan sevgili çorapları... 
   
   Ve elli yıl öncesinin dans kadansındaki zıplamalı çocuk tekerlemeleri 
   Titiz titiz 
   Karpuz keseriz 
   Beyler beyler 
   İçer 
   Rakı şarabı 
   Kızlar kızlar 
   Giyer 
   İpek çorabı 
   
   Yerli filmlerin acıklı sahnelerinde, kendilerini bırakmış erkeğin yakasına yapışarak hıçkıran kadınların haykırışları 
   - Beni eski bir çorap gibi fırlatıp atamazsın... 
   
   Çallı'nın bir tablosundaki öne eğilmiş yarı çıplak bir kadının giydiği siyah file çoraplar... 
   
   Kalender erkeklerin ayak ayak üstüne attıkları zaman büsbütün ortaya çıkan düşük çorapları... 
   
   Birinci Dünya Savaşı'ndan kalma fıkralarda, düşmanın burnuna dayanınca bayılttığı, bu yüzden de zehirli gaz kullanma iddialarına yol açtığı anlatılan, Mehmetçik'in çorabı... 
   
   Konçlarına lastik takılan eski moda çoraplar... 
   
   Çağın başında külot üstüne giyilen kadın jartiyerlerinin tuttuğu gergin saydam çoraplar... 
   
   Yeni dönemlerin külotlu çorapları... 
   
   Jimnastik derslerinde giyilen kısa beyaz çoraplar... 
   
   Tezgahtarların, müşterilerin sıktırdıkları yumruğuna göre boyunu posunu ölçtükleri, etiketi henüz koparılmamış erkek çorapları... 
   
   Kravatın rengini tutsun diye aranan çoraplar... 
   
   Gözlüklü büyük hanımların minder köşesinde, içine tahtadan bir yumurta geçirerek sessiz sedasız yamalayıp gittikleri yırtık çoraplar... 
   
   Yıkandıktan sonra salkım saçak mandallarla balkonlara asılan renk renk çoraplar... 
   
   Cinayet filmlerinde boğma aracı olarak kullanılan tül çoraplar... 
   
   Gangster filmlerinde banka soyarken başlara geçirilen kadın çorapları... 
   
   Gaz sobalarının tankına gaz süzmeye yarayan, kimler tarafından ne zaman giyilip çıkarıldığı unutulmuş çoraplar... 
   
   Aşkından çorapsız yatanlar... 
   Eski köy cinayetlerinde, kurbanın kafasına geçirilivermesi için özel örülmüş çoraplardan kinaye, başa çorap örenler... 
   Bayramlarda armağan edilen çoraplar... 
   Merserize olanı, keteni, yünü, ipeği, naylonu... 
   Eski zaman evlerine geç gelindiğinde, pabuçları iki parmağa takıp, merdivenleri gıcırdatmadan çıkmaya çalışan çoraplar... 
   Kaçan çoraplar... 
   Sökülüvermesi, sonuca doğru gitmekte hızlı bir süreye girildiğini simgeleyen çoraplar... 
   Yatak altlarında baş başa dinlenen çıkarılmış çoraplar... 
   Ayakkabıların içine tıkılmış duran çoraplar... 
   
   Biz çorapları yazdığımız gibi, çoraplar da bizi yazabilseydi. 
   Vay vay vay... 
   Kimbilir ne değişik, ne beklenmedik, ne şaşırtıcı bir insanlık albümü çıkardı ortaya... 
   
   Not 14 yıl önce yazılmış bir yazı... "Hürriyet"ten... 
   
      
   
</TEXT>
</DOC>
