<DOC>
<DOCNO> 168309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sonspo07.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmet Arzuman Biraz saygı lütfen 
</HEADLINE>
<TEXT>

     Geçen sezon Birinci Süper Futbol Ligi'nde başarıyla maç yöneten hakemlerden İsmet Arzuman, ''İnsanın olduğu her yerde hata mutlaka vardır. Bir eylem yapılıyorsa, arkasından hatanın gelmesi çok doğal'' dedi. 
     Arzuman, Futbol Federasyonu'nun aylık yayın organı ''Futbol'' dergisindeki söyleşisinde, adaleti dağıtmak ve terazide tutmak zorundaki hakemlerin hata yapabileceklerini, bu yöndeki eleştirileri anlayışla karşıladığını belirtti. 
     Camia olarak her türlü eleştiriye açık olduklarını ifade eden Arzuman, ''Yeter ki kişilik haklarımıza, ailemize, hatta iş yaşantımıza uzanan eleştiriler olmasın. Bunlar bizi çok üzüyor. Bizim de etten, kemikten oluştuğumuzun, bir ailemizin, çocuklarımızın, onurumuzun bulunduğunun unutulmaması lazım'' dedi. 
     Kendilerine değer verip bir maçta görevlendiren yöneticilere karşı sorumlulukları bulunduğunu, ayrıca bir maça çıkıp koskoca camiaları ya da bir şehri ayağa kaldırmanın, hiçbir hakemin haddi olmadığını vurgulayan Arzuman, şunları kaydetti 
     ''Biz sahaya başka galaksilerden gelerek çıkmıyoruz. Bizler de bu halkın çocuklarıyız ve onların içinden gelerek yetiştik. Biz de emek sarf ediyoruz ve ter akıtarak, işimizi en iyi şekilde yapmaya çalışıyoruz. Bütün beklentimiz biraz daha saygı.'' 
     
     BİZ BİR AİLEYİZ 
     İsmet Arzuman, kendilerini eleştirenlere ''Büyükleri'' gözüyle baktıklarını, ancak maksadını aşan eleştiriler karşısında o kişilere saygılarının da yok olduğunu ifade etti. 
     Kişilik haklarına saldırılmaması gerektiğini anlatan Arzuman, ''Futbol camiası içinde en iyi niyetli ve en iyi sektör biziz. Hep iyi niyetimizden sıkıntı çekiyoruz. Biz bir takımız. 18 takımla, hakemlerle, yöneticilerle, federasyonla... Biz bir aileyiz. Ancak bu ailede herkesin birbirine sahip çıkması lazım. Karşılıklı güven, sevgi ve saygıyla sorunları çözeceğimize inanıyorum'' diye konuştu. 
     
     EĞLENMESİNİ BİLMEK 
     Dünya Kupası finalleri sırasında insanların, başka ülkelerin bayraklarını ellerinde dolaştırdığını ve yüzlerini boyadığını hatırlatan İsmet Arzuman, ''Futbolu şova dönüştürüp, eğlenmesini bildiğimiz zaman, her şey bambaşka olacak'' dedi. 
     İki kızı bulunduğunu kaydeden ve ''Onların sahaya gelerek beni izleme şansları maalesef yok'' diyerek tribün teröründen yakınan hakem Arzuman, hakem hatalarının arkasında kasıt ve art niyet aranmamasını istedi. 
     Futbol Fedarasyonu Başkanı Haluk Ulusoy ve Merkez Hakem Kurulu MHK Başkanı Bülent Yavuz'dan büyük destek gördüklerini ifade eden Arzuman, hakem olarak toplum psikolojisi, davranış bilimleri eğitimi de aldıklarını, yine de maçta bazı durumlarda sınırlarının zorlandığını ve ''Koptukları '' anların olduğunu söyledi. 
     Arzuman, ''Kopmamamız lazım. Ama bunun için de oraya bir robot koymak lazım. Daha sahaya gezmeye çıktığımız zaman kötü sözleri duyuyoruz. Düşünün ki siz orada görev yapacak, önemli kararlar vereceksiniz. Alkışlarla motive edilmek varken, kötü tezahüratlarla, küfürlerle kimyanızın bozulması var. Yine de kendi kendimizi teselli ediyor ve konsantrasyonumuzu bozmamaya çalışıyoruz'' ifadelerini kullandı. 
     
</TEXT>
</DOC>
