<DOC>
<DOCNO> 159682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sondun19.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta kolera vakası... 
</HEADLINE>
<TEXT>

     Irak'ın başkenti Bağdat'ta 32 kolera vakası tespit edildiği bildirildi. 
     Sağlık Bakanlığı'ndan adının açıklanmasını istemeyen bir kaynak, yaptığı açıklamada, 32 kolera vakasının hastaneye başvuran hastalarda tespit edildiğini belirterek, hastalığa yakalananların sayısının artabileceği uyarısında bulundu. 
     Hastalığın temiz su sıkıntısı ve çevre kirlenmesi sonucu ortaya çıktığını belirten kaynak, salgının önlenmesi için ciddi önlemlere ihtiyaç olduğunu vurguladı. 
     
     ÇOCUKLAR KAÇIRILIYOR 
     Koalisyon güçlerinin Bağdat'ı işgalinden sonra, kentte kız kaçırma olaylarının ardından çocuk kaçırma olayları da başladı. 
     Ezzaman gazetesinin haberinde, Bağdat'ın çeşitli semtlerinde çocuk kaçırma olaylarının baş gösterdiği belirtilerek, kaçırılan 9-13 yaşlarındaki çocukların ailelerinden fidye istendiği kaydedildi. 
     Haberde ayrıca, bazı Iraklıların yardımıyla koalisyon güçlerinin, kız öğrencileri okulların önünden kaçıran 8 kişilik bir çeteyi yakaladığı bildirildi. 
     Bağdat'ta kız kaçırma olaylarının artması üzerine bazı ailelerin kızlarını okullara göndermekten vazgeçtiği belirtiliyor. 
     Irak'ta Baas rejiminin devrilmesinden sonra Bağdat'ta yıkılan, yağmalanan ve yakılan binalardan başka cadde, sokak ve çarşıların çöplüğe dönüştüğü görülüyor. 
     Savaş sırasında, Saddam Hüseyin'in askerleri için silah taşımakta kullanılan çöp arabalarının çoğunun yanması ve yağmalanması nedeniyle var olan çöp arabaları Bağdat için yetersiz kalıyor. 
     
     HASTANE YANGINI 
     Bu arada Bağdat'taki özel Kazımiye hastanesinde önceki gün çıkan yangında, hastanenin ilaç deposunun tamamen kül olduğu kaydedildi. 
     Gazetelerde çıkan haberlerde, yangının hastaneye tıbbi yardımlar ulaşmasından sonra çıktığı belirtildi. 
     Kazımiye, Bağdat'taki en büyük hastanelerden biri olarak biliniyor. 
     
     YURTDIŞI TEMSİLCİLİKLER 9 AY TATİL 
     Irak'ın yurtdışındaki temsilciliklerinin çalışmalarına 9 ay ara verildiği bildirildi. 
     Dışişleri Bakanlığı'ndan bir kaynak, Bağdat'ta yayımlanan Eşira gazetesine verdiği demeçte, yurtdışındaki büyükelçiliklerde görev yapanların da 9 Haziran'a kadar Bağdat'a döneceklerini belirtti. Kaynak, yurtdışı temsilciliklerinin çalışmalarına yeni hükümetin kurulmasıyla devam edeceğini kaydetti. 
     Aynı kaynak, Dışişleri Bakanlığı'nda çalışan emniyet ve istihbarat görevlileri ile eski Baas partisinin önde gelen üyelerinin görevlerinden alınacağını da açıkladı. 
     
</TEXT>
</DOC>
