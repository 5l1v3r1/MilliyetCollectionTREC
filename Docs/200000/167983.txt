<DOC>
<DOCNO> 167983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun05.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD gerekçesini açıkladı ''Bazı rahatsız edici faaliyetler'' 
</HEADLINE>
<TEXT>

     ABD Dışişleri Bakanlığı Sözcüsü Richard Boucher, kuzey Irak'ta Türk askerlerinin gözaltına alınmasının, ''bu askerlerin karışmış olabileceği bazı rahatsız edici faaliyetlere ilişkin haberlerden'' kaynaklandığını söyledi. 
     Boucher, düzenlediği basın toplantısında, 11 Türk askerinin neden gözaltına alındığının sorulması üzerine, bunun yanıtını askeri yetkililerin verebileceğini belirterek, ''Size söyleyebileceğim şu Amerikan ordusu, bu askerlerin karışmış olabileceği bazı rahatsız edici faaliyetlere ilişkin haberler üzerine harekete geçti'' dedi. 
     Boucher, Amerikan askerlerinin 4 Temmuz'da 11 Türk askerini tutuklamasının ardından, bu konuyu çözmek için, ''müttefik Türkiye'' ile yakın temasa geçtiklerini söyledi. 
     Sözcü, ABD Dışişleri Bakanı Colin Powell'ın, Dışişleri Bakanı ve Başbakan Yardımcısı Abdullah Gül ile Cuma, Cumartesi ve Pazar günü telefonda konuştuğunu, askerden askere ve sivil yöneticiler arasında da temasların sürdürüldüğünü belirterek, Türkiye ve ABD'nin, bu konu için ortak bir soruşturma yürüteceğini kaydetti. 
     Richard Boucher, ABD Başkan Yardımcısı Dick Cheney'nin de, Başbakan Recep Tayyip Erdoğan ile dün ve bugün iki telefon konuşması yaptığını söyledi. 
     Sözcü, ''Kuzey Irak'ın güvenlik ve istikrarının oluşturulmasında, ABD ile Türkiye arasında yakın işbirliğinin kritik önemde olduğuna inanmayı sürdürüyoruz'' ifadesini kullandı. 
     Türk askerlerinin karıştığı iddia edilen ''rahatsız edici faaliyetlerin'' neler olduğu sorusu üzerine Boucher, bu konuda daha fazla ayrıntı veremeyeceğini, basındaki haberlerin doğruluğunu veya istihbarat raporlarını tartışmayacağını belirtti. 
     Bu bilgileri Türk tarafıyla paylaşıp paylaşmadıklarının sorulması üzerine Boucher, ''Türk tarafıyla bu konuları konuştuk. ABD, Türkiye askeri, sivil yetkililer ortak bir soruşturma yürütecekler'' dedi. 
     NATO içinde iki müttefikin arasındaki bu olayın İttifak'a zarar verebileceğine ilişkin bir değerlendirmeye karşılık Boucher, ''NATO'nun halen hayatta ve güçlü olduğunu düşünüyorum. Bütün müttefiklerle ve Türkiye ile ittifakımız canlı ve güçlü. Bu konu üzerinde Türk hükümetiyle, askeriyle birlikte çalışmak istiyoruz. Böylece ortak bir anlayışa ulaşabiliriz'' diye konuştu. 
     Boucher, olayın Türk-Amerikan ilişkilerinde ''büyük bir kriz'' yaratabileceği yönündeki bir soru üzerine, ''Önemli olan, endişe kaynağı olan faaliyetlere ilişkin gerçekleri belirlemek üzere bir arada çalışılması ve bir anlayışa ulaşılmasıdır. Ortak soruşturma da bunu sağlayacak'' dedi. 
     Sözcü, ''Türk-Amerikan ilişkileri çok güçlü. Böyle bir olay oldu ama müttefikimiz Türkiye ile konuşabileceğimiz, önemli konuları dikkatlerine getirebileceğimiz bir dizi kanal var. Ve biz bu meseleye birlikte bir çözüm bulabiliriz'' ifadelerini kullandı. 
     Oluşturulacak komisyonun, Amerikan ve Türk tarafından askeri ve sivil temsilcilerden oluşacağını belirten Boucher, sivil temsilcilerden kastının, Irak'taki bölgesel koalisyon yönetimi olduğuna işaret etti. 
     
     KUZEY IRAK'TA TÜRK VARLIĞI 

     Boucher, bir gazetecinin, ''Türkiye'nin kuzey Irak'tan uzak kalmasını istiyor musunuz '' sorusu üzerine, ''Türkiye ile, bu alanda her ikimizin de nasıl davranması gerektiği konusunda belli bir anlayışa ulaştık. Biz, kuzey Irak'ta neler olduğuna ilişkin birlikte ve yakın çalışmanın önemli olduğunu düşünüyoruz. Bölgede güvenlikten temel olarak Amerikan önderliğindeki koalisyon güçleri sorumludur. Türk tarafının ortaya çıkabilecek endişelerini gidermek üzere düzenlemelerimiz var'' dedi. 
     Richard Boucher, o bölgenin sorumluluğunun ABD ve koalisyon güçlerine ait olduğunu vurgulayarak, iyi bir mekanizmayla Türk tarafının endişelerinin giderilebileceğini söyledi. 
     Kuzey Irak'taki düzenlemelerin iyi işleyip işlemediği sorusu üzerine Boucher, ''Geçmişte bir dizi olayda gördüğünüz gibi bu mekanizma iyi işliyor. Zaman testinden geçmiş bir şey'' yanıtını verdi. 
     Türkiye'ye bu konuda çok geç yanıt verildiği yönündeki bir değerlendirmeye karşılık da sözcü, olayların 4 Temmuz'da meydana geldiği gün, Powell ve Gül'ün telefonda bu meseleyi konuştuğunu, askerden askere temasların yapıldığını hatırlattı. 
     Boucher, bu konuda Türk tarafıyla konuşulmadığını söylemenin doğru olmadığını belirtti. 
     Boucher, ''Rahatsız edici bazı bilgiler vardı ve biz de bunu Türk hükümetine bildirdik'' dedi. 
     Türk askerleriyle birlikte tutuklanan bazı sivillere kötü muamele yapıldığı iddialarına karşılık Boucher, bu meselenin, askeri yetkililerle konuşulması gerektiğini söyledi. 

     
</TEXT>
</DOC>
