<DOC>
<DOCNO> 180098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur34.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Labarotuvar isteği Yazıcıoğlu'nu kazaya götürdü 
</HEADLINE>
<TEXT>

     Denizli Valisi Recep Yazıcıoğlu'nun ağır yaralandığı, Denizli Ziraat Odası DZO Başkanı Haldun Tellioğlu'nun yaşamını yitirdiği kaza Denizli'yi yasa boğarken, Yazıcıoğlu ve Tellioğlu'nu aynı araçta, yeni kurulacak toprak tahlil laboratuvarının buluşturduğu öğrenildi. 
     Bir süredir gözünden rahatsız olan ve 4 eylülde göreve başlaması gereken Yazıcıoğlu, son kontrol için Ankara'ya gitmek üzere hazırlık yaptı. Yolculuk için kendi özel otomobili hazırlandı. 
     Bu arada, DZO Başkanı Haldun Tellioğlu, kendisini arayarak, temeli 20 temmuz pazar günü atılan DZO Hizmet Binası bünyesinde yer alacak toprak tahlil laboratuvarıyla ilgili Ankara'da temaslarda bulunmak istediğini söyledi. 
     Denizli merkez ve Çivril İlçesi'nde toprak tahlil laboratuvarı kurulması konusuna önem veren Vali Yazıcıoğlu, Tellioğlu'nun yardım talebine olumlu cevap verdi. 
     Tellioğlu'nun bu gezi için Mercedes marka bir otomobili hazırlattığını söylemesi üzerine de, Yazıcıoğlu'nun kendi özel otomobiliyle gitmekten vazgeçtiği öğrenildi. 
     Berkant Korkut'un kullandığı 20 ZP 111 plakalı otomobille çıkılan Ankara yolculuğuysa, Temelli yakınlarında meydana gelen trafik kazasıyla son buldu. 
     
</TEXT>
</DOC>
