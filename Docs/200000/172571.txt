<DOC>
<DOCNO> 172571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/soneko37.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaç sigortasına ilgi büyüyor... 
</HEADLINE>
<TEXT>

     Büyük kentlerde kapkaç olaylarının çoğalmasının sigortaya olan talebi artırdığı bildirildi. 
     Anadolu Sigorta Genel Müdürü Mahir Bayyurdoğlu yaptığı açıklamada, ekonomik koşulların son yıllarda giderek ağırlaşmasının vatandaşların kapkaç, gasp ve yankesicilik gibi olaylarla yoğun olarak karşılaşmasına neden olduğunu belirterek, halkın mağduriyetini bir parça da olsa azaltabilmek için geliştirilen kapkaç sigortasına tüketicilerin, dolayısıyla da sigorta şirketlerinin ilgisinin giderek arttığını kaydetti. 
     Bu ürünün ilk kez Anadolu Sigorta tarafından 2001 yılında halkla buluştuğunu belirten Bayyurdoğlu, şirketin Anadolu Aile Sigortası ile aile bireylerine günlük yaşamlarında maruz kalabilecekleri gasp, kapkaç, yankesicilik ve benzeri olaylara karşı kişisel eşya teminatı ile geniş kapsamlı bir koruma sağladığını bildirdi. 
     Mahir Bayyurdoğlu, bu olaylar sonucu zayi olabilecek nüfus cüzdanı, ehliyet ve benzeri belgelerin yeniden çıkarılması için yapılacak masrafların da poliçe kapsamında olduğunu belirtti. 
     Kapkaç sigortasının karşılıklı güven esasına dayandığını belirten Bayyurdoğlu, sigortalı beyanı dikkate alınarak ödeme yapıldığını, büyük meblağlar için sigortalının kapkaçtan önce, bankadan veya döviz bürosundan çıktığını gösterir türde belge arandığını kaydetti. 
     Bayyurdoğlu, ''Özellikle bayanları hedefleyen kapkaç terörü sadece maddi zarara değil, fiziksel yaralanmalara da sebep oluyor. Aile sigortası kapsamında verilen ferdi kaza teminatı meydana gelecek yaralanmaları da teminat altına alıyor. Sektörde diğer şirktelerin artan ilgisiyle kapkaç sigortasının daha da yaygınlaşacağını düşünüyoruz'' dedi. 
     Mahir Bayyurdoğlu, toplumda sigortalama bilincinin artmasıyla bu tip sigortalarında da arttığını belirtti. 
     
</TEXT>
</DOC>
