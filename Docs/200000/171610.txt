<DOC>
<DOCNO> 171610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/soneko16.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirket kuruluşunda bürokrasi bitti... 
</HEADLINE>
<TEXT>

     Anonim ve limited şirketlerin kuruluşlarında ana sözleşme noterden onaylandıktan sonra, onay tarihinden itibaren 15 gün içinde şirket merkezinin bulunduğu veya bağlı olduğu yerin Ticaret Sicili Memurluğu'na tescil ettirilecek. 
     Sanayi ve Ticaret Bakanlığı'nın ''Anonim ve Limited Şirketlerin Kuruluş ve Ana sözleşme Değişikliği İşlemlerine İlişkin Esaslar Hakkında Tebliğ''i Resmi Gazete'de yayımlanarak yürürlüğe girdi. 
     Tebliğ, 4884 sayılı kanun ile Türk Ticaret Kanunu'nda yapılan değişiklikler uyarınca anonim ve limited şirketlerin kuruluş ve ana sözleşme değişikliğine ilişkin usul ve esasları belirlemek amacıyla hazırlandı. 
     Tebliğe göre, şirketlerin ana sözleşmesi noterden onaylandıktan sonra onay tarihinden itibaren 15 gün içinde şirket merkezinin bulunduğu veya bağlı olduğu yerin Ticaret Sicili Memurluğu'na tescil ettirilecek. Tescil ile şirket tüzel kişilik kazanacak. Tescilden sonra ilana tabi konular Ticaret Sicili Gazetesi'nde ilan edilecek. Tescil dilekçesine ise yeni çıkarılan tebliğde istenen belgeler eklenecek. 
     Daha önce şirket kurmak için 19 işlem yapmak gerekiyordu. 
     
</TEXT>
</DOC>
