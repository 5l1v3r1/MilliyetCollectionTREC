<DOC>
<DOCNO> 153338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur23.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Partili Bakan ve milletvekilleri MGK'yı böyle değerlendirdi... 
</HEADLINE>
<TEXT>

     AK Parti grup toplantısına katılan bazı bakan ve milletvekilleri, yarın yapılacak Milli Güvenlik Kurulu MGK toplantısını değerlendirdi. 
     Devlet Bakanı Beşir Atalay MGK toplantısı konusundaki soruyu yanıtsız bırakırken, ''Kurul üyesi değilim, davet de edilmedim'' dedi. 
     Çevre Bakanı Kürşad Tüzmen, ''MGK toplantısının gerilimli geçeceği'' değerlendirmesine karşılık, ''Zannetmiyorum. Herkes Türkiye gerçeklerinin ve sorumluluklarının farkında. Herkesin üstün sorumluluk duygusuyla gerekeni yapacağına inanıyorum'' dedi. 
     Bir gazetecinin, ''sorunların toplantıda ele alınıp çözülüp çözülmeyeceği'' sorusuna da Tüzmen, ''Bütün sorunların hepsi birden çözülmez, ama herkes üstüne düşeni yapacaktır. Merak etmeyin. Şimdi esas sıkıntımız ekonomideki sorunları aşmaktır. O konuda da olumlu gelişmeler var'' karşılığını verdi. 
     Adalet Bakanı Cemil Çiçek, toplantıda gerilim yaşanıp yaşanmayacağı sorusuna, ''Ben daha önce de söyledim bu beklentiyi biraz da siz tahrik ediyorsunuz'' dedi. 
     MGK'nın Anayasal bir kuruluş, görev ve yetkilerinin de belli olduğuna dikkati çeken Çiçek, her toplantının ''derbi maçına çevrilmesinin'' ülkeye yarar getirmediğini söyledi. 
     MGK'daki insanların devlet ve millete karşı sorumluluğu olan, belli tecrübelerden geçmiş kişiler olduğunu belirten Çiçek, şöyle konuştu 
     ''Onlar neyi nasıl konuşacağını çok açıkyüreklilikle ortaya koyarlar. Tereddütleri varsa onları da orada dile getiririler ve ortak bir akılla ülke sorunlarına çözüm bulurlar. Bu kurulu bunun dışında bir anlam yükleyerek değerlendirme konusu yapmak, başta MGK olmak üzere devlete de millete de zarar veriyor. Çünkü ekonomi hala bıçak sırtında gidiyor. Bu neviden tartışmalar faiz, dolar, borsayı etkiliyor. Bu da Türkiye'nin ekonomik yükünü arttırıyor. Sizden ricam, neden hep birlikte ülke hayrına çaba içinde değil de gerginliğe su taşıyan bir konuda oluyorsunuz Onu da anlamıyorum.'' Milli Eğitim Bakanı Hüseyin Çelik, MGK toplantısının her ay yapıldığını belirterek, ülke gündeminin bu toplantıya taşınmasının da doğal olduğunu söyledi. Çelik, ''Bunu özellikle niye sorduğunuzu anlamıyorum, geçen ay niye sormadınız Bu beklentiyi biraz da siz oluşturuyorsunuz'' diye de konuştu. 
     Kültür Bakanı Erkan Mumcu da aynı soruya karşılık, ''Ben böyle gerginlik beklentisinin bir parça abartılarla yaratıldığını düşünüyorum'' dedi. 
     Devletin organlarının devlet işlerini gördüğünü, her şeyin devletin işlediğini gösterdiğini kaydeden Mumcu, bu tür negatif beklentilerin ülkeye ne kadar zarar verdiğini geçmişte gördüklerini söyledi. Mumcu, ''İnsanların geleceğe ilişkin tutumlarını yöneten beklenti, liderlerinin politikalarına bağlı. Onlar da kamusal önderler, yani kurumlar, hükümet, parlamento... Türk halkının geleceğe umutla, iyimserlikle bakabileceği bir beklenti iklimi yaratmak zorundayız. Hepimizin böyle bir sorumluluğu var. Olumsuzluk havasını pompalamak yerine olumlu beklentileri güçlendirmek gerekiyor. Bence her şey yolunda ve olağanüstü bir durum sözkonusu değil'' dedi. 
     
     ''GERGİNLİK BEKLEMİYORUM'' 
     TBMM Dışişleri Komisyonu Başkanı Mehmet Dülger, MGK toplantısında gerginlik beklemediğini belirterek, ''Dün akşam Sayın Genelkurmay Başkanı ile görüştüm. Edindiğim izlenim, öyle bir hava yok. Orası bir hesaplaşma yeri değil'' dedi. 
     Dülger, son günlerde tartışılan konuların gündeme gelip gelmeyeceği sorusuna, ''Sanmıyorum, gelse bile kamu görevlilerin bulunduğu bir bölümü var onlar çıktığında asıl üyeler kalır. Onlar kendi aralarında konuşursa belki olur. Ama bu tür konuların tartışılacağını sanmıyorum'' görüşünü ifade etti. 
     AK Parti İstanbul Milletvekili Emin Şirin de toplantıda tüm sorunların ele alınıp konuşulması gerektiğini söyledi. Şirin, ''13-14 maddelik bir ihtilaf konusu var. Bunların tek tek ortaya konulup konuşulması lazım. Türban da bunlar arasında. Türkiye bu türban sorununu daha fazla kaldırmaz. Sorun AK Parti'den kaynaklanmıyor. Türban kamu hizmetinden yararlanmaya engel değildir. Anayasa Mahkemesi'nin aldığı hatalı bir karar vardır. Bunların hepsi acil konulardır. Türban da bu acil konular arasındadır'' dedi. 
     
     ''3 KASIMDAN SONRA CUMHURBAŞKANI İSTİFA ETMELİYDİ'' 
     AK Parti Gaziantep Milletvekili Nurettin Aktaş ise kesintilerle demokrasinin layık olduğu yere taşınamayacağını belirterek, ''Biz bugün komşu ülkelerdeki dikta rejimlerini eleştiriyorsak, Türkiye'yi devamlı olarak uzaktan kumandalı bir şekilde askeri vesayetin altında göstererek bir yere varmamız mümkün değil. Bu Türkiye'ye yapacağımız en büyük kötülük'' dedi. 
     Yaşananların ''kriz'' olmadığını, bilinçli olarak çıkarıldığını savunan Aktaş, yüzde 99'u Müslüman olan bir ülkede sürekli olarak başörtüsü konusunu kaşımanın ülkeye kötülük olduğunu ileri sürdü. 
     Türkiye'nin hukuk devleti olması gerektiğini kaydeden Aktaş, şöyle konuştu 
     ''Kamu hizmeti yapmayan Münevver Arınç'ın resepsiyona gelmesini bu kadar büyütmenin anlamı yoktur bu, ülkeye itibar kazandırmaz tam tersi kaybettirir. Necip Fazıl'ın söylediği gibi, zamanı yozlaştıranlar bana mürteci diyor Yıl 2003 oldu, bu irtica paranoyasından bir türlü kurtulamadık. Bir tarif edelim, elle tutulacaksa onu görelim. Belki ben de onun içindeyim ve vazgeçerim. 
     Hiçbir şeye üzülmüyorum, Sayın Cumhurbaşkanımıza üzülüyorum. Cumhurbaşkanı devletin başıdır ve tüm kurumlar arasında birlik ve beraberliği sağlamakla görevlidir. Sayın Cumhurbaşkanı'nın bir anamuhalefet lideri ağzıyla konuşması... Hukuku çok iyi bilen, geçmişte TBMM'nin teveccühünü kazanan bir Cumhurbaşkanı'nın tarafgirlik yapması Türkiye'yi büyük sıkıntıya sokar. Esasen 3 Kasım seçimlerinden sonra Sayın Cumhurbaşkanımızın istifa etmesi gerekirdi. Çünkü parlamento desteği yoktur. Kendisini seçen parlamentodan bugün 20 kişiden fazla yoktur.'' 
     




</TEXT>
</DOC>
