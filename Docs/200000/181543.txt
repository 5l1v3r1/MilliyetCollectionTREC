<DOC>
<DOCNO> 181543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sontur15.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 tesislerinin temeli atıldı... 
</HEADLINE>
<TEXT>

     Başbakan Recep Tayyip Erdoğan, Türkiye'nin son yılların en istikrarlı ve en huzurlu günlerini yaşadığını belirterek, ''Ekonomimiz rayına oturmuş bulunuyor. Gemi artık yüzüyor'' dedi. 
     Başbakan Erdoğan, İstanbul Ticaret Odası'nca oluşturulan Formula İstanbul Yatırım A.Ş tarafından Tuzla Tepeören Mevkii'nde yaptırılacak olan Formula 1 F1 İstanbul Grandprix tesislerinin temel atma törenine katıldı. 
     Törende konuşan Başbakan Erdoğan, Türkiye için hayırlı sonuçlar doğuracağına inandığı, Türkiye'yi dünya spor etkinliklerinde buluşturacak, bütünleştirecek bir sportif organizasyonun temelini atmak için toplandıklarını söyledi. 
     Formula 1'in, dünyanın en büyük ve en önemli birkaç organizasyonundan biri olduğunu ifade eden Erdoğan, Formula 1'in sadece otomobil sporlarına ilgi duyanlar için değil, Türkiye ve İstanbul için de önemli bir organizasyon olacağını belirtti. 
     ''Bu organizasyonu bir hayal olmaktan çıkararak, hayata geçirme gayretini gösteren tüm dostlara ve vatandaşlara teşekkür ediyorum'' diyen Erdoğan, Türkiye'nin ve İstanbul'un 2005 yılı itibariyle Formula 1 takvimine alınmasının büyük bir başarı ve gurur kaynağı olduğunu söyledi. 
     Başbakan Erdoğan, çok yakında bu azimli çalışmanın semeresini hep birlikte alacaklarını dile getirerek, şöyle devam etti 
     ''Türkiye, son yılların en istikrarlı, en huzurlu günlerini yaşıyor. Artık 'Bu akşam bu şekilde yatıyorum ama yarın sabah ne olacak' endişesinden çok, 'Acaba hangi müjdeyle karşı karşıya kalacağız' bunu yakalamış bulunuyoruz. 
     Ekonomimiz rayına oturmuş bulunuyor. Sizler de her gün şahit oluyorsunuz. Bütün ekonomik göstergeler ülkenin lehinde seyretmeye başladı. Gemi artık yüzüyor. Büyüme hızımız istikrar kazanarak artıyor. Enflasyon 17 yıl aradan sonra eksi olarak gerçekleşmeye başladı. İhracatımız artık sürekli artışa devam ediyor. Yatırımcımız, üretimcimiz, güven ve heyecanla kolları sıvayıp işe koyuldular. Bütün sektörlerde bir heyecan, ilerleme aşkı gerçekleşmiş bulunuyor. Yeni yapılan düzenlemeler ile yatırımcıların önünde ne kadar engel varsa bunları da kaldırmanın gayreti içinde olacağız.'' 
     
</TEXT>
</DOC>
