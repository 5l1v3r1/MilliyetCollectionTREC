<DOC>
<DOCNO> 195723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sondun26.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Erdoğan'ın mesajı yüreklere su serpti" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Türkünün anavatanına bağlı olduğunu, bu bağlılığı sarsmak isteyenler bulunduğunu belirterek, Başbakan Recep Tayyip Erdoğan'ın ziyareti sırasında verdiği mesajın halkın yüreğine su serptiğini söyledi. 
     Denktaş, Başbakan Recep Tayyip Erdoğan ile Cumhurbaşkanlığı'nda baş başa yaptığı görüşmeden sonra düzenlenen ortak basın toplantısında, bugün çok güzel ve çok coşkulu bir gün yaşadıklarını söyleyerek şöyle dedi 
     ''Halkımıza vermiş olduğunuz destek mesajı, tabiatıyla yüreklere su serpmiştir. Halkımız, gördüğünüz gibi anavatana yürekten bağlıdır. Bu bağlılığı sarsmak isteyenler vardır. Bizi birbirimizden ayırmak isteyenler vardır. Bunların çabalarını her iki taraftan da görüyoruz.'' Kıbrıs konusunun milli ve kutsal bir dava olduğunun altını çizen Denktaş, ''Uzlaşma ve barış yapmak da kutsal bir görevdir'' ifadesini kullandı. 
     ''Sizlerle işbirliği içerisinde ümit ederiz ki, arzu edilen, sağlam, kalıcı, iki halkın eşit egemenliğine dayalı bir anlaşma yaparız'' diyen Denktaş, ziyareti için Başbakan Erdoğan'a teşekkür etti. 
     Denktaş, İstanbul'daki bombalı saldırılara da işaret ederek, olaydan duyduğu üzüntüyü dile getirdi ve hayatını kaybedenlere Allah'tan rahmet, yaralılara acil şifalar diledi. Denktaş, ''İnşallah yapanları yakında yakalarsınız, gereken cezayı görürler ve herkes rahat eder'' dedi. 
     Orucunu basın toplantısı sırasında su içerek açan Başbakan Erdoğan, toplantının ardından Denktaş'ın Saray Otel'de verdiği iftar yemeğine katıldı. 
     
</TEXT>
</DOC>
