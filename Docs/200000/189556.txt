<DOC>
<DOCNO> 189556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sontur09.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'ya Pazartesi gününden itibaren yeni trafik düzeni... 
</HEADLINE>
<TEXT>

     Ankara Valiliği İl Trafik Komisyonu'nun aldığı karar gereği Ankara'da yeni trafik düzenlemesi 20 Ekim Pazartesi gününden itibaren yürürlüğe girecek. 
     Ankara Emniyet Müdürlüğü'den yapılan açıklamada, İl Trafik Komisyonu'nun Kızılay'da yeni trafik düzeniyle ilgili olarak 1 Ekim'de aldığı kararların 20 Ekim Pazartesi gününden itibaren uygulamaya konulacağı belirtildi. 
     Açıklamada, yapılacak düzenlemelerin ''geçici'' olduğu vurgulanarak, uygulamada alınacak sonuçlar değerlendirilerek aksaklık olması halinde yeniden karar alınacağı kaydedildi. 
     Yeni uygulamalar şöyle 
     -Kızılay Kavşağı, Atatürk Bulvarı istikametinde paralel çalıştırılacak ve Ziya Gökalp Caddesi ile Gazi Mustafa Kemal Bulvarı'ndan GMK sola dönüş verilmeyecek. 
     -Ziya Gökalp Caddesi ve GMK Bulvarı'ndan sağa dönüşlerde doğru giden trafiği kesmeyecek şekilde altyapı düzenlemeleri yapılacak. 
     -Sıhhiye Meydanı'na yapılacak geri dönüş adası, Necatibey Caddesi girişinden önceki alanda gerçekleştirilecek ve dönüşler doğru giden trafiği tehlikeye düşürmeyecek şekilde katılım şeridi yapılarak sağlanacak. 
     -Ulus trafiğinden gelip Sıhhıye'den geri dönüş yapacak araçlar için de doğru giden trafiği kesmeyecek şekilde düzenleme yapılacak. 
     -Baruthane Kavşağı istikametinden gelen araçların mecburi yön olarak Atatürk Bulvarı'na katılmalarına, Adnan Saygun Caddesi'ne ve sola dönülerek Ulus istikametine gidilmesine fiziki engeller konularak, yasaklama getirilecek. 
     -Cumhuriyet Bulvarı, Ulus Kavşağı'ndan Baruthane Kavşağı istikametine doğru tek yön yapılacak. 
     -Çankırı Caddesi istikametinden gelen araçların Karaoğlan Kavşağı istikametine doğru sola dönüşlerine engel olunacak. 
     
</TEXT>
</DOC>
