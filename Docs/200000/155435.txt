<DOC>
<DOCNO> 155435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sontur09.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer "Bingöl felaketi yolsuzlukların eseridir" 
</HEADLINE>
<TEXT>

     Cumhurbaşkanı Ahmet Necdet Sezer, Bingöl'de yaşanan felaketin bir doğal afetten çok eğitimsizliğin ve artık bir çözüm bulunması gereken yolsuzlukların, hukuka aykırılıkların eseri olduğunu belirterek, ''Bunlar ise çağdaşlaşmanın önündeki en önemli engellerdir'' dedi. 
     Cumhurbaşkanı Sezer, Ceylan Intercontinental Oteli'nde düzenlenen ''Forum İstanbul Yüzyıl Konferansları'' kapsamında yapılan ''Yarının Kurulması-Hedef 2023'' konulu konferansta konuştu. 
     Seçkin topluluğa seslenme olanağı bulmaktan mutluluk duyduğunu belirten Sezer, bugün başlayan konferansın, Türkiye'nin geleceğine ilişkin öngörülerin ortaya konulmasını sağlayacağı gibi Cumhuriyet'in ilke ve devrimlerini ulus olarak ne derece başarıyla özümsendiğini sorgulamaya ve 80 yılda ulaşılan düzeyi değerlendirmeye olanak vereceğini söyledi. 
     Sezer, geleceğin bugünden planlanmasının geleceğe yönelik stratejilerin oluşturulması ve saptanan vizyon doğrultusunda gelişme çabalarının kararlılıkla sürdürülmesinin, Türkiye'nin çağdaşlaşma tasarısının en ileri aşamalara ulaştırılması yönünden gerekli olduğunu bildirdi. 
     Böylelikle gelecekte görmek istedikleri Türkiye'ye ilişkin düşüncelerin sistemli biçimde ortaya konacağını, yurttaşların özlem ve beklentilerini karşılayacak çözümlerin üretilebileceğini dile getiren Sezer, konuşmasına şöyle devam etti 
     ''Cumhuriyetimizin 100. kuruluş yılında Türkiye'nin, evrensel değerler ışığında gelişimini sürdüren, karşılaştığı sorunları iyi işleyen düzeneklerle çözüme kavuşturabilen hukuk devleti ilkesini tam olarak yaşama geçirmiş, gönenç düzeyi yüksek, herkese fırsat eşitliği sağlamış, yeniliklere açık, bilgi toplumu düzeyine ulaşmış, geleceğe güvenle bakan, AB üyesi bir ülke durumuna gelmesi, güçlü bir ekonomi ve demokrasi olarak çağdaş dünyadaki ilerleme yarışına etkin bir biçimde katılması, vazgeçemeyeceğimiz ve ödün veremeyeceğimiz temel amacımızdır. 
     Türkiye'nin, genç ve dinamik nüfusu, başarılı girişimcileri, zengin kaynak ve olanakları, köklü kurumları ve sivil toplum örgütleriyle bu büyük amaca erişebilecek yetenekte olduğundan kimse kuşku duymamalıdır. Önemli olan kendimize inanmak ve güvenmek kadar, birey ve toplum olarak üzerimize düşen görevleri sorumluluk duygusu içinde yerine getirmektir.'' 
     
     BİNGÖL'DEKİ DEPREM 
     Konuşmasında, Bingöl'de yaşanan depreme de değinen Cumhurbaşkanı Ahmet Necdet Sezer, 2 gün önce Bingöl'e gittiğini hatırlatarak, ''Bingöl'de ne yazık ki yabancısı olmadığı doğal afetlerin yıkıntısını ve insanların acısını bir kez daha yerinde gördüğünü'' söyledi. 
     Sezer, bu toplantının ana temasının ''Yarının Kurulması'' başlığını taşıdığını belirterek, şunları kaydetti 
     ''Bingöl depremi, yarının nasıl kurulmaması gerektiğinin yeni ve acı bir örneğidir. Toplum ve devlet yaşamımızda çağdaşlığın temel gerekleri olan bilimsellik, saydamlık ve hesap verme olgularının yerleştirilmesi için yeni depremler yaşamamalıyız. 
     Bingöl'de yaşanan felaket, bir doğal afetten çok, eğitimsizliğin ve artık bir çözüm bulunması gereken yolsuzlukların, hukuka aykırılıkların eseridir. Bunlar ise çağdaşlaşmanın önündeki en önemli engellerdir. Bu nedenle 'Forum İstanbul' gibi girişimlerin, eğitim ve temiz toplum bilinci yaratılması konularında değerli katkıları olabileceğini düşünüyorum.'' Teknolojide meydana gelen hızlı ilerlemeler nedeniyle geçen yüzyılın son çeyreğinden bu yana tüm dünyada ve her alanda köklü değişimler yaşandığını anlatan Sezer, bu süreçte ülkelerin siyasal ve ekonomik yönlerden güçlü olabilmeleri için bulundukları konumları korumanın ötesinde geleceğe dönük yeniliğe açık stratejileri geliştirmelerinin zorunlu duruma geldiğini vurguladı. 
     Ülkelerin, kendi değerlerini ve kimliklerini yitirmeden, bunları çağdaş yaklaşımlarla zenginleştirerek dünyadaki değişimlere yenilik ve olanaklara kapılarını açması gerektiğini ifade eden Sezer, ''Demokrasi, insan hakları ve hukuk devleti alanlarındaki gelişmeyi tamamlamak için gerekli adımlar atılırken, ekonominin yüksek bir rekabet gücüne kavuşturulmasına ve yolsuzlukların önlenmesine öncelik verilmelidir'' dedi. 
     
</TEXT>
</DOC>
