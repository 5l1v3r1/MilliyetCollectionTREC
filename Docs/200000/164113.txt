<DOC>
<DOCNO> 164113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sondun33.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz milletvekilleri Gazze II. Dünya Savaşı'nın Varşova'sı 
</HEADLINE>
<TEXT>

     İsrail'i ziyaret ederek bir süre önce ülkesine dönen 2 İngiliz kadın milletvekili, Gazze Şeridi'ndeki Filistinlilerin yaşam koşullarını, İkinci Dünya Savaşı'nda Varşova'da yaşayan Yahudilerin koşullarına benzetti. 
     İşçi Partisi'nden milletvekili Oona King, düzenlediği basın toplantısında, Gazze'deki Filistinlilerin yaşam koşullarının, İkinci Dünya Savaşı'nda Varşova'nın kenar mahallerinde Alman Nazi lideri Adolf Hitler'in baskısı altında yaşayan Yahudilere benzediğini söyledi. 
     Kendisi de Yahudi olan King, Gazze Şeridi'nde yaşayan Filistinlilerle Varşova'daki Yahudiler arasındaki en büyük farkın, Filistinlilerin gaz odalarına götürülmemesi olduğunu belirterek, hiçbir ülke yönetiminin bu şekilde hareket etmemesi gerektiğini kaydetti. 
     King, iki halk arasındaki benzer tarafın, topraklarına zorla el koyulması olduğunu ifade ederek, Filistinlilerin her gün yaşadığı terörü iyi anladığını ve Filistin içindeki ılımlı seslere destek verilmesi gerektiğini belirtti. 
     Oona King ile birlikte bölgeye giden Liberal Demokrat Parti milletvekili Jenny Tonge da, Gazze Şeridi'ndeki Filistinlilerin kontrol edilmeden bölgeden dışarı çıkamadıklarını ve çalışamadıklarını hatırlatarak, ''Kendimi ırk ayrımı yapan bir sistemdeymişim gibi hissettim. Filistinlilerin yaşam alanı gittikçe daralıyor'' dedi. 
     King ve Tonge, bölgede çatışmalara tanık olduklarını ve Gazze Şeridi'nden ayrılmaya çalışırken el bombası taşıyan bir İsrail askeri tarafından durdurulduklarını söylediler. 
     Bu arada, İsrail'in Londra Büyükelçiliği sözcüsü Şuli Davidoviç, İngiliz milletvekillerinin bu tür bir karşılaştırma yapmasının çok üzücü olduğunu belirterek, söz konusu açıklamaların Filistinli aşırı uçları cesaretlendireceğini bildirdi. 
     
</TEXT>
</DOC>
