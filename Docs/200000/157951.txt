<DOC>
<DOCNO> 157951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/yasam/ayas.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Onur'un ölümle yarışı 
</HEADLINE>
<TEXT>

Otomobillerle yarışa tutuşan altı yaşındaki Onur'un mucize eseri kurtulduğu kazayı, ekip otosundaki radar kamerası böyle yakaladı 
     ERDEM SÜREK, ERSAN KÜÇÜKKURU Çanakkale DHA 

     Çanakkale'de yaşayan Onur Özenç, dün sabah babaannesi Nuriye Özenç ile birlikte Gökçalı Köyü yakınlarındaki tarlaya gitti. Yaşlı kadın, saat 10.45 sıralarında İzmir karayolunun karşı tarafındaki bakla tarlasına geçmek istedi. 
     Ancak babaannesinin elinden kurtulan Onur, yol kenarında koşmaya başladı. Babaannesinin uyarılarına aldırmayarak otomobillerle yarışan küçük Onur, bir süre sonra karayoluna girdi. Ezine'den Çanakkale'ye giden 45 YT 221 plakalı otomobilin sahibi Selim Kılavuz da, aniden önüne çıkan küçük çocuğa çarpmamak için direksiyon kırdı ancak başarılı olamadı. Kılavuz'un çarptığı Özenç, yaklaşık 3 metre havaya fırladı ve yol kenarındaki çimenliğe düştü. 
     
     Sürücü serbest kaldı 
     Kazayı radardan gören Çanakkale Emniyet Müdürlüğü Bölge Trafik Müdürlüğü ekibi de, Onur'u Çanakkale Devlet Hastanesi'ne kaldırdı. 
     Kaza sırasında alkolsüz olduğu belirlenen Kılavuz da, ifadesi alındıktan sonra serbest bırakıldı. 
     

</TEXT>
</DOC>
