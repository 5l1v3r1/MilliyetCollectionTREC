<DOC>
<DOCNO> 165196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sonspo15.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını, Türkiye-Brezilya maçını böyle değerlendirdi... 
</HEADLINE>
<TEXT>

     Türkiye'nin, 6. FIFA Konfederasyon Kupası'nda Brezilya ile 2-2 berabere kalarak, yarı finale yükselmesi, Yunan basını tarafından, ''Türkler bileklerinin hakkıyla kazandılar ve güçlerini bir kez daha gözler önüne serdiler'' şeklinde değerlendirildi. 
     Atina'da yayınlanan günlük spor gazetesi Goal News, ''Türk Milli Takımı, 2002 Dünya Kupası karşılaşmalarında yakaladığı başarının, karanlığın içinde kısa sürede kaybolan bir havaii fişek gösterisi olmadığını gösterdi'' yorumuyla ay-yıldızlı ekibin ''yükselişini'' okuyucularına aktardı. 
     Türk Milli Takımı'nın karşılaşmanın özellikle ikinci yarısında rakibi karşısında oyunun kontrolünü ele alarak üstünlük kurmayı başardığını da yazan Goal News Gazetesi, ''Komşularımız, Brezilya karşısında son derece akıllıca oynadılar. Şenol Güneş'in oyuncuları kazanmak için herşeylerini ortaya koydukları karşılaşmada, sergiledikleri performans ile göz doldurdular'' yorumunu yaptı. 
     Filathlos gazetesi ise, ''Türkler intikamlarını aldılar'' başlıklı haberinde, ''İntikam, sadece anılar sıcakken alınmaz. Türkler dün gece gövde gösterileriyle herkesi buna tanık ettiler'' değerlendirmesiyle dikkati çekti. 
     
</TEXT>
</DOC>
