<DOC>
<DOCNO> 157086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/soneko26.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasarruf ödemelerinde emekliler için değişiklik yapıldı... 
</HEADLINE>
<TEXT>

     Zorunlu tasarrufta emeklilere dönük daha önce dondurulan ödemeler yeniden başlarken, ödeme şekli değiştirildi. 
     Daha önce Ziraat Bankası kayıtlarına göre zorunlu tasarruf paralarını alan emeklilere, bundan sonra en son çalıştıkları işyerlerinden alacakları tasarruf teşvik kesintileri bildirimine göre ödeme yapılacak. 
     Ziraat Bankası Merkez Muhasebe Daire Başkanlığı Müdür Yardımcısı Mehmet Tunçbilek, söz konusu değişikliğin emeklileri mağdur etmemek amacıyla yapıldığını bildirdi. 
     Hak sahibi bazı emeklilerin paralarında eksiklik olabildiğini anlatan Tunçbilek, şunları söyledi 
     ''Örneğin emekli hak sahibinden 100 ay zorunlu tasarruf kesintisi yapılmış, fakat Banka'da 75 ay görünüyor. Daha önce bizdeki kayıtlar esas alındığı için emekliler parasını eksik alıyordu ve Banka'ya birkaç kere gelerek ek ödeme talebinde bulunuyorlardı. 
     Bu durumdaki emeklilerden en son çalışmış olduğu işyerleri ve kurum tarafından Tasarruf Teşvik Kesintileri İşyeri Nema Ödeme Formu, Sahış İcmal Bordrosu'nun, işyeri değişikliği halinde de Tasarruf Teşvik Bildirimi'nin düzenlenerek şubelerimize verilmesi istenmiştir. Bu belgelerin üzerinde toplam kesinti ve katkı tutarı, daha önce ödenen nema tutarları toplamı ve hak sahibinin ilk kesinti yapıldığı ay ve yıl bilgileri yer alıyor.'' Tunçbilek, emeklilerin en son çalıştıkları işyerlerine düzenletecekleri söz konusu belgelerle Ziraat Bankası şubelerine başvurmaları halinde, emeklilerin belgeleriyle Ziraat Bankası kayıtlarının karşılaştırılacağını ve başvuru tarihinden en geç 3 gün içinde emeklilere hakedişlerinin ödeneceğini söyledi. 
     Tunçbilek bu arada, sadece Tandoğan Merkez Şube'den alınan, çalışanlar ve emeklilerin zorunlu tasarruf kesintilerini görmek için istedikleri dökümün, önümüzdeki Salı gününden itaberin tüm Ziraat Bankası şubelerinden alınabileceğini sözlerine ekledi. 
     
</TEXT>
</DOC>
