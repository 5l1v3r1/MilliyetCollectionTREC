<DOC>
<DOCNO> 154956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/ekonomi/eko07.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin'in hacizli mallarını avukatı aldı 
</HEADLINE>
<TEXT>

     BÜLENT ÖZDEMİR İstanbul 

     Halk Bankası'nın, Sabah Grubu'ndan 40 trilyon 25 milyar lira olan kredi alacağını tahsil edebilmek için haciz koydurduğu Dinç Bilgin'in Sarıyer'deki villasındaki eşyalar, Bilgin'in avukatları tarafından satışa çıkmasının ikinci gününde belirlenen bedelin yüzde 40'ına, 22 milyar 300 milyon liraya satın alındı. 
     Önceki gün alıcı çıkmayan eşyalar dün belirlenen bedelin yüzde 40'ına tekrar satışa sunuldu. Yeddiemindeki satışta, 28 parçadan oluşan ve aralarında el işi değerli halılarla, antikaların da bulunduğu eşyaları Bilgin'in avukatı Ömer Gökhan Ovat satın aldı. İki antika şamdan ise müzeden izin alınması gerektiği gerekçesiyle satılmadı. 
     Dinç Bilgin'in avukatları satış işlemini görüntülemek isteyen gazetecileri tartaklayarak yeddieminden ayrıldı. Daha sonra Alsit villalarına geçen memurlar ve avukatlar, burada Bilgin'e ait beyazeşya ve mobilyaları da satışa çıkardı. Ovat, villadaki eşyaları da 3 milyar 800 milyon liraya satın aldı. 
     

</TEXT>
</DOC>
