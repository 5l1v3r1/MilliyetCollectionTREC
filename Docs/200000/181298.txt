<DOC>
<DOCNO> 181298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sonspo01.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hocalar ne dedi Vujoseviç Türkler'in elenmesi büyük kayıp 
</HEADLINE>
<TEXT>

     33. Avrupa Basketbol Şampiyonası finallerinde Türkiye'yi yenerek çeyrek final vizesini alan Sırbistan Karadağ takımının Antrenörü Vujoseviç, Türk takımının ilk 8'e kalamadan elenmesinin çok büyük bir kayıp olduğunu söyledi. 
     Türk takımıyla finalde karşılaşmanın kendileri için çok daha sevindirici olduğunu belirten Vujoseviç, şunları kaydetti 
     "Çok iyi bir takımı yendik. Onlarla böylesine bir maçta değil, Stockholm'de karşılaşmak isterdik. Benim oyuncularım bugün gerçekten ne kadar iyi olduklarını gösterdi. Zor şartlarda olmamıza karşın kazanmayı başardık." Sırp takımının pivotu Koturoviç ise "Takımın atmosferi 2 yenilgiden sonra biraz bozuldu. Taraftarımızı üzdük. Ancak bunlar bizi bugün için daha iyi motive etti. Türk takımı da gerçekten çok iyi ama bizim kazanmamız lazımdı. Bunu yaptık" dedi. 
     
     ÖRS KİMSE SORUMLU ARAMASIN, SORUMLULUK BENİM... 
     A Milli Basketbol Takımı Başantrenörü Aydın Örs ise , "Mücadele olarak iyiydik ama sonuç kimseyi tatmin etmedi" dedi. 
     Karşılaşma sonrasında düzenlediği basın toplantısında Sırbistan-Karadağ takımının kendilerinden daha az hata yaptığı için oyunu kazandığını ifade eden Örs, şöyle konuştu 
     "Bu takımla 3 hazırlık maçı yaptık. Karşılaşmanın başa baş geçeceğini biliyorduk. Gerçek bir sinir savaşı oldu. Stratejimiz öncelikle ribauntlarda onlar kadar başarılı olup, az sayı yemekti. İlk yarıda bunu başardık. Ancak ikinci yarıda çok bariz savunma hataları yaptık. Sırbistan takımı çok tecrübeli olduğu için bu hataları iyi değerlendirdi. Az hata yapan maçı kazandı." Örs, Türk gazetecilere yaptığı özel açıklamada ise Federasyon Başkanı Turgay Demirel ile İstanbul'da görüşeceğini belirterek, "Hepimiz medeni insanlarız. Kimse sorumlu aramasın. Tüm sorumluluk benim. İki gün içinde bir açıklama yapacağım" dedi. 
     
</TEXT>
</DOC>
