<DOC>
<DOCNO> 183326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/yazar/guclu.html </URL>
<DATE> 2003/09/19/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İki iş arasında sıkışıp kaldılar 
</HEADLINE>
<TEXT>

   
   Yıllarca işsiz kaldıktan sonra aynı anda karşınıza iki iş fırsatı birden çıksa ne yaparsınız Öyle ki her ikisi de istenilse de vazgeçilemez gibi. Birini seçseniz diğeri karşınıza yüklüce fatura çıkarıyor. 
   Özel okullarda öğretmen alımları mayıs, haziran aylarında gerçekleşiyor. Genelde bir yıllık sözleşme yapılıyor ve ağır yaptırımlar uygulanıyor. Örneğin öğretmen, öğretim yılının ortasında ya da sözleşmenin bitim tarihinden önce istifa edecek olursa, geride kalan her ay için en az maaşı kadar tazminat ödemek durumunda kalıyor. 
   Devlette ise durum daha da farklı. Tayininizin çıktığı tarihten itibaren iki hafta içerisinde gidip göreve başlamaz iseniz, müstafi sayılıyorsunuz. Yani açığa alınıyorsunuz. Bunun cezası da bir yıl süresince memuriyet haklarından yoksun kalıyorsunuz. Eğer öğretmenseniz yeni atamalardan yararlanamıyorsunuz. 
   Bu durum tespitini yaptıktan sonra şimdi gelelim yaşanan mağduriyetlere Binlerce öğretmen, devlet kadrolarına atanmanın hiçbir garantisi olmadığı için yaz aylarında özel okullarla sözleşme yaptı. Çünkü Milli Eğitim Bakanlığı'nın atamaları eylül ayında gerçekleşti. Tayinleri çıkmadığı takdirde ortada kalacakları için gidip özel okullarla anlaştılar. Ayrıca geçen yıllarda özel okullarla sözleşmesi olan öğretmenlerin kazanılmış hakları dondurulduğu için içleri rahattı. Ama birkaç hafta önce sessiz sedasız bu kararın kaldırılması binlerce öğretmeni çok zor duruma düşürdü. 
   Devlete gitmek istiyorlar, çünkü özel okulların hiçbir garantisi yok. Ama istifa edemiyorlar. Eğer ederseniz sözleşme gereği bir yıllık maaş karşılığı tazminat ödemeden bir yere gidemezsiniz dayatması ile karşı karşıya kalıyor. İki hafta içerisinde tayinleri çıkan okulda gidip göreve başlamadıklarında ise en az iki yıl devlet okullarında öğretmenlik hayal olacak. Üstelik yeniden atanacaklarının hiçbir garantisi yok. 
   Binlerce öğretmen işte bu yüzden çok zor günler geçiriyor. Milli Eğitim Bakanlığı, tarafları zor duruma düşürmeyecek bir karar almak zorunda. Çünkü tayinleri geç yaparak öğretmenleri zor duruma düşüren de o. Kazanılmış müktesep hakların dondurulmasını kaldıran da o. 
   Böylesi oldubitti dayatmacı kararlar eskiden YÖK tarafından alınırdı. Ama görülüyor ki MEB de artık bu yolu izliyor. Çok yazık Umarım en kısa sürede bir çözüm yolu bulunur. 
   
   Bedava kitaplar    Devlet okullarında bedava dağıtılan kitaplar, özel okul öğrencilerine para ile satılıyor. Çocuklarını kıt kanaat bu okullarda okutanların bu yöndeki tepkileri bir yana, üzerinde para ile satılmaz ibaresi bulunan söz konusu kitapların dışarıda para ile satılması şaşkınlık yarattı. Bakanlık bu konuda topu yayınevlerine atıyor. Para ile satılacak kitaplarda bu ibarenin olmaması gerekir diyorlar. Bize gelen duyumlar ise devlet okullarında dağıtılan bazı kitapların da piyasaya düştüğü yönünde .. 
   Kitap konusundaki bir başka şik yet ise seçmeli ders kitaplarının üzerindeki etiket fiyatının iki, üç katı fiyata satılması. Bakan Çelik, Almanya dönüşünde umarız kitap işine bir el atar. Yoksa puan kazanacağı bir icraattan başı ağrıyarak çıkabilir. 
   Özetin özeti Türkiye öyle bir ülke ki çözüm getirirken bile sorun üretiyor. Bu yüzden yapılan her şeyi yakın takibe alıp sorunları anında çözmek gerekiyor. Yoksa sevinçler yarım kalıyor .. 
   
      
   
</TEXT>
</DOC>
