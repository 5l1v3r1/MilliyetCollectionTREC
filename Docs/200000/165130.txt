<DOC>
<DOCNO> 165130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sondun16.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den Bush'a biyoteknolojik ürün tepkisi.. 
</HEADLINE>
<TEXT>

     AB, ABD Başkanı George Bush'un, genetik yapıları değiştirilmiş gıdaları kabul etmeyen Avrupa ülkelerinin Afrika'da kıtlığın artmasına neden olduğu eleştirisinin doğru olmadığını bildirdi. 
     Avrupa Komisyonu sözcüsü Gerassimos Thomas, bugün bir gazeteye yaptığı açıklamada, AB'nin biyoteknoloji ve gelişen ülkeler karşıtı olduğu iddialarının yanlış olduğunu belirterek, AB'nin gelişmekte ve fakir olan ülkelere ABD'ye oranla 7 kat daha fazla kalkınma yardımında bulunduğunu hatırlattı. 
     Bush, dün ABD'de biyoteknoloji konferansında yaptığı konuşmada, asılsız ve bilimsel olmayan korkularla bazı Avrupa hükümetlerinin bütün yeni biyoteknolojik ürünlerin ithalatını engellediğini, bu yapay engeller yüzünden bazı Afrika ülkelerinin, ürünlerine önemli Avrupa pazarlarının kapanacağı endişesiyle biyoteknolojiye yatırım yapmaktan kaçındığını ileri sürmüştü. 
     Bush, ''Kıtlık tehlikesinin tehdit ettiği bir kıtanın hatırı için Avrupa hükümetlerinden biyoteknolojiye karşı muhalefetlerini sona erdirmelerini istiyorum. Küresel açlığa karşı savaşı kazanmak için biyoteknolojinin etkinliği ve güvenliğinin yayılmasını sağlamalıyız'' demişti. 
     
</TEXT>
</DOC>
