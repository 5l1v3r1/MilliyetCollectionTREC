<DOC>
<DOCNO> 162519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo29.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala Galatasaray'da kaldı... 
</HEADLINE>
<TEXT>

     Galatasaray ile görüşmelerini sürdüren Ümit Davala, bonservisini elinde bulunduran İtalya'nın Inter Kulübü'ne dönmemesi halinde sarı-kırmızılı kulüpte kalacağını söyledi. 
     Florya Metin Oktay Tesisleri'ne gelerek Teknik Direktör Fatih Terim ile bir kez daha görüşen Ümit Davala, tesislerden ayrılırken basın mensuplarının sorularını yanıtladı. Inter'e dönmek istediğini, menajerinin önümüzdeki günlerde İtalya'da Interli yöneticilerle görüşeceğini belirten Ümit, ''Inter'e dönme olasılığım var. Eğer olmazsa, yüzde 99 Galatasaray'dayım. Benden istedikleri fedakarlığı göstererek Galatasaray'la anlaştım'' dedi. 
     Inter'e dönme isteğine, Teknik Direktör Terim'in de onay verdiğini kaydeden Ümit, ''Beşiktaş ve Fenerbahçe'den de gayet iyi teklifler aldım. Ama benim ilk anlaşacağım kulüp, tabii ki Galatasaray. Bu kulüpte 6-7 yıl geçirdim'' diye konuştu. 
     
</TEXT>
</DOC>
