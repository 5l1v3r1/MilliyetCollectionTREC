<DOC>
<DOCNO> 151948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/ekonomi/eko03.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Lütfen ortalığı germeyin 
</HEADLINE>
<TEXT>

Devlet Bakanı Ali Babacan, bankacılara, kendisini ne zaman isterlerse arayabileceklerini iletirken, hükümetin gerginlik yaratmak istemediğini söyledi 
     KADİFE ŞAHİN 

     Sektörün isteği üzerine Merkez Bankası Başkanı Süreyya Serdengeçti ve Hazine Müsteşar Yardımcısı Hakan Özyıldız ile birlikte İstanbul'da bankacılarla bir araya gelen Devlet Bakanı Ali Babacan, hükümetin siyasi gerginlik yaratmak istemediğini söyledi. TBMM Başkanı Bülent Arınç'ın verdiği "23 Nisan Resepsiyonu" nedeniyle yaşanan siyasi gerginliği "Keşke yaşanmasaydı" şeklinde değerlendiren Babacan, "Hükümet olarak siyasi gerginliği tırmandıran taraf olmayacağız" dedi. 
     Bankacılara, hükümetin uygulanan eknomik programın başarısı için gerekli olan tüm uygulamaların arkasında olduğu mesajını veren Babacan, devletin borçlanma ihtiyacının düşürülmesini sağlayan bütçe disiplinine bağlı kalacaklarını söyledi. Babacan, vergi barışıyla hedeflenen rakamın üzerinde elde edilen 6.5 katrilyonluk gelirin ve bütçeye konan ek kaynakların sağladığı olanağı program hedefleri yönünde kullanılacağını belirtti. Bankacılar ise, toplantıda Babacan'a, yaşanan siyasi gerginlikten duydukları rahatsızlığı ilettiler. 
     
     Hazine'ye en iyisini arıyor 
     Babacan, TBMM'deki 23 Nisan resepsiyonunda, Hazine Müsteşarlığı'na yapılacak atamanın ne zaman olacağı konusunda gazetecilerin sorularına "yakında" yanıtını verdi. Babacan, bu göreve atanacak kişi konusunda Başbakan Erdoğan ile aralarında anlaşmazlık olup olmadığının sorulması üzerine "Hayır" diyen Babacan, "En iyisini arıyoruz. Biraz merak edin bakalım" diye konuştu. Babacan, bir gazetecinin, "vergi barışından sonra bir de SSK barışından söz ediliyor" demesi üzerine, şunları kaydetti "SSK'nın alacakları var. Bu alacaklarının çözümü için SSK yönetiminin münferiden alacağı olan kuruluşlarla bu sorunları çözmesi gerekiyor. SSK alacakları için böyle genelleştirilmiş, silinip süpürme kararı olmayacak." 
     


EKONOMİ 



























</TEXT>
</DOC>
