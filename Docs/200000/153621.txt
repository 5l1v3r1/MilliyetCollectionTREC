<DOC>
<DOCNO> 153621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/ekonomi/eko01.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş'a Rus firmalar girerse, biz de gireriz 
</HEADLINE>
<TEXT>

Koç Holding Şeref Başkanı Rahmi Koç'a soruldu Tüpraş özelleştirmesine girecek misiniz Koç, 'Arkadaşlar yanıtlasın' dedi. Opet'teki ortağı Fikret Öztürk ise 'Ruslar tehlikeli. Almaları söz konusu olursa, biz de gireriz' dedi 
     EKONOMİ SERVİSİ 

     OPET Yönetim Kurulu Başkanı Fikret Öztürk, Rus petrol şirketlerinin Tüpraş'ı almak istemeleri halinde, kendilerinin de ihaleye gireceklerini söyledi. 
     Opet Altunizade akaryakıt istasyonunun açılışına Koç Holding Şeref Başkanı Rahmi Koç, Yönetim Kurulu Başkanı Mustafa Koç, Bilgi Grubu Başkanı Ali Koç, CEO Bülend Özaydınlı ve OPET Başkanı Fikret Öztürk katıldı. Rahmi Koç, Tüpraş ile ilgili soruları yanıtlamaktan kaçınarak, "Onu arkadaşlar bilir" dedi. Fikret Öztürk ise Koç Grubu ile birlikte Rus firmaların önünü kesmek için Tüpraş'ın özelleştirilmesi ile ilgilendiklerini kaydetti. 
     
     'Devletin ağırlığı kalsın' 
     Tüpraş gibi stratejik bir şirketin özelleştirilmesini doğru bulmadığını kaydeden Öztürk, "Yabancı şirketlere, özellikle de kuzeydeki Rus şirketlerine verilmemesi gerekir. Biz de zorunlu olursak ilgileniyoruz ama devletin ağırlığı orada kalmalı. Mutlaka satılacaksa yüzde 51'i satılsın ve diğer kısmı devlette kalsın. Bizim için ihaleye gireceklerin kim olduğu önemli" ifadelerini kullandı. 
     
     Vergi sistemi ne olacak 
     Öztürk, Tüpraş'ın kamudaki en verimli ve para kazanan kuvvetli bir şirket olduğuna dikkat çekerek, "Vergilerin yüzde 30'u petrolden alınıyor. Bu verginin kaynağı Tüpraş satılırsa ne kadarı düzenli toplanır Bunu da bilmek mümkün değil" diye konuştu. Öztürk, Tüpraş'ın gerçek değerinin 4 - 5 milyar dolar olduğunu da belirtti. Tüpraş'ı özelleştirmenin, Et Balık'ı özelleştirmeye benzemediğini, Türkiye'de iki saat benzin bulunamazsa ortalığın birbirine gireceğini belirten Öztürk, Rus şirketlerine niye karşı oldukları sorusunu şöyle cevapladı "Bulgaristan'da Lukoil tekel olarak yerleşti. Fiyatları diledikleri gibi aşağı yukarı çekebiliyor, istediklerine benzin satıyorlar." 
     
'Ortaklık şimdilik çok iyi gidiyor'      Koç Holding Onursal Başkanı Rahmi Koç istasyonun açılışında bütün detayları titizlikle inceledi. Tuvalet kültürünün önemli olduğunu ifade eden Koç, tuvaletleri kontrol etti. OPET'le güçlü bir biçimde piyasaya girdiklerini dile getirerek "Ortaklık çok iyi gidiyor" diye konuştu. Koç Holding Bilgi Grubu Başkanı Ali Koç da Bulgar Telekom için ABD'nin baskı yaptığına ilişkin iddiaları şöyle yanıtladı "Zannetmiyorum. Bu, Türk - Amerikan olayından çok Türk - Yunan olayı. Çünkü diğer konsorsiyumda Kıbrıs Rum Kesimi'nden, Yunanistan'dan bazı yatırımcılar olduğunu açıkladılar" 
     


EKONOMİ 















</TEXT>
</DOC>
