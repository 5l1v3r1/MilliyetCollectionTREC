<DOC>
<DOCNO> 180809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/siyaset/siy04.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek'ten 'yolsuzlukla mücadele edin' çağrısı 
</HEADLINE>
<TEXT>

   Adalet Bakanı Çiçek, "Kimin bilgisi, belgesi varsa getirsin. Herkes, tribünden inip yolsuzlukla mücadeleye katkı sağlasın" dedi 
      ANKARA Milliyet 

   
   Adalet Bakanı Cemil Çiçek, herkesi yargıya destek vermeye çağırırken, "toplumun, trübünde izlemek yerine yolsuzlukla mücadeleye katılması gerektiğini" vurguladı. Düzenlediği basın toplantısında, yarın açılacak adli yıl öncesinde h kim ve savcılara mesajlar veren Çiçek, yargının sorunlarının yanı sıra sorumluluklarının da tartışılması gerektiğini belirtti. 
   AB standartlarında çağdaş, demokratik bir hukuk devletinin anahtarının yargının ellerinde olduğunu söyleyen Çiçek, yolsuzlukla mücadelede işbirliğinin önemine dikkat çekerek, şu görüşleri dile getirdi 
   "Hükümet yapsın görelim, anlayışı olmamalıdır. Kimin bilgisi varsa, belgesi varsa getirsin. Her meslek grubu kendi içindeki yamukları temizlemeli ve tavır koymalı. 'Kol kırılır yen içinde kalır' deyip kendi hırsızını, uğursuzunu himaye ederse, olan milletin geleceğine olur. Hiç kimse bu sorumluluğun dışında değildir. Yolsuzlukla mücadelenin sadece birkaç hukukçunun meselesi olarak kabul edilmesi yanlış. Toplumun her kesiminin, 3 -5 kişinin mücadelesini arenadaki gladyatörleri tribünde izler gibi izlemek yerine verilen mücadeleye katkı sağlaması gerekir. Herkesin yargıya, bizatihi yargının da yargıya destek vermesi gerekmektedir." 
   
   Peşini kovalarız 
   Çiçek, haklarında yakalama ve tutuklama kararı çıkarılmasına karşın üç haftadır bulunamayan Kemal, Yavuz ve Bahattin Uzan'la ilgili olarak "20, 30 gün de olur 10 gün de olur, suç işleyen herkesin sonuna kadar peşini kovalarız. Benim gündemimde Uzan yok, ama ucu nereye uzanırsa yargı oraya gider" dedi. Çiçek, Uzanlar'ın yerinin tespit edilememesiyle ilgili soru üzerine, hükümetin ve yargının yolsuzlukla mücadeleyi misyon edindiğini söyledi. 
   "Şunu herkes bilmelidir ki, Türkiye'de yolsuzlukla mücadelede kararlı bir hükümet ve bir Adalet Bakanı var. Türkiye'de suç işleyen herkesin sonuna kadar peşini kovalayacaklarını" ifade eden Çiçek, "Önemli olan götürü-len, kaçırılan fakir fukaranın parasının geri getirilmesidir" diye konuştu. 
   
</TEXT>
</DOC>
