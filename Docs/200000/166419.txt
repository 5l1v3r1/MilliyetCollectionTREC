<DOC>
<DOCNO> 166419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo15.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan yurtdışı defterini kapattı, Bursa'da kalıyor... 
</HEADLINE>
<TEXT>

     Bursaspor'un gol kralı futbolcusu Okan Yılmaz, yurtdışından gelen transfer önerilerini reddettiğini ve futbol yaşantısını Türkiye'de sürdüreceğini söyledi. 
     Okan Yılmaz, Fenerbahçe, Galatasaray ve bir Anadolu kulübünden çok ciddi öneriler aldığını, Bursaspor'un da takımda kalması için ısrarcı olduğunu bildirdi. 
     Hagi'nin dün kendisine arayarak, ''Takımı senin üzerine kuruyorum. Bu takımın lideri sensin. Kalmanı istiyorum'' dediğini anlatan Okan, şunları söyledi 
     ''Hagi'ye Bursaspor için bugüne kadar çok fedakarlık yaptığımı söyleyince bana, Bu kez de benim için fedakarlık yap dedi. Hagi, takımda kalmam konusunda büyük baskı yaptı. Ben de ona Bursaspor fedakarlık yaparsa kalırım yanıtını verdim. Bursaspor'dan ayrılmak istemiyorum. Ama geleceğimi de düşünmek zorundayım. Fedakarlık yapsınlar, yeşil-beyazlı formayı giymeye devam edeyim.'' 
     
</TEXT>
</DOC>
