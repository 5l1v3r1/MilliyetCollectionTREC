<DOC>
<DOCNO> 164627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sontur16.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'te izinsiz gösteriye polis gözyaşartıcı gazla müdahale etti 
</HEADLINE>
<TEXT>

     Fatih'te izinsiz gösteri yapmak isteyen gruba gözyaşartıcı gazla müdahale eden polis, çok sayıda kişiyi gözaltına aldı. 
     Alınan bilgiye göre, Saraçhane Parkı'nda toplanan, aralarında çocukların da bulunduğu yaklaşık 300 kişilik grup, DEHAP İstanbul İl Teşkilatı yöneticilerinden Gülbahar Gündüz'ün polisler tarafından kaçırıldığı ve kötü muameleye maruz kaldığı iddiasıyla, protesto amacıyla basın açıklaması yapmak istedi. 
     Genel af istemini içeren dövizler de taşıyan grubun etrafını saran polis, dağılmaları yönünde uyarıda bulundu. Uyarıya rağmen eylemi sürdüren göstericilere çevik kuvvet ekipleri müdahale etti. 
     Bu sırada dağılan gruptan bir bölümü İstanbul Büyükşehir Belediyesi'nin önüne, diğerleri de Unkapanı yönüne ve ara sokaklara koşmaya başladı. 
     Bunlardan bazılarının yeniden toplanıp polise taş atması ve bazı araçların camlarının kırılması üzerine, yeniden müdahale edildi. 
     Olay sırasında hafif şekilde yaralanan ve gazdan etkilenen bazı kişiler hastaneye kaldırıldı. 
     Gözyaşartıcı gaz da kullanılan müdahale sırasında gözaltına alınan çok sayıda gösterici, Güvenlik Şube Müdürlüğü'ne götürüldü. 
     
</TEXT>
</DOC>
