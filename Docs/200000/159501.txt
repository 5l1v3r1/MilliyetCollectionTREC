<DOC>
<DOCNO> 159501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/soneko41.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Ya faiz indirilecek, ya da kur ayarlanacak 
</HEADLINE>
<TEXT>

     Devlet Bakanı Kürşad Tüzmen, şu anda bütün alarm zilleri tam çalmadan önce ihracatçının içten gelen talebine cevap vermek gerektiğini belirterek, ''Ne yapacaksınız Ya faiz oranları piyasa dengelerine göre indirilecek biraz, ya kur ona göre biraz ayarlanacak'' dedi. 
     Tüzmen, İTKİB Müzayede İşletmeleri A.Ş.'nin açılış töreninde bir gazetecinin Merkez Bankası'nın faiz indirimine gitmeyeceği yönündeki açıklamalarının sorulması üzerine, siparişlerin Türkiye'ye kaydığını belirterek, ''Iskalamayalım dedik, çünkü siparişler Türkiye'ye kayarken bu fırsatı iyi değerlendirmek lazım'' dedi. 
     İhracatın ithalatı karşılama oranının önemine işaret eden Tüzmen, geçmişte bu tip hataların olduğunu, yumurta kapıya dayandıktan sonra birtakım çalışmaların yapıldığını belirtti. Tüzmen, şunları kaydetti 
     ''Erken uyarı sinyalleri ihracatçılar tarafından verilmeye başladı. Artık bu sinyalleri biz duymamazlıktan gelemeyiz. Bu var, dünya gerçeği var. Siz ihracatçınıza dünya fiyatlarından girdi temin edemediğiniz sürece, ihracatçı finansmanı dünya fiyatlarının üstünde, enerji dünya fiyatlarının üstünde ve işgücünü dünya fiyatlarının üstünde kullandıktan sonra rekabette çok fazla bir avantaj kalmıyor.'' Yüzde 34 gibi iyi bir ihracat artışı yakalandığına işaret eden Tüzmen, ''Ancak dolar-euro paritesine bakıp, ciddi bir şekilde siz Euro bazında bunu çıkarırsanız, ihracat artışı yüzde 17'lerdedir'' dedi. Tüzmen devamla, ''Dolayısıyla bu sıkıntılı bir rekabet dönemidir. Türkiye'nin şu anda tam koştuğu bir dönem, ihracatçımızın morali yüksek, ihracatçımızın moralinin aynı şekilde devam etmesi lazım'' dedi. 
     
     ALARM ZİLLERİ TAM ÇALMADAN... 
     Geçen yılki kurun da altında bir kurla ihracatçının sipariş kabul edemez bir hale geldiğini ifade eden Tüzmen, açıklamalarını şöyle sürdürdü 
     ''Halbuki bütün siparişlerde şu anda SARS'tan dolayı olsun, diğer etkilerden dolayı olsun Türkiye'ye kayıyor. İşte fırsatı değerlendirmek budur. Aktif olmak, hızlı hareket etmek lazım. Bütün dünyada bunun örnekleri var. Tabii kurullar kendi kararlarını kendi verir ama geçmişte yaşanan hataların tekrarlanmamasının esas olduğunu söyledik. Geçmişte buna benzer diyaloglar yaşandı. Maalesef hep biz haklı çıkmışız. Yine aynı şekilde haklı çıkmak istemiyoruz. Diyoruz ki şu anda bütün alarm zilleri tam çalmadan evvel ihracatçının bu içten gelen talebine cevap vermek lazım. Ne yapacaksınız Ya faiz oranları piyasa dengelerine göre indirilecek biraz, ya kur ona göre biraz ayarlanacak. Bu bir müdahale olarak adlandırılmamalı.'' Bu kadar tartıştıktan sonra zaten bunun da bir anlamı kalmadığını vurgulayan Tüzmen, asıl olanın bu tartışmalara hiç gerek kalmadan bu işin en iyi şekilde yapılması olduğunu belirtti. 
     Tüzmen, ''Biz bunu yapmaya çalışıyoruz, bu konuda çalışılıyor. Bence dengelenecek bir süre sonra, bunu hep beraber göreceğiz ama isteğimiz bu dengenin şu fırsatlar kaçırılmadan yapılması'' dedi. 
     
</TEXT>
</DOC>
