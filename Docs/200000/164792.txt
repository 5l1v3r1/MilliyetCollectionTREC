<DOC>
<DOCNO> 164792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sontur13.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapadokya'nın önemli bir parçası ama... 
</HEADLINE>
<TEXT>

     Kayadan oyma yüzlerce kilise, şapel ve manastır ile peribacaları, mağaralara sahip Aksaray'ın Güzelyurt İlçesi, Kapadokya'nın ''el değmemiş güzellikteki'' önemli bir parçası olmasına karşın, Ihlara Vadisi dışında turizmden hak ettiği payı almamanın sıkıntısını yaşıyor. 
     Tarihi M.Ö. 2500 yıllara dayanan Güzelyurt, Nevşehir'in Ürgüp, Avanos ilçeleri, Göreme, Uçhisar beldeleri gibi çok sayıda tarihi eser ve büyüleyici peribacaları, vadileri bünyesinde barındırıyor. 
     Merkezinde tescil edilmiş irili ufaklı 154, sadece Selime beldesinde 300'e yakın kilise ve şapel bulunan Güzelyurt İlçesi, manastırları, derin vadileri ve tarihi 150 yılı aşan eski evleri ile Kapadokya'nın sadece Nevşehir ile sınırlı kalmadığını gösteriyor. 
     Güzelyurt Belediye Başkanı Süleyman Gümüş, Hıristiyanlığın yayıldığı merkezlerden birisi olarak bilinen ilçelerinde, Ortodokslar için büyük öneme sahip Gregorius Kilisesi ve Anargiros Kilisesi gibi çok sayıda kilise, yer altı şehri ve kaya oyma mağaraların bulunduğunu söyledi. 
     Gümüş, bunun yanı sıra Ihlara Vadisi içinde yer alan tarihi Belisırma Köyü'nde Kapadokya'daki dini kuruluşların en büyüklerinden olan Kali Manastır Kilisesi'nin bulunduğu Güzelyurt'un görülmeye ve gezilmeye değer tarihi bir merkez olduğunu belirtti. 
     Gümüş, ilçelerinin Kapadokya'nın diğer merkezlerinden farklı olarak tarihi yapıların orijinalliğini kaybetmemesi ile ön plana çıktığını, buna karşın tanıtım yetersizliği nedeniyle bu zenginliği yerli ve yabancı turistlerle paylaşamadıklarını bildirdi. 
     İlçelerinde turizm firmalarının sadece Ihlara Vadisi'ni gezi programlarına aldığını ifade eden Gümüş, şunları söyledi 
     ''Dinlerin buluştuğu merkez olarak bilinen ilçemiz maalesef yeterince tanınmıyor. İlçenin tanıtıma ihtiyacı var. Kapadokya'nın el değmemiş güzellikteki Güzelyurt İlçesi'nde yatırım yapacak turizmcilere her türlü desteği vermeye hazırız. Deniz turizmi ile birlikte büyük önem taşıyan inanç turizminin vazgeçilmez yerlerinden biri olacak tarihi Güzelyurt, biraz destek verilmesi durumunda hem Kapadokya'ya gelecek turistlerin kalış sürelerini uzatmalarını hem de turizm gelirinin artmasını sağlayacak.'' 
     
</TEXT>
</DOC>
