<DOC>
<DOCNO> 184610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sonspo24.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan ve Süreyya Ayhan buluştu... 
</HEADLINE>
<TEXT>

     Avrupa Şampiyonu ve dünya ikincisi milli atlet Süreyya Ayhan, antrenörü Yücel Kop ile birlikte Gaziantep Büyükşehir Belediye Başkanı Celal Doğan'ı makamında ziyaret ederek, verdiği destekten dolayı kendisine teşekkür etti. 
     Gaziantep Büyükşehir Belediyesi'nin lisanslı sporcusu olan Süreyya Ayhan ile yakından ilgilenen Celal Doğan, daha önce olduğu gibi bundan sonra da Ayhan'e her türlü desteği vereceklerini söyledi. 
     Süreyya Ayhan'a, zirveye çıkması için destek olduklarını belirten Doğan, şöyle konuştu 
     ''Zirvede olana herkes sahip çıkar. Önemli olan insanların zirveye çıkartılmasıdır. Biz, lisanslı sporcumuz Süreyya Ayhan'a, başlangıçta gerekli desteği vererek, kendi branşında zirveye çıkmasına yardımcı olduk. Süreyya Ayhan, atletizmde Avrupa'da ve dünyada büyük başarılar kazanarak, bu desteğimizi hakettiğini ortaya koydu. Süreyya'nın başarılarıyla gurur duyuyoruz. 
     Süreyya Ayhan, büyük başarılara imza atarak, Türkiye'nin tanıtımına da büyük katkı sağladı. Ancak yalnızca bir Süreyya Ayhan'ın başarısı yeterli değil. Sporda yeni Süreyya Ayhan'ların çıkması gerekir. Bunun için sporda tesisleşme çok önemli. Sporun her branşında daha başarılı olmamız ve yeni yetenekleri zirveye çırarmamız için gerekli çalışmaları yapmamız gerekir. Yetenekli gençlere sahip çıkılması çok önemli.'' Doğan, Süreyya Ayhan'a büyük kulüplerden öneriler gelmesine karşın bu önerileri kabul etmeyip, Gaziantep Büyükşehir Belediyesi'nin lisanslı sporcusu olarak spor yaşantısını sürdüreceğine de dikkati çekti. 
     Süreyya Ayhan ise elde ettiği başarılarda başkan Doğan'ın büyük katkısı olduğunu kaydederek, şunları söyledi 
     ''Başarılı olmak için çok çalıştım ve branşımda en iyisini yapmaya çalıştım. Daha büyük hedeflerim var. Hedeflerimi gerçekleştirmek için çalışmaya devam edeceğim. Ancak şunu özellikle belirteyim ki bu başarımda başkan Celal Doğan'ın da büyük katkısı var. Bana en zor anlarımda yardımcı oldu, sahip çıktı. Kendisine çok teşekkür ediyorum.'' 
     
</TEXT>
</DOC>
