<DOC>
<DOCNO> 156568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sondun13.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Keanu Reeves, "Matrixzede" oldu... Buz banyosundan çıkamıyor 
</HEADLINE>
<TEXT>

     Beyazperdenin ''akrobatik'' aktörü Keanu Reeves, kelimenin tam anlamıyla ''Matrixzede'' oldu. Vücudunun akrobatik hareketler yüzünden iflas ettiğini belirten ünlü aktör, günlerini buz banyosunda geçiriyor. 
     Internetteki ''imdb'' sitesinin haberine göre, ilk filmin çekimlerinde akrobatik hareketlerdeki başarısını sergilemesi, Reeves'in başına iş açtı. 
     Filmdeki ''Neo'' rolüyle yeniden izleyicisiyle buluşmaya hazırlanan Reeves, bu hareketleri rahatlıkla yaptığını söylemesinin kendisini sıkıntıya soktuğunu söyledi. 
     Dövüş sahnelerinin koreografisini üstlenen Yuen Wo Ping ile yönetmen kardeşler Andy ve Larry Wachowski'nin bu nedenle üzerine daha fazla yüklendiğini anlatan Reeves, ''İlk filmden sonra bana daha sert sahnelerde rol vermeyi kararlaştırdılar. Ben, 'tamam bunu da yapabilirim' dedikçe, onlar, 'peki buna ne dersin' dediler'' açıklamasında bulundu. 
     Böylelikle hareketlerin dozunun giderek arttığını ifade eden dünyaca ünlü 38 yaşındaki oyuncu, ''Ters taklalar, dönüşler birbirini izledi. Artık gecelerimi buz banyosunda geçiriyorum. Kaslarım zorlandı ve sonuçta vücudum iflas etti. Zaten artık 38 yaşındayım. 22 yaşında ve zinde bir oyuncu değilim'' dedi. 
     ''Matrix Reloaded'' 16 Mayıs'ta, ''Matrix Revolutions'' kasım ayında seyirciyle buluşacak. 
     
</TEXT>
</DOC>
