<DOC>
<DOCNO> 175384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/spor/spo04.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba temkinli 
</HEADLINE>
<TEXT>

   Trabzon Teknik Direktörü, Fenerbahçe'nin İstanbulspor karşısında aldığı yenilgiye aldanmayacaklarını belirtti 
      
   TRABZONSPOR Teknik Direktörü Samet Aybaba, Fenerbahçe'nin ilk maçındaki skoruna değil, futboluna bakıyor. Sarı - Lacivertliler'in İstanbulspor karşısında yenilmelerine rağmen zaman zaman çok iyi oyun ortaya koyduğunu ifade eden Aybaba, "Fenerbahçe'nin İstanbulspor mağlubiyetine aldanmayacağız. Çünkü ben 10 kişi kaldıktan sonraki futbola bakmıyorum. Üçüncü golden sonra da maç, maç olmaktan çıkmıştı" yorumunu yaptı. 
   FENERBAHÇE'NİN Trabzonspor'a karşı daha canlı, daha diri ve daha etkili oynayacağını beklediğini belirten Aybaba, şöyle devam etti "Her zaman Trabzon'da problemli sonuçlar alan Fenerbahçe, bizim maça daha farklı yaklaşacaktır. Biz de bunu düşünerek hareket edeceğiz." Tel örgüsüz ilk karşılaşmaya çıkacak olan taraftarına da güvenen Samet hoca, "Onların dünyada futbolu en çok bilen seyirciler olduğunu düşünüyorum" diye konuştu. 
   
   Maxim oynamıyor 
   BORDO - Mavilililer'in yeni transferi Maxim Romaschenko, Fenerbahçe karşısında forma giymeyecek. Futbolcusunun henüz oynayabilecek duruma gelmediğini belirten Trabzonspor Teknik Direktörü Samet Aybaba, "Takımla birlikte çalışmalara önceki gün başladı. İki hafta sonra hazır hale gelecek" ifadesini kullandı. 
   
   Ekstra güvenlik yok 
   TRABZON Emniyet Müdürü Hamdi Güngör, Avni Aker Stadı'nda tel örgüsüz oynanacak Trabzonspor - Fenerbahçe maçında ekstra güvenliğe ihtiyaç duymadıklarını ifade etti. Önlemlerin UEFA kriterleri çerçevesinde olacağını belirten Güngör, "Stat içindeki kamera sayısı 3'ten 8'e yükselecek. Olay çıkaranlar, statta bulunan bir merkezde gözlem altına alınacak" dedi. Karşılaşmada 800 polisin görev yapacağı, bunların saha içinde değil, tribünlerde olacağı belirtildi. 
   
   
</TEXT>
</DOC>
