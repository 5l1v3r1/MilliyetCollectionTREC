<DOC>
<DOCNO> 177137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/yazar/cemal.html </URL>
<DATE> 2003/08/21/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Gerçekten sosyal demokrat CHP... 
</HEADLINE>
<TEXT>

   
   CHP'nin sosyal demokratlığını düşünürken aklıma takıldı. 1960'larda slogan atarken vurgu yapardık. Bağımsız ve demokratik Türkiye bize yetmezdi. Çünkü, genç radikaller olarak bağımsızlıkla demokratlığın anlamı bize göre farklıydı. 
   Onun için derdik ki 
   Tam bağımsız... 
   Gerçekten demokratik Türkiye... 
   Böyle bağırırdık. 
   Acaba CHP'nin sosyal demokratlığı ne kadar 
   Gerçekten sosyal demokrat mı 
   CHP'nin çektiği, bugün çekmekte olduğu çizgiye bakınca, bu sorunun geçerliği akla takılıyor. 
   Tartışılabilecek bir konu. 
   Geçen gün gazetemizin Sohbet Odası'nda, Galatasaray Üniversitesi'nden Prof. Ahmet İnsel, Derya Sazak'ın sorularını yanıtlarken CHP ve sosyal demokratlık konusunu gündeme getirmişti 
   Prof. İnsel 
   "Demokrat Parti ve Adalet Partisi geleneğinin, sağın yeni koşullarında buluştuğu alan AKP gözüküyor. Bu arada tarih ilerliyor. CHP'nin bir türlü ilerletemediği tarih başka yerlere ilerliyor. CHP hala 1930'lar 'altın çağı'nı yaşamaya çalışıyor. AKP'nin 1950 - 60'lar 'altın çağı'nı yaşamak gibi iddiası yok. Bu dönemin DP ve AP'si olmak iddiasında. Yeni çağın sağı..." 
   Derya Sazak 
   "2004'te AB'den müzakere tarihi alınırsa, AKP'nin seçimi kazanma olasılığı yükselir." 
   Prof. İnsel 
   "Elbette. İkinci seçimi de kazanır. Burada CHP'nin değerlendirmesine katılmıyorum. CHP'nin 'AB istiyor diye yapıyorsunuz, bu kadar demokratikleşme yeter ' tavrı AKP'yi demokrat, CHP'yi otoriter kampta gösteriyor. Devletçi yapıyor. Aslında CHP parlamentoda her zaman bu tavrı benimsemedi. Yedinci Paket'e destek verdi. Sanki karşıymış gibi tavır alması nedeniyle seçim zamanı kendi hanesine bir şey yazılmayacak." 
   Derya Sazak 
   "CHP'de yenileşme bekliyor musunuz " 
   Prof. İnsel 
   "Genç seçmenin tercihi CHP değil. CHP bugünkü kadro ve politikalarda ısrar ederse, benim endişem gitgide 'gelecekten ürken' yaşlı insanların partisi haline gelmesi ve buzullaşmasıdır. 
   Derya Sazak 
   "CHP yönetimi eski Sovyet Politbürosu gibi..." 
   Prof. İnsel 
   "Dikkat edin, 'şeriat gelecek ' tehlikesi üzerine politika yapıyor. Aslında Meclis'te AB paketlerini destekliyor ama dışarıya karşı verdiği imajla kendine zarar veriyor. Demokratikleşme tekelini AKP'ye bırakıyor. Bu irrasyonel..." 
   CHP'ye ilişkin bazı tespitler. 
   Tartışılabilir ama yabana atılamaz. 
   CHP'nin kendini gözden geçirmesi şart. 
   Bunu yapabilecek mi CHP 
   Ne iyi olurdu. 
   Çünkü AKP'ye alternatif olarak gerçekten sosyal demokrat bir CHP'ye bu ülkenin ihtiyacı hakikaten var. 
   
      
   
</TEXT>
</DOC>
