<DOC>
<DOCNO> 174985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sondun07.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD basınında Cola Turka "Pepsi ve Cola'ya önemli alternatif" 
</HEADLINE>
<TEXT>

     ABD'de yayımlanan Chicago Tribune gazetesi, Türkiye'de Cola Turka'nın Coca Cola ve Pepsi'ye önemli alternatif oluşturduğunu yazdı. 
     Gazetenin haberinde, ürünün sahibi Ülker firmasının yıl sonuna kadar Türkiye'deki kola pazarının yüzde 25'ine sahip olmayı planladığı belirtildi. 
     Cola Turka'nın yerli malın desteklenmesi açısından ilgi gördüğü kaydedilen haberde, Irak'ın Süleymaniye kentinde Türk askerlerinin tutuklanması olayı ve halkın ABD'nin Irak politikasına karşı tutumunun Cola Turka pazarının genişlemesine yol açtığı, bu ürünün ilgi görmesinde ABD'ye duyulan kızgınlığın rol oynadığı görüşüne yer verildi. 
     Haberde, Manisa'da Ahmet Tarık Kulega adındaki bir kafeterya sahibinin, kafeteryasında Amerikan kola satışını yasakladığı kaydedildi. Bayram Kaplankaya adlı bir market sahibinin, ''Benim için kolanın Amerikan veya Türk olmasının farkı yok, müşteri hangisini isterse onu satarım'' dediği belirtilen haberde, bu market sahibinin Cola Turka ve Coca Cola kutularının önünde çekilen fotoğrafı da yer aldı. 
     Chicago Tribune'ün haberinde, İstanbul'da görevli Serkan Gündüz adındaki bir polis memurunun, Cola Turka'ya gösterilen ilginin bir pazar dayanışması olduğu, Amerikan karşıtı bir tavır olmadığı şeklindeki sözlerine de yer verildi. 
     Catherine Collins imzasıyla yayımlanan haberde, Türkiye'deki kola satışlarını milliyetçiliğin değil, kolanın lezzetinin belirleyebileceği ifade edildi. 
     
</TEXT>
</DOC>
