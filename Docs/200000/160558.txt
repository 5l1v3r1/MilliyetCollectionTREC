<DOC>
<DOCNO> 160558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/soneko39.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan Merkez Bankası Başkanı Serdengeçti'ye destek... 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Merkez Bankası'na bir baskı oluşturulmaması gerektiğini belirterek, ''Merkez Bankası Başkanı doğru işi yapıyor. Zamanı gelince de gerekli adımı atacaktır'' dedi. 
     Özilhan, TÜSİAD Başkanlar Konseyi toplantısının ardından gazetecilerin sorularını yanıtlarken, faiz indirimi konusundaki tartışmalara ilişkin bir soru üzerine, kendilerinin yıllardır Merkez Bankası'nın özerk olması yolunda çaba gösterdiklerini ve en sonunda bağımsız bir Merkez Bankası'nın var olduğunu söyledi. 
     ''Şu demek değil, bağımsız ama ekonomi yönetimiyle de bir diyalog içinde olması gerekir'' diyen Özilhan, Merkez Bankası'nın faizden önce birinci önceliğinin enflasyonu düşürmek olduğunu belirterek, herkesin bu yapı içinde düşünmesi gerektiğini ifade etti. 
     Tuncay Özilhan, ''Bir baskı oluşturulmaması gerekiyor. Merkez Bankası en az hepimiz kadar enflasyonun düşmesini, faizin düşmesini de istiyordur. Ve zamanı geldiğinde ona göre hareket edecektir'' diye konuştu. 
     Kura müdahale beklentisi olup olmadığına yönelik bir soruyu Özilhan, ''Merkez Bankası Başkanı kararını verir. O bizden çok daha fazla bilgiye sahip. Merkez Bankası Başkanı doğru işi yapıyor. Zamanı gelince de gerekli adımı atacaktır'' diye yanıtladı. 
     Tuncay Özilhan, 5. Gözden Geçirme çalışmalarına ilişkin soru üzerine de, çok önemli gördüğü bu çalışmaların mümkün olduğu kadar problemsiz geçmesinde fayda olduğunu vurguladı. 
     
     ''İCRAAT BEKLİYORUZ'' 

     Özelleştirme konusunda yürütülen politikaya ilişkin değerlendirmelerinin sorulması üzerine Özilhan, şunları kaydetti 
     ''Önemli olan icraat... İcraat bekliyoruz. Bakan Unakıtan, çok pratik, pragmatik ama bir an önce mali piyasalar hareket bekliyor. En azından Petkim'in özelleştirilmesi yapılmalı, programda olanlarla ilgili adımlar atılmalı, özelleştirmeye hazırlanmalı. Türkiye'nin bu sefer bunu yapacağını ispatlaması lazım. Bu sefer de kaçırırsak bu işler elimizde kalır.'' Tuncay Özilhan, ABD'deki görüşmelerde Türk firmalarının Irak'ın yeniden yapılandırılmasında pay alıp alamayacağı konusunun gündeme gelip gelmediğine ilişkin olarak da, ''ABD hükümetinin ters bakışı yok. Özel sektörün Irak'ta iş alabileceğini, alt müteahhit olarak iş yüklenebileceğini, aktif olarak orada faaliyet gösterebileceklerini, ayrıca da Türkiye'ye o konuda ihtiyaçlarının olduğunu belirttiler'' diye konuştu. 
     ABD'deki temaslarda Türkiye'nin AB'ye üyeliği konusunda edindiği izlenimlere dair soruyu da Özilhan, ''Onlar için bölgede güçlü bir Türkiye'nin önemli olduğunu ve dolayısıyla AB üyeliğinin Türkiye'nin gücüne katkıda bulunacağına inandıklarını ve desteklediklerini söylediler'' diye yanıtladı. 
     TÜSİAD Başkanı Özilhan, AB'nin Kadek'i terör örgütü olarak tanımamasının bölgede güçlü Türkiye anlayışıyla çakışıp çakışmadığı sorusuna da, ''Siyasi bir yorum. Onlara pek girmiyoruz'' yanıtını verdi. 

     
</TEXT>
</DOC>
