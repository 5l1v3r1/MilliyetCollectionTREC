<DOC>
<DOCNO> 169605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur19.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğudaki mayınlı araziler temizleniyor... 
</HEADLINE>
<TEXT>

     Güneydoğu sınırında bulunan ve yaklaşık 500 metre eninde 700 kilometre uzunluğundaki 3,5 milyon dönümlük alanda gömülü bulunan mayınların temizlenebilmesi için Milli Savunma Bakanlığı'nca MSB gerekli ödeneğin sağlandığı ve mayın temizlenmesinde görev yapacak personelin de eğitimine başlandığı bildirildi. 
     Kilis'te yaşayan ve serbest ticaret işiyle uğraşan Sefer Aslan'ın Başbakanlığa yazdığı mektuba yanıt veren MSB Genel Plan ve Prensipler Dairesi Başkanı Tuğamiral Can Erenoğlu, Suriye sınırındaki mayınların temizlenmesi ve mayınlı bölgedeki arazilerin bölge halkının kullanımına açılması konusundaki faaliyetlerin sonuçlandırılması için gerekli tedbirlerin alınmakta olduğunu bildirdi. 
     Güneydoğudaki mayınlı arazilerin ülke ekonomisine ve bölgedeki vatandaşların istifadesine kazandırılmasının, Türkiye Cumhuriyeti Devleti'nin her kademesinde öncelikle sonuçlandırılması hedeflenen bir proje olarak ele alındığını vurgulayan Tuğamiral Erenoğlu, şu bilgileri verdi 
     ''Ancak söz konusu arazinin genişliği ve mevcut tehlikeli durumu dikkate alındığında yapılması planlanan faaliyetlerin hassasiyetle icrası zorunlu bulunmaktadır. Bu kapsamda konunun güvenlik, idari, teknolojik, ekonomik ve mali boyutlarının bütün ayrıntılarıyla ele alınması gerekmektedir. Çalışmaların sıfır hata ile sonuçlandırılması ve bölgedeki vatandaşlarımızın ileride herhangi bir risk ile karşılaşmalarının önlenebilmesi için gerekli hassasiyet gösterilmektedir. '' 
     
     ''GEREKLİ KAYNAK TEMİN EDİLDİ'' 
     Tuğamiral Erenoğlu, yapılan çalışmalar sonucunda projenin gerçekleştirilmesi için gerekli kaynağın temin edildiğini, ihtiyaç duyulan teçhizat ve malzemelerin tespiti, denenmesi ve tedariki ile mayın temizlemede görevlendirilecek personelin eğitimine başlandığını ifade etti. 
     
     ''BÖLGE EKONOMİYE KAZANDIRILMALI'' 
     Kilis Valisi Tevfik Başakar da 51 yıl önceki koşullara göre toprağa gömülen mayınların bugün için hiçbir fonksiyonun kalmadığını belirterek, ''Bu kadar geniş bir arazi parçasını ekonomi dışına atmanın bir yararı olduğuna inanmıyorum. Bu çağdışı mayınlı araziler yeniden ekonomiye kazandırılmalı ve çiftçimiz, köylümüz için daha yararlı hale getirilmeli'' şeklinde konuştu. 
     Kilis Milletvekili Hasan Kara da, Suriye sınırında bulunan mayınların kaldırılması için 17 trilyon lira ödenek sağlandığını ve Milli Savunma Bakanlığı tarafından yürütülen çalışmaların son aşamaya geldiğini söyledi. 
     Vatan toprağının her şartta korunacağını kaydeden Kara, bugün itibarıyla mayınların kaldırılmasının güvenlik tehdidi oluşturmayacağını dile getirdi. Mayınlı arazinin Kilis il sınırının Darmık Dağı mevkiinden başlayıp Kilis ve Elbeyli Ovası, Oğuzeli sınırına kadar 115 kilometrelik bir alanı kapsadığına işaret ederek, ''Kilis'te tarım alanı yeterli olmadığından mayınların kaldırılması ile birlikte bu mayınlı sahanın temizlenmesinden sonra Kilis ve Türkiye ekonomisine büyük katkı sağlayacaktır. Mayınların kaldırılmasının tamamlanmasından sonra kazanılacak araziler topraksız çiftçi ailelerine dağıtılacak. Böylelikle 2 bin 500 çiftçi ailesinin toprağa kavuşturulması hedefleniyor'' diye konuştu. 
     
     ''EKOPARK PROJESİ UYARISI'' 
     Kilis Ticaret ve Sanayi Odası KTSO Yönetim Kurulu Başkanı Mehmet Özçiloğlu ise Suriye sınırındaki mayınlı alanların temizlenerek yeniden tarıma açılmasının bölgenin organik tarım potansiyelini güçlendireceğine dikkat çekti. Özçiloğlu, ''Mayınlı alanların temizlenip tekrar ekonomiye kazandırılırsa doğal enerji kaynaklarından da faydalanılarak dünyanın en büyük organik tarımsal üretim araştırma ve eko turizm bölgesi yaratılabilir. Bu proje işsizliğin ve eğitimsizliğin problem olduğu Güneydoğu'da önemli bir istihdam ve katma değer oluşturur'' dedi. 
     51 yıl içinde sınır köylerinde, mayın tarlasında ayağını ya da kolunu kaybeden yaklaşık 3 bin kişinin yaşadığı sanılıyor. 
     Türkiye'nin Suriye sınırı, dünyanın en sıkı korunan bölgelerin başında geliyor. 
     
     MAYININ ÖYKÜSÜ 
     Türkiye, 1952 yılında güvenliğini sağlamak ve kaçakçılığı önlemek amacıyla, Suriye sınırındaki tarım topraklarını boşaltarak, derinliği yer yer bir kilometreyi aşan 3,5 milyon dönümlük şeridi kamulaştırıp mayınlamıştı. 
     Fakat döşenen mayınlar sonucu, bir ucu Hatay'dan Mardin'in Cizre İlçesi'ne kadar uzanan yüzlerce kilometrelik sınır şeridi boyunca sayısız kişiler ekmek parası uğruna kaçakçılığa çıkarken hayatından olmuş, ya da sakat kalmıştı. 
     
</TEXT>
</DOC>
