<DOC>
<DOCNO> 191832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/soneko23.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'e nasıl girdik, nasıl çıkacağız 
</HEADLINE>
<TEXT>

     Ekonomide değişen koşullara paralel olarak 2003 yılına ilişkin birçok gösterge revize edildi. 
     Yeniden düzenlenen ekonomik hedefler çerçevesinde, başlangıçta 3 milyar 489 milyon dolar olması öngörülen cari işlemler açığında gerçekleşme tahmini 7 milyar 701 milyon dolara yükseltildi. 
     39 milyar 350 milyon dolarlık ihracat hedefi 45 milyar 884 milyon dolara, 55 milyar 580 milyon dolarlık ithalat hedefi de 67 milyar 241 milyon dolara çıktı. 
     Buna bağlı olarak dış ticaret açığının da başlangıçta öngörülen 16 milyar 230 milyon dolar değil, 21 milyar 357 milyon dolar olacağı ortaya çıktı. 
     Enflasyonda ise yıl sonunda hedefin dahi altında bir rakama ulaşacağı, ortalama enflasyon rakamının ise hedefin çok az üstünde yılı tamamlayacağı belirlendi. 
     
     BÜTÇE HEDEFLERİ DE DEĞİŞTİ 
     Ekonomi yönetimi, 2004 bütçesini hazırlarken, 2003 bütçe rakamlarını da revize etti. 
     Bütçe hazırlanırken 145 katrilyon 949 trilyon lira olan toplam harcama tutarının, 141 katrilyon 41 trilyon liraya düşeceği, buna karşılık 100 katrilyon 782 trilyon liralık gelir kaleminin de 100 katrilyon 282 trilyon liraya ineceği görüldü. 
     Başlangıçta 85 katrilyon 955 trilyon lira olan vergi gelirlerinde de gerçekleşmenin 86 katrilyon 800 trilyon lira olacağı hesaplandı. 
     Maliye Bakanlığı tespitlerine göre, gelir vergisinde hedefin 240.9 trilyon lira, motorlu taşıtlar vergisinde 50.4 trilyon lira, damga vergisinde 15.5 trilyon lira, harçlarda 104.9 trilyon lira, özel iletişim vergisinde 80.7 trilyon lira, özel işlem vergisinde ise 185.3 trilyon lira altında kalınacak. 
     Buna karşılık özel tüketim vergisinde hedefin 1 katrilyon 36 trilyon lira, dahilde alınan katma değer vergisinde 334.1 trilyon lira, ithalde alınan katma değer vergisinde de 262.2 trilyon lira üzerinde bir tahsilat sağlanacak. Kurumlar vergisindeki ek hasılat ise 181 trilyon lirayı geçecek. 
     Böylece, vergi gelirlerinde de hedefin bir miktar üzerine çıkılabilecek. 
     
</TEXT>
</DOC>
