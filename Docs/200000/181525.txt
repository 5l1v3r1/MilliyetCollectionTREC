<DOC>
<DOCNO> 181525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sonspo09.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya 2. Ligi'nde "kaos" çözüldü 
</HEADLINE>
<TEXT>

     İtalya İkinci Futbol Ligi'nde Serie B bu sezon 24 takımın mücadele etmesi kararına birçok kulübün tepki göstermesinden dolayı yaşanan kaos çözüme ulaştı. 
     İtalya Futbol Federasyonu'nun geçen ay aldığı kararda, normalde 20 olan İkinci Lig takımlarının sayısı 24'e çıkarılmış, buna karşı gelen kulüpler de ligin ilk 2 haftasında maçlara çıkmamıştı. 
     İtalya'da Birinci ve İkinci Lig kulüplerinin bağlı olduğu Kulüpler Birliği Lega Calcio , İkinci Lig'deki takımları maça çıkmaya ikna eden çözümü sonunda bulurken, 11 Eylül Perşembe günü yapılacak 3. hafta maçlarına tüm takımların çıkacağı açıklandı. 
     Birkaç kulübün halen kararsız olmasına karşın Lega'nın açıkladığı anlaşma gereğince, 2004-2005 yılından itibaren Serie A 18'den 20 takıma çıkarılıp, Serie B 24'den 22 takıma indirilecek. 
     2004-2005 sezonundan geçerli olmak üzere Serie B 'den çıkacak olan 4 takım dışında Serie A takımları Lega'dan hiçbir maddi yardım almayacak. Bu arada 2 haftadır maçlara çıkmayan takımların3-0 hükmen yenik sayılmaları ve disiplin kuruluna sevk edilmeleri hususu ortadan kaldırılıp, bu maçların yapılacağı belirtildi. İkinci Lig'de 1. hafta maçlarına hiçbir takım çıkmazken, 2. hafta maçlarında yalnızca 2 maç yapılmıştı. 
     
</TEXT>
</DOC>
