<DOC>
<DOCNO> 199359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur32.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP grubunda, Zülfü Livaneli'nin köşe yazısını eleştirdi... 
</HEADLINE>
<TEXT>

     CHP TBMM grubunun basına kapalı yapılan bölümünde, İstanbul Milletvekili Hasan Aydın, İstanbul Milletvekili ve gazeteci Zülfi Livaneli'nin bugünkü köşe yazısını eleştirdi. 
     Alınan bilgiye göre, Livaneli'nin bugünkü köşesinde, ''CHP kendini tanıtamıyor'' başlıklı yazısı, grubun kapalı toplantısında milletvekilleri arasında tartışma konusu oldu. 
     İstanbul Milletvekili Hasan Aydın'ın, yaptığı konuşmada, CHP için sol değerlerin önemine işaret ederek, ''Sayın Livaneli de bu değerlere sahip olduğu için ve o değerlere sahip insanlarla müziğini paylaştığı için 500 binlere konser veriyor'' dediği ve CHP'nin kimlik sorunu olmadığını vurguladığı öğrenildi. 
     Kapalı toplantıda, Kamu Yönetimi Temel Yasa Tasarısı ile ilgili olarak geçtiğimiz haftalarda başlatılan görüşmeler de tamamlandı. 
     Denizli Milletvekili Mustafa Gazalcı, CHP'nin yıllardır merkezi yönetimin yerelleşmesi ve demokratikleşmesini savunduğunu, ancak getirilen tasarının kamu hizmeti haklarının daraltılmasına yol açarak sosyal devleti yok edeceğini ileri sürdüğü belirtildi. 
     Aynı konuya ilişkin görüşlerini açıklayan Ankara Milletvekili İsmail Değerli de yerel yönetimlerin güçlendirilmesi ve özellikle ekonomik açıdan desteklenmesi gerektiğini, ancak hazırlanan tasarının bunun ötesinde düzenlemeler içerdiğini ve üniter yapıdan vazgeçmek anlamına gelen bu düzenlemelerin kabul edilemez olduğunu kaydetti. 
     Değerli, CHP'nin yaklaşan yerel seçimlerle ilgili olarak bir an önce harekete geçmesi ve aday belirleme yönteminin ilan etmesi gerektiğini ifade ederek, adayların zaman geçirmeden açıklanmasını istedi. 
     İstanbul Milletvekili Hasan Fehmi Güneş de şimdiye kadar yapılan değerlendirmeler ışığında CHP'nin tasarıya ilişkin eleştirilerini ve alternatif önerilerini içeren bir rapor hazırlayarak gruba sunacaklarını bildirdi. 
     
</TEXT>
</DOC>
