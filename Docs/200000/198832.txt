<DOC>
<DOCNO> 198832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/soneko05.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a yeni banliyö trenleri alınıyor... 
</HEADLINE>
<TEXT>

     Demiryolları Genel Müdürlüğü, şehiriçi banliyö hatlarında ulaşımın daha sağlıklı ve süratli yapılabilmesi amacı ile mevcut banliyö hatlarında kullanılan tren filosunu yenilemeyi kararlaştırdı. 
     Bu kapsamda Devlet Demiriyoları Genel Müdürlüğü İstanbul'da kentiçi ulaşımında hizmet vermek amacı ile toplam 32 adetlik elektrikli banliyö tren seti satın alacak. 
     Genel Müdürlüğün 1996 yılından beri yatırım rogramında yer alan, ancak bugüne kadar kaynak yetersizliği nedeni ile gerçekleştirilemeyen tren seti projesi yeniden gündeme alındı. Tren seti, uluslararası kredi kuruluşlarından sağlanacak kredi kullanılmak sureti ile temin edilecek. 
     Demiryollarının, İstanbul'da kullanmak üzere talep ettiği 32 adet elektrikli banliyö tren seti projesi için önce DPT, daha sonra da Hazine Müsteşarlığından kredi izninin alınmasının ardından alım ile ilgili hazırlıklara başlanacak. 
     Tren seti ile ilgili uluslararası ihalenin de 2004 yılı içinde Devlet Demiryoları Genel Müdürlüğü tarafından ''anahtar teslim'' yöntemi ile gerçekleştirilmesi planlanıyor. 
     
</TEXT>
</DOC>
