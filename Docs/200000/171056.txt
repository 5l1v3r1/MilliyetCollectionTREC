<DOC>
<DOCNO> 171056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/siyaset/asiy.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'yi yine asker sıkıntısı bastı 
</HEADLINE>
<TEXT>

   Irak'ta kurulacak istikrar gücüne Türk asker gönderilmesine AKP'den itiraz sesleri yükseldi. AKP'den "Hem askerimize çuval geçir, hem de asker iste" tepkisi geldi 
      ABDULLAH KARAKUŞ Ankara 

   
   Irak istikrar gücüne Türk asker gönderilmesiyle ilgili gelişmeler AKP'de krize neden oldu. Bazı AKP'liler Irak'a asker sevkine sert tepki göstererek itiraz etti. 
   Irak'ı Vietnam'a benzeten TBMM Dışişleri Komisyonu Başkanı, AKP Antalya Milletvekilili Mehmet Dülger, "Hem askerimizin başına çuval geçir, hem sonra gelip asker iste. Böyle şey olamaz" dedi. "TBMM'ye yeni bir tezkere gelirse ciddi sıkıntı yaşanacak" diye konuşan Dülger, ABD'nin Irak'ta "kurtarıcı" değil, "işgalci" olarak tanımlandığını ileri sürdü. İstanbul Milletvekili Emin Şirin de "ABD, Türkiye'ye yanlış yaptı, askerlerimizin başlarına çuval geçirdi. Irak'ta Coni'nin yerine bir tek Mehmetçik ölürse, kamuoyuna bunu nasıl anlatacağız" diye konuştu. 
   Gaziantep Milletvekili Nurettin Aktaş da "Irak'ı işgal eden ABD'ye destek vermeye gerek yok. Bu Türkiye'nin görevi değil. Tezkere gelirse yine karşı çıkarım" şeklinde konuştu. 
   Adana Milletvekili Abdullah Çalışkan ise "Irak'a asker gönderme tezkeresine 1 oy bile çıkmaz" dedi. Irak operasyonu sırasında gündeme gelen tezkere muhalefetiyle bilinen TBMM İnsan Haklarını İnceleme Komisyonu Başkanı Mehmet Elkatmış da Irak'a asker gönderilmesine karşı çıktı. 
   
   Yorum yapmayanlar 
   Yorum yapmaktan kaçınan bakanlardan Devlet Bakanı Mehmet Aydın, henüz Bakanlar Kurulu'nda görüşülmeyen bir konuyu yorumlamayacağını ifade ederken, İçişleri Bakanı Abdülkadir Aksu da gündemde olmayan bir konu hakkında konuşmayacağını kaydetti. 
   Devlet Bakanı Kürşad Tüzmen ise "Türkiye'nin güvenliği, milli menfaatleri için bugüne kadar ne yaptıysak onu yapmaya devam edeceğiz" dedi. Milli Savunma Komisyonu Başkanı Cengiz Kaptanoğlu ise Irak'a asker gönderilmesinden daha doğru bir şeyin olmayacağını belirterek, "Irak'ta bizim akrabalarımız yok mu Irak'ı en iyi Türkiye çözer" diye konuştu. 
   
   
</TEXT>
</DOC>
