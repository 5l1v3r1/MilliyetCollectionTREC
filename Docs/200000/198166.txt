<DOC>
<DOCNO> 198166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun28.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul saldırıları Stern dergisinde... 
</HEADLINE>
<TEXT>

     Almanya'da haftalık yayınlanan Die Zeit gazetesi, Türk hükümetinin, İstanbul'daki terör saldırılarına rağmen, İslamiyet'in Batılı demokrasiyle bağdaştırılmasının mümkün olduğuna inandığını yazdı. 
     ''Demir yumrukla Avrupa'ya'' başlığıyla yayınlanan bir haber-yorumda, İstanbul'daki saldırıların, Batı yanlısı tutumundan dolayı Türkiye'ye de yönelik olduğu belirtilerek, ''Türk hükümetinin, bir yandan terörizmle mücadele ettiği, diğer yandan da Türk Silahlı Kuvvetleri'nin siyaset üzerindeki etkisini azaltmaya çalıştığı'' görüşüne yer verildi. 
     Başbakan Recep Tayyip Erdoğan'ın başdanışmanı Cüneyt Zapsu'nun görüşlerine de yer verilen haber-yorumda, Zapsu'nun, terörizme karşı mücadele etme, aynı zamanda AB ile yakınlaşma konusunda ideal bir hükümete sahip olduklarını belirterek, ''Terörizmle demokratik yollardan mücadele etmeliyiz. Bu da olağanüstü hal ile değil, daha fazla kontrolle mümkün olabilir'' şeklinde konuştuğu ifade edildi. 
     Zapsu, El Kaide'nin en büyük düşmanının ABD Başkanı George Bush olmadığını, aksine AK Parti'nin olduğunu belirterek, şöyle dedi 
     ''Biz, İslamiyet'in ılımlı yanını gösteriyoruz. Erdoğan, çok inançlı bir insan, aynı zamanda Batılı stile uygun yaşıyor. Türkiye AB'ye girerse teröristler de başarısız kalmış olacaklar. O zaman İslamiyet ile demokratik Batı sentezi gerçekleşmiş olacak.'' 
     
     KARDEŞLER, BİZE NE YAPIYORSUNUZ 
     Stern dergisiyse İstanbul'daki saldırılarla ilgili ''Kardeşler, bize ne yapıyorsunuz '' başlığıyla verdiği haberde, gazeteci ve İslam uzmanı Ruşen Çakır'ın görüşlerini aktardı. 
     Çakır, ''Türkiye tek Müslüman NATO ülkesi ve demokrasiye sahip olan nadir İslam ülkelerinden. ABD, İsrail ve AB ile çok yakın ilişkileri var. Aynı zamanda 'Müslüman kardeşlerden' çok Avrupalı Hıristiyan Demokratlar ile ilişkileri bulunan bir hükümete sahip. Bu açıdan bakıldığında İslam dünyasında El Kaide'nin vizyonlarına seçenek oluşturan tek ülke'' dedi. 
     Türkiye'nin bugüne kadar terör örgütü PKK ve diğer aşırı solcu örgütlere karşı mücadele sürdürürken, radikal dinci terörü ihmal ettiğini de savunan Çakır, ''Yaklaşık bin Türk vatandaşı, Çeçenistan, Bosna-Hersek ve Afganistan'da savaştı. Bunlar arasında başından bu yana El Kaide üyeleri de vardı. Çoğu Türkiye'ye döndü ve hafife alındı'' şeklinde görüş belirtti. 
     
</TEXT>
</DOC>
