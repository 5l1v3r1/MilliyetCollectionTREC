<DOC>
<DOCNO> 179067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/guncel/gun03.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarissa gün ışığına çıktı 
</HEADLINE>
<TEXT>

   On bir yıl süren çalışmaların ardından Hititlerin şehri Sarissa'da en büyük ibadethane bulundu 
      YÜKSEL MENEKŞE Sivas DHA 

   
   Sivas'ta, Hititlerin Hattuşaş'tan sonra en büyük şehri olan "Sarissa" ortaya çıkarıldı. 3500 yıllık antik kentte, Hititlerin en büyük ibadethanesi ve ilk bira imalathanesi de bulundu. 
   Anadolu'da büyük bir medeniyet kuran Hititlerin Çorum'daki Hattuşaş'tan sonra Sivas'ın Altınyayla ilçesi Başören köyü yakınlarında ikinci büyük şehri, 11 yıl süren çalışmaların ardından ortaya çıkarıldı. Şehrin adının, kazıda bulunan Hitit tabletlerinden "Sarissa" olduğu anlaşıldı. Kazı çalışmalarını yürüten Almanya'nın Malburg Üniversitesi'nden Prof.Dr. Andreas Müllerkarper, şöyle konuştu 
   "Tarihte ilk anlaşma olarak bilinen 'Kadeş Antlaşması'nda şahit tutulan Fırtına Tanrısı'nın Sarissa'ya ait olduğu bu kazıda ortaya çıktı. Sarissa'da, Hititlerin en büyük ibadethanesini bulduk. Ayrıca kazıda ortaya çıkan tabletlerden öğrendiğimize göre, her ilkbaharda Hattuşaş'taki Büyük Kral'ın Sarissa'ya gelip, yine bu kazıda ortaya çıkan ilk Hitit Gölü Suppitassu'da ibadet ettiğini anladık. Sarissa'nın, bir savaşta yağma ve yakılmasıyla ortadan kalktığını tahmin ediyoruz." 
   
   Bira imalathanesi 
   Kazıda, "Sarissa" şehrinde, Hititlerin ilk ibadethanesi ve ilk bira imalathanesi de ortaya çıkarıldı. Kazılarda görev alan arkeolog Vuslat Müllerkarper, "Bulduğumuz bira imalathanesi, ilk Hitit bira imalathanesi olarak kayıtlara geçecek" dedi. 
   
   
</TEXT>
</DOC>
