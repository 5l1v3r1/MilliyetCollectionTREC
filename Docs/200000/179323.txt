<DOC>
<DOCNO> 179323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sondun15.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiiler "ABD ve Baasçılar" için intikam yemini etti.. 
</HEADLINE>
<TEXT>

     Irak'ta önceki gün bombalı saldırıda ölen Şii lider Ayetullah Muhammed Bagır El Hekim için, başkent Bağdat'taki Kazimiye Camii'nde düzenlenen cenaze töreninde ABD ve Baasçılara karşı intikam sloganları atıldı. 
     Şiilerin yaşadığı Kazimiye semtindeki caminin avlusunu dolduran kalabalık, göğüslerine vurarak ve ilahiler söyleyerek El Hekim'in ölümünden duydukları üzüntüyü dile getirirken, ABD ve Baasçılar aleyhindeki pankartlar ve sloganlar dikkat çekti. 
     Törene katılan El Sadr cemaati üyeleri, sloganlarla ABD ve Baasçılara karşı harekete geçmek için, Şiilerin dini merkezi El Havza'nın fetva çıkarmasını istediler. Grup, ''El Havza'dan fetva çıksın ABD'yi vuralım, Baasçıların hepsini öldürelim'', ''İzin verin El Hekim'in öcünü alalım'', ''ABD'yi burada istemiyoruz'', ''İşgale hayır'' sloganları attılar. 
     El Havza'ya mensup din adamları ve diğer bazı Şii grupların da katıldığı törende, ellerinde El Hekim'in posterlerini taşıyan kalabalığın camiye girdiği sırada, cami hoparlörlerinden, ''Bu olayların sorumluları yalnız ABD ve İsrail'dir'' şeklinde de sloganlar atıldı. 
     Şii liderin kardeşi Abdülaziz El Hekim'in en önde yer aldığı grup, sabah El Hekim için sembolik bir tabut taşıdı. Necef'e doğru yürüyüşe geçen grubun yarınki durağı Kerbela olacak, Salı günü ise Necef'te esas cenaze töreni düzenlenecek. 
     Irak İslam Devrimi Yüksek Konseyi lideri El Hekim, önceki gün Cuma namazı çıkışında, Necef'te Hz. Ali Camii'nin önünde bombalı saldırıda yaşamını yitirmişti. Saldırıda, 85'i aşkın kişinin de öldüğü bildiriliyor. 
     
</TEXT>
</DOC>
