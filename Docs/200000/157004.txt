<DOC>
<DOCNO> 157004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/spor/spo07.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostluk alevlendi 
</HEADLINE>
<TEXT>

MİLLİYET’in yayını sonrası harekete geçen TMOK’un girişimiyle Türkiye, dahil edilmediği Atina 2004’ün meşale rotasına alındı 
     Simitis de istedi 
     OLİMPİYAT meşalesi, 39 yıl sonra ikinci kez Türkiye’ye gelecek. Atina 2004’ün Mart ayında açıklanan koşu rotasında Lefkoşa’nın Rum Kesimi dahil beş kıtada 27 şehir içinde İstanbul’un yer almamasını MİLLİYET’in gündeme getirmesinin ardından harekete geçen Milli Olimpiyat Komitesi, komşu ülke yetkilileriyle yürüttüğü diplomasi sonucunda mutlu sona ulaştı. Yunanistan Başbakanı Simitis’in de meşalenin Türkiye’den geçmesini istediği öğrenildi. 
     
     Daskalaki açıkladı 
     2004 Atina Organizasyon Komitesi Başkanı Gianna A. Daskalaki’den dün TMOK’a ulaşan yazıda, meşale koşusunun yapılacağı 24 ülkedeki 30 kent arasına İstanbul’un da dahil edildiği belirtildi. Meşale, 2004’ün Haziran ya da Temmuz ayında İstanbul’a ulaşacak ve kentte 8 saat süreyle 100 özel kişi tarafından taşınacak. TMOK Başkanı Sinan Erdem, meşalenin gelişinin Türkiye’nin tanıtımı ve Türk - Yunan dostluğu için bulunmaz bir fırsat olduğunu söyledi. 
     
     Şölen düzenlenecek 
     ERDEM, Madrid’deki IOC toplantısı sonunda netleşecek tarihte İstanbul’a gelecek meşale için büyük bir şölen düzenlemeyi düşündüklerini belirterek, "Boğaz köprülerini de kullanarak koşuyu iki kıtaya da yaymak amacındayız. Konser ve gösterileri içeren büyük şöleni de Olimpiyat Stadı’nda yapabiliriz. 2012’nin aday kent seçiminin yapılacağı tarihe denk gelmesi de hayati önem taşıyor" dedi. Meşale, daha önce Tokyo 1964 öncesi İstanbul’a gelmişti. n MURAT AĞCA 
     

</TEXT>
</DOC>
