<DOC>
<DOCNO> 162151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/spor/aspo.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Slovakya’da yaşanan tatsız olayların arkasından İngilizler çıktı 
</HEADLINE>
<TEXT>
Çirkin tezgah 
Milli Takım menajeri Can Çobanoğlu, İngiltere’nin puan kaybetmeleri için her türlü yola başvurduğunu belirtti, "Rakip oyunculara transfer teklifinde bulundular. Sahada yediğimiz tekmeler bile planın bir parçasıydı" dedi 
     HALİL ÖZER 

     Sistemli hareket 
     AVRUPA Şampiyonası finallerine katılmak için İngiltere ile kıyasıya bir yarışa giren A Milli Futbol Takımımız’ın Slovakya’da sorun üzerine sorun yaşamasında İngilizler’in parmağı bulunduğu iddia edildi. Ay - Yıldızlı ekibimizin menajeri Can Çobanoğlu, Slovakya’da kendilerine yapılan hareketlerin tamamen sistemli hazırlandığını ve sahada atılan tekmelerin bile kurulan planların bir parçası olduğunu belirtti. 
     
     Hemen hissettik’ 
     ÇOBANOĞLU, "Burnumuza çirkin kokular geldi. Burada puan kaybetmemiz için herşey yapıldı. Bazı olayları hissettik. Ama bunları futbolculara hissettirmedik. Hissettirseydik, hepsi sahaya çok gergin çıkardı" dedi. İngiltere’nin Slovakya’nın Türkiye’den puan alması için yüklü bir para da teklif ettiği ileri sürülürken, bazı oyunculara transfer tekliflerinde bulundukları da ifade edildi. 
     
     Pasaport engeli 
     İNGİLTERE’NİN bu maçta Türkiye’nin puan kaybetmesi için her türlü yola başvurduğunu iddia eden Can Çobanoğlu, "Benim bile soyunma odasında pasaportları vermemi engellediler. Her türlü zorluğu çıkardılar. Allah’tan Bosnalı gözlemci yakın tanıdığımız da, o müdahale etti. Pasaportları veremezsek maça bile çıkamazdık" diye konuştu. Bu arada Çobanoğlu şüphelerini Slovak gazetecilere de aktardığını söyledi. 
     
     Haluk Ulusoy destek istedi 
     FUTBOL Federasyonu Başkanı Haluk Ulusoy, Makedonya maçında seyirciye tarihi görev düştüğünü söyledi. Ulusoy, "Slovakya’yı yenen bir ekip, Makedonya’ya takılırsa bütün emeklerimiz boşa gider, yazık olur bize. Herkes tatilini yarıda bıraksın maça gelsin. Seyircinin enerjisine ihtiyacımız var. Tribünlerin dolmasını bekliyoruz" dedi. Bu arada Ay - Yıldızlı oyuncular galibiyet halinde 20’şer bin dolar prim alacaklar. 
     
Makedonya final maçı      Şenol Güneş, henüz ikinciliği garantilemediklerini söyledi, "Slovakya maçından daha heyecanlıyım" diye konuştu 
     BİLAL MEŞE 

     Çok değiştiler’ 
     MİLLİ Takımlar Teknik Direktörü Şenol Güneş, Makedonya ile yapacakları Avrupa Şampiyonası grup eleme maçını final karşılaşması olarak gördüklerini söyledi. Rakiplerinin iki yıl öncesine nazaran çok değiştiğini belirten Güneş, "Agresif oynuyorlar. Bizim maçta da savunmaya ağırlık verecekler. Daha önce Bursa’da berabere kalmıştık. Şimdi böyle bir skor almayız" diye konuştu. 
     
     Lider bitireceğiz’ 
     MAKEDONYA maçının kendisini Slovakya sınavından daha çok heyacanlandırdığını vurgulayan Güneş, "Hedefimiz bütün maçları kazanıp lider olarak finallere gitmek. Daha grup ikinciliğini garantilemedik" dedi. Şenol Güneş, "Hızlı ve çabuk oynarsak, rakip kim olursa olsun başarılı oluruz. Çarşamba günü kazanıp, Türkiye’yi tatile moralli çıkarmak istiyoruz" ifadesini de kullandı. 
     
     Okan hata yaptı’ 
     ŞENOL Güneş, Okan Koç’un Ümit Milli Takım kadrosundan çıkarılmasıyla ilgili olarak da "Milli takımdayken oyuncuların transfer görüşmesi yapmasını istemiyoruz. Oyuncularımız genç, bu tip hatalar yapabilirler. Kulüp yöneticilerimizin de biraz daha dikkatli olmaları gerekiyor. Transferi 10 gün önce veya iki gün sonra yapmaları da mümkündür" yorumunu yaptı. 
     
Okan savunması      Raşit Çetiner, genç yıldızın transferi nedeniyle kadrodan çıkartılmadığına dikkat çekti,"Kimse bunu bir ceza olarak algılamasın" ifadesini kullandı 
     Değer veriyoruz’ 
     ÜMİT Milli Futbol Takımı Teknik Direktörü Raşit Çetiner, Beşiktaş ile anlaşan Okan Koç’u, kafasının karışık olması ve Makedonya maçında kendisinden yeterince verim alamayacaklarını hissettikleri için aday kadrodan çıkardıklarını açıkladı. Çetiner, Okan’a çok değer verdiklerini, ülke futboluna ileride çok katkısı olacağını da belirtti. 
     
     Buna mecburduk’ 
     OLAYIN yanlış algılanmamasını isteyen Çetiner, "Bu asla bir ceza olarak düşünülmemeli" dedi. Bu arada Beşiktaş 2. Başkanı Hüsnü Güreli, "Bu transferi yapmaya mecburduk. Bir gün bile bekleme şansımız yoktu. Elbette Milli Takım’a saygı duyuyoruz. Ancak uğraşlarımız boşa gidebilirdi. Çünkü Galatasaray da devredeydi. Olayı bitirdik, konu kapandı" diye konuştu. 
     
Makedonya sınavı      2004 Avrupa Ümitler Şampiyonası elemelerinde 6. Grup’ta liderliğini sürdüren Ümit Milli Takımımız bugün Makedonya ile karşılaşacak. Ali Sami Yen Stadı’nda saat 18.00’de başlayacak ve sporseverlerin ücretsiz olarak izleyebileceği maçı Rumen hakem A. Viorel Constantin yönetecek. Ay - Yıldızlı ekipte kadrodan çıkarılan Okan Koç’un yanı sıra kırmızı kart cezalısı Suat Usta ve sarı kart cezalısı Kemal Aslan forma giyemeyecek. 
     

</TEXT>
</DOC>
