<DOC>
<DOCNO> 197791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sondun25.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'den Türkiye'ye yeni saldırılar olabilir uyarısı 
</HEADLINE>
<TEXT>

     İngiltere Dışişleri Bakanlığı, Türkiye'de yeni terör saldırıları olabileceğine dair elinde bilgi bulunduğunu ileri sürdü. 
     Reuters'in haberine göre, Dışişleri Bakanlığı'ndan yapılan açıklamada, ''İstanbul ve Ankara'da başka saldırıların yakında olabileceği yolunda elimizde bilgi var'' denildi. 
     Açıklamada, İngiliz vatandaşlarına yönelik, ''gerekmedikçe İstanbul ve diğer büyük kentlere seyahat edilmemesi'' yolundaki tavsiyenin değişmediği belirtildi. 
     Bununla birlikte, İngiliz hükümeti, vatandaşlarına yönelik olarak geçen hafta yaptığı, ''başka saldırılara teşebbüs edilebileceği'' yolundaki uyarısını, tehdidin her zaman olduğu şeklinde değiştirdi. 
     Reuters, yetkililerin, ''ellerindeki yeni istihbarat bilgisi'' hakkında ayrıntı vermediklerini kaydetti. 
     
</TEXT>
</DOC>
