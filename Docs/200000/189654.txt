<DOC>
<DOCNO> 189654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/yazar/sazak.html </URL>
<DATE> 2003/10/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Zana ve 3 DEP'li 
</HEADLINE>
<TEXT>

   
   Avrupa Parlamentosu üyesi Ozan Ceyhun haklı 
   'Bu karar AB üyeliği sürecinde olan Türkiye için sabotajdır ' 
   Leyla Zana ve DEP üyesi 3 eski milletvekili haklarında beklenen 'tahliye' kararının reddedilmesi üzerine, 'Tutuklu kalmalarını anlayamıyorum' diye tepki gösteriyor Ceyhun. 
   Gerçekten anlaşılması güç bir karar. 
   4 DEP'li, 1994 yılında Meclis'te 'dokunulmazlıkları' kaldırılıp polis zoruyla alındıktan sonra yargılanıp mahkum oldular. 9.5 yıldır cezaevindeler. Zana ve arkadaşları 1.5 yıl sonra serbest kalacaklar. 
   Avrupa İnsan Hakları Mahkemesi'nin kararı üzerine DEP davası yeniden açıldı, 4 milletvekili dün 8'inci kez yargı önüne çıktılar. Sanık avukatları 'tutuksuz yargılanma' istemini yinelediler. 
   Avrupa Parlamentosu'nun dikkati bir süredir bu davaya kilitlenmiş durumda. Elbette Türkiye'de yargı bağımsız, AİHM kararı doğrultusunda dava yeniden görüldüğüne göre 'yeni tanıklar'a başvurulması yasal. Onlarca 'itirafçı' bulunarak davayı, 4 DEP'linin zaten serbest kalacakları 2004 sonuna kadar uzatmak da mümkün. Zana ve arkadaşlarını bu şekilde 'içeride' tutmak neye yarayacak 
   Ozan Ceyhun'un 'Türkiye'ye sabotaj' diye tanımladığı kuşku da bu noktada akla geliyor. 
   2004 yılı sonunda AB'den müzakere takvimi alınacak. 
   Parlamento bu dönemde önemli 'reform paketleri' çıkardı, Başbakan Erdoğan'ın son Brüksel gezisinde İlerleme Raporu konusunda olumlu sinyaller alındı. AB temsilcileri, 2004'te artık 'uygulamaya bakacağız' derken, DEP davasını Zana ve arkadaşlarını serbest bırakmayarak bir yıl daha gündemde tutmanın, sanıklar ve Türkiye Cumhuriyeti açısından faydası, caydırıcılığı ne olabilir ki .. Davanın bu şekilde devamı, ancak Türkiye'yi AB yolundan engellemeye çalışanların işine geliyor. 
   Son duruşmada Apo'nun koruması olan bir 'itirafçı'nın tanık ifadeleri okunmuş Leyla Zana, 1991'de Bekaa Vadisi'ne gitmekle suçlanıyor. 
   Eski DEP'liler, 1991 seçimlerinde Meclis'e girdiler, mahkeme gerek görmemiş ama istenirse yurtdışına çıkıp çıkmadıkları pasaportlarına bakılarak kolaylıkla anlaşılabilir. Kaldı ki, o yıllarda Kuzey Irak 'yol geçen hanı'ydı. O zaman TC pasaportu taşıyan Celal Talabani, 1993'te Bekaa'da Öcalan'ın 'ateşkes' ilan ettiği toplantılara katılmıştı. 
   Öcalan bugün İmralı'da. 
   Hükümet, dağdaki PKK KADEK militanları için 'eve dönüş' yasası çıkartıyor. Ecevit hükümeti, 3 Kasım seçimlerini toplumun tepkisini hiçe sayarak genel af uygulamasına gitti. 
   Neredeyse 10 yıldır cezaevinde olan 4 eski milletvekilini, 'itirafçı' ifadeleriyle birkaç yıl daha içeride tutmak AB sürecindeki temel hak ve özgürlüklerle ilgili 'uyum' çabalarına ters düşmüyor mu 
   21 Kasım'daki duruşmada 'DEP gölgesi'nin kalkacağını umuyoruz. 
   
      
   
   
</TEXT>
</DOC>
