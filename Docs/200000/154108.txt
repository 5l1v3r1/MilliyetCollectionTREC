<DOC>
<DOCNO> 154108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur39.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'daki orman yangını kontrol altına alındı... 
</HEADLINE>
<TEXT>

     İstanbul Orman Bölge Müdürü Faruk Çebi, Aydos Ormanları'nda çıkan yangının, saat 17.00 itibariyle tamamen kontrol altına alındığını bildirdi. 
     Çebi, Kartal Aydos Ormanları'nda çıkan yangına, Kartal Orman İşletme Müdürlüğü ekiplerinin dozer ve arazözlerle müdahale ettiğini belirterek, şunları söyledi 
     ''Yangın çok kritik bir alanda çıktı. O alanda yangının yayılma riski vardı, ama çok şükür yayılmadan kontrol altına alındı. Yangın 2-2.5 hektarlık bir alanda etkili oldu ve saat 17.00 itibariyle tamamen kontrol altına alındı. 
     Yangının çıkış nedenini henüz bilmiyoruz. Sabotaj mı yoksa başka bir nedenle mi çıktığını araştırıyoruz. Ancak bu mevsimde ormanda yangın kendiliğinden çıkmaz. Çok kritik bir alanda çıkan bu yangının yüzde 90 insan kaynaklı olduğunu düşünüyorum.'' Bu yıl İstanbul'da yaşanan 5. orman yangını olduğunu ifade eden Çebi, ''Yangına helikopter ile müdahale edemezdik, çünkü helikopter sezonu Haziran ayından itibaren açılıyor'' dedi. 
     




</TEXT>
</DOC>
