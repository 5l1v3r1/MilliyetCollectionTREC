<DOC>
<DOCNO> 181748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur09.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen "depo"ları boşalıyor... 
</HEADLINE>
<TEXT>

     Milli Eğitim Bakanlığı MEB , ''depo'' olarak nitelendirilen norm kadro fazlası durumundaki öğretmenlerin okullarında görev yapması için çalışma yürütüyor. 
     Norm kadro ile ilgili yönetmeliğin 1999 yılında yürürlüğe girmesinden sonra ''fazla'' durumuna düşen öğretmenler okullarına dönebilecek. Bu durumdaki öğretmenler okullarda diğer öğretmenlerin ek ders ücreti karşılığında girdikleri derslere girecekler. 
     Eş, öğrenim ve sağlık gibi mazeretleri nedeniyle tayin isteyen öğretmenler de koordinatör okula atanmak yerine öğretmen ihtiyacı olan okullara atanacaklar. 
     MEB yetkilileri, merkezi yerleşim bölgelerinde yığılma olduğunu, merkeze uzak ilçe ve köylerde ise öğretmen sıkıntısı yaşandığını belirterek, buna karşın ''norm kadro fazlası'' olması nedeniyle ''depo okullarda'' bulunan öğretmenlerin genellikle derse girmeden maaş aldıklarına işaret ettiler. Bu soruna çözüm bulmak amacıyla tüm öğretmenlerin okullarda görev alması amacıyla çalışma yürütüldüğünü ifade eden yetkililer, bir ay içinde ''depolardaki'' öğretmenlerin eritileceğini bildirdiler. 
     Yetkililer, ''fazla'' durumundaki öğretmenlerin okullardaki diğer öğretmenlerin ek ders ücreti karşılığında girdikleri derslere gireceklerini belirterek, bu uygulamayla yaklaşık 42 trilyon lira tasarruf yapılacağının tahmin edildiğini dile getirdiler. 
     Öte yandan, MEB, eş durumundan tayin isteyen öğretmenlerle ilgili yeni bir düzenlemeye gitmeye hazırlanıyor. Eş durumu atamalarının koordinasyon içinde, sorun çıkmadan çözümlenmesi amacıyla diğer bakanlıklarla işbirliği yapılması planlanıyor. Bu kapsamda bir ile tayin edilen memurun eşi de o ilde açık olması durumunda tayin edilebilecek. Kurumlar tayinleri yaparken bu durumu göz önünde bulunduracak. 
     
</TEXT>
</DOC>
