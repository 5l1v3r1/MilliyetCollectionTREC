<DOC>
<DOCNO> 190090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun02.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in bir günlük Gazze terörünün bilançosu 10 ölü, 70 yaralı 
</HEADLINE>
<TEXT>

     İsrail'in Gazze Şeridi'ne son 24 saatte düzenlediği 5 hava saldırısında 10 Filistinli öldü, 70'e yakın Filistinli de yaralandı. 
     Filistin güvenlik kaynakları, öğle saatlerinde düzenlenen 3 saldırıda 3 kişinin ölmesinin ardından, Nuseyrat mülteci kampına düzenlenen 4. saldırıda 7 Filistinlinin öldüğünü 40 Filistinlinin yaralandığını duyurdu. Yaralananlardan 10'unun durumun ağır olduğu belirtildi. 
     Görgü tanıkları, bu saldırıda bir Apaçi helikopterinin iki füze attığını, ilk füzenin atılmasının ardından çevredekilerin araçtakilere yardım etmeye çalıştığını, o sırada ikinci füzenin fırlatılması sonucu ölü ve yaralı sayısının arttığını söylediler. 
     Görgü tanıklarına göre, saldırıda Hamas'ın silahlı kanadı İzzeddin El Kassam Tugayı liderlerinden İmad Akil hedef alındı. Akil'in saldırıda ölüp ölmediği bilinmiyor. 
     Filistin güvenlik kaynakları, bu saldırının ardından Gazze'ye 5. kez saldırı düzenlendiğini ve kentin Çucaya semtinin hedef alındığını duyurdu. 
     Kentteki AFP muhabirine göre, Gazze semalarında İsrail F-16 uçakları ve helikopterlerinin uçmasının ardından patlama sesleri duyuldu. Bu saldırıda da ölen ya da yaralananlar olduğu sanılıyor. 
     Böylece, ikinci Filistin İntifada'sının başladığı 2000 yılının Eylül ayından buyana şiddet olaylarında ölenlerin sayısı 3 bin 563'e çıktı. Ölenlerin 2 bin 651'i Filistinli. 
     
</TEXT>
</DOC>
