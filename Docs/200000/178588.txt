<DOC>
<DOCNO> 178588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/siyaset/siy07.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'daki Türk okulları kapatılıyor 
</HEADLINE>
<TEXT>

   CENK BAŞLAMIŞ Moskova 

   
   Nur Cemaati'yle bağlantılı olduğu öne sürülen vakıf ve dernekler tarafından Rusya'da kurulan Türk okulları birer birer kapatılıyor. Son olarak, Sibirya'daki Buryat Özerk Cumhuriyeti'nde 1992'de kurulan Türk lisesinin kapatılması için yasal süreç başlatıldı. Buryatya Savcılığı, şimdiye kadar 500'den fazla mezun veren okulun Türkiye'deki Nurcular tarikatıyla işbirliği içinde bulunduğu ve öğrenciler arasında Pantürkist - Panislamist propaganda yürüttüğü gerekçesiyle kapatılması için mahkeme kararı aldırdı. Suçlamaları reddeden okul yöneticilerin temyize yaptığı başvuru reddedildi. 
   
   Velilerden tepki 
   Rus basınına yansıyan haberlere göre, kapatma kararı veliler arasında tepki yarattı. Böylece, Sibirya'da Yakut - Saha Cumhuriyeti dışında hiçbir bölgede Türk okulu kalmamış oldu. Şimdiye kadar Karaçay - Çerkez, Başkurdistan, Tuva ve Hakasya'nın da aralarında bulunduğu çok sayıda yerde 10'a yakın Türk okulu kapatıldı. 
   
   
</TEXT>
</DOC>
