<DOC>
<DOCNO> 153619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/dunya/dun02.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld Bağdat'ta söz verdi 
</HEADLINE>
<TEXT>

Pentagon'un patronu Iraklılara seslendi "Ben Don Rumsfeld... Irak size aittir. Bu ülkeye sahip olma gibi bir niyetimiz yok" 
     DIŞ HABERLER SERVİSİ 

     ABD Savunma Bakanı Donald Rumsfeld, Irak'ın kontrolünü Iraklılara devretme sözü verdi. Saddam'ın devrilmesinden 3 hafta sonra Irak'a gelen en üst düzey Amerikalı yetkili olan Rumsfeld, Irak halkına hitap etti. Radyo ve televizyondan yayımlanması için Saddam'ın saraylarından birinde kaydedilen konuşmasına Rumsfeld, "Merhaba. Ben Don Rumsfeld. ABD'nin Savunma Bakanıyım" diye başladı. Rumsfeld, Bağdat'ı ziyaret edebilmekten ve Irak'ın özgürleştiğine tanık olmaktan memnuniyet duyduğunu belirtti. 
     Koalisyon güçlerinin, Iraklıların yeni hükümet kurmasına, ülkede düzenin sağlanması ve temel hizmetlerin verilmesine yardımcı olacağını söyleyen Rumsfeld, "Açık olalım, Irak size aittir. Koalisyonun bu ülkeye sahip olma ya da yönetme niyeti yok. Biz sadece sizin istediğiniz biçimde bir yönetim oluşturma çabanıza yardımcı olacağız" dedi. 
     Rumsfeld, Iraklılardan, çevrelerindeki eski yetkililer ve gönüllü savaşçılarla ilgili koalisyon askerlerine bilgi vermelerini de istedi. Rumsfeld, Bağdat'ta, Irak'ta geçici yönetimin başına geçecek Amerikalı Emekli General Jay Garner ve Amerikalı komutanlarla bir araya geldi. 
     


DÜNYA 










</TEXT>
</DOC>
