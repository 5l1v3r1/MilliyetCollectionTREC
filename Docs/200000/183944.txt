<DOC>
<DOCNO> 183944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sonspo18.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te UEFA Kupası heyecanı... 
</HEADLINE>
<TEXT>

     Türkiye Süper Birinci Ligi'ni geçen sezon Gençlerbirliği'nin ardından 4. sırada tamamlayarak UEFA Kupası'na 1. turdan katılma hakkı elde eden Gaziantepspor'da, bir sezonluk aradan sonra bu kupada yeniden mücadele edecek olmanın heyecanı yaşanıyor. Kırmızı-siyahlılar, UEFA Kupası serüvenine, çarşamba günü, 2001-2002 sezonunda olduğu gibi kupanın ilk turunda yine İsrail'in Hapoel Tel Aviv takımı karşısında tur şansı arayarak başlayacak. 
     İlk olarak 2000-2001 futbol sezonunda Erdoğan Arıca'nın teknik direktörlüğünde UEFA Kupası'na katılan ve 1. turda İspanya'nın CD Alaves takımı ile eşleşen kırmızı-siyahlılar, ilk UEFA tecrübesini başarı ile noktalayamamış, Alaves ile Victoria kentinde oynadığı ilk karşılaşmayı 0-0 berabere tamamlarken, kendi evinde oynadığı ve çok heyecanlı geçen 90 dakika sonunda sahadan 4-3 yenik ayrılmıştı. Gaziantepspor'un ilk turdaki rakibi Alaves, finale kadar yükselmişti. 
     2000-2001 futbol sezonunda yine lig dördüncüsü olarak UEFA Kupası'na katılma başarısı elde eden kırmızı-siyahlılar, 2001-2002 sezonu ön eleme maçında Moldova'nın Zımbru Kışınev takımını 0-0 ve 3-0'lık sonuçlarla geçmiş, ilk turda ise İsrail'in Hapoel Tel Aviv takımına, deplasmanda kendi kalesine attığı son dakika golüyle 1-0 yenilmiş, kendi evinde de 1-1 berabere kalarak elenmişti. 
     2 kez de UEFA İnter Toto Kupası'na katılan Gaziantepspor, UEFA Kupası'nda bugüne dek 1. turdan yukarı çıkma başarısı gösteremedi. 
     
     DOĞAN İDDİALI 
     Bu kez UEFA Kupası'nda başarılı olmak istediklerini, turları geçmek istediklerini vurgulayan Gaziantepspor Kulübü Başkanı Celal Doğan, geçen yıl ligde iyi bir başarı grafiği yakalayarak Avrupa kupalarında yeniden mücadele etme hakkı kazandıklarını söyledi. Doğan, şöyle konuştu 
     ''Doğrusu Avrupa heyecanını özlemiştik. Bu sezon ülke puanı nedeniyle Avrupa kupalarına daha az takım göndereceğiz. Bunu da düşünerek, hem ülke puanımızı artırmak, hem de kulüp olarak bu kupada bu kez başarılı olabilmek için mücadele edeceğiz. Daha önce karşılaştığımız ve şanssız bir şekilde yenildiğimiz Hapoel Tel Aviv'i yenerek bu kez turları geçmek istiyoruz. Rakibin zorlu olduğunu biliyoruz. Futbolcularım ve teknik kadromuz bu kez iyi mücadele edip, bizi gidebildiğimiz yere kadar götürecekler.'' 
     
     ''KAZANACAĞIMIZA İNANIYORUZ'' 
     Gaziantepspor Teknik Direktörü Nurullah Sağlam da UEFA Kupası 1. tur ilk maçında oynayacakları Hapoel Tel Aviv'le geçmişten kalan bir hesapları bulunduğunu, sahaya mutlaka galibiyet için çıkacaklarını söyledi. 
     Gaziantep'te oynanacak karşılaşmanın zor ve mücadeleli olacağını belirten Sağlam, şöyle dedi 
     ''Hapoel Tel Aviv, 2 sezon önce oynadığımız takımını daha da güçlendirmiş. Özellikle defansta çok sağlam ve uzun adamlara sahipler. Mutlaka kapalı bir defans sistemiyle oynayacaklar. İlk maçta gol yemeden maçı kazınırsak, ikinci maçta işimiz daha kolay olur. Bu maç mutlaka kazanmamız gereken bir karşılaşma olacak. İyi futbolculara sahipler. Bunlar için gereken tedbirleri alacağız. Futbolcularım ve ben bu maçı kazanacağımıza inanıyoruz. Adanaspor maçında ortaya koyduğumuz kötü futbol bu maç için ölçü olamaz. Avrupa kupası maçları farklı olur. Taraftar desteği ile sevinen taraf biz olacağız.'' 
     
     FUTBOLCULAR DA İDDİALI 
     Bu arada kırmızı-siyahlı oyuncular, UEFA Kupası'nda bu kez 1. turu geçmek ve daha üst turlara geçmek için mücadele edeceklerini söylediler. 
     Milli kaleci Ömer Çatkıç, ''Hapoel Tel Aviv ile daha önce şanssız bir maç oynamıştık. Atılan üç golü de kendi kalemize atmıştık. İlk maçta iyi bir sonuç alabilirsek üst turlara çıkabiliriz. Çok dikkatli olmalıyız, rakip eskisinden daha güçlü'' derken, forvet oyuncusu Hasan Özer, ligde iyi oynayamadıklarını, ancak kötü oyunun Avrupa kupaları maçları için bir ölçü olamayacağını söyledi. Hasan, ''UEFA Kupası'nın heyecanı başka olur. Bu kez başarmak zorundayız. Hem ülkemiz adına hem de takımım adına'' diye konuştu. 
     Milli futbolcu İbrahim Toraman da geçen yıl iyi bir başarı göstererek Avrupa kupalarında mücadele etme hakkı kazandıklarını belirterek, ''İlk turda zorlu bir rakiple oynayacağız. Eğer turları geçmek istiyorsak önce Hapoel'i bu turdan elemek zorundayız. Bu takım bunu başarabilecek güçtedir. Sahaya çıkıp mücadele ederek, gidebildiğimiz yere kadar gitmeyi hedefliyoruz'' dedi. 
     Bu arada kırmızı-siyahlılarda, Jaziri, Mehmet Polat ve Bülent'in tedavilerinin sürdüğü, bu oyuncuların durumunun maç saati belli olacağı öğrenildi. 
     
     BİLET FİYATLARI BELLİ OLDU 
     Bu arada, Gaziantepspor ile Hapoel Tel Aviv takımları arasında yapılacak UEFA Kupası 1. tur ilk maçının bilet fiyatları belli oldu. 
     Gaziantepspor Kulübü'nden yapılan açıklamaya göre, 24 Eylül Çarşamba günü saat 20.00'da Kamil Ocak Stadı'nda yapılacak olan maçın bilet fiyatları şöyle 
     Kale arkası ve maraton tribün 4, numaralı kapalı tribün 25 milyon lira.'' Açıklamada, sezon başında satışı yapılan maraton ve numaralı kombine kartların, UEFA karşılaşmaları için geçersiz olduğu belirtildi. 
     
</TEXT>
</DOC>
