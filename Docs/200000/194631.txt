<DOC>
<DOCNO> 194631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur09.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamircinin onarmaya çalıştığı taksi yanıp kül oldu... 
</HEADLINE>
<TEXT>

     Şişli'de, tamircilerin arızasını gidermeye çalıştığı ticari otomobil, çıkan yangında kullanılamaz hale geldi. 
     Alınan bilgiye göre, Kaya Akağaç, Nişantaşı Topağacı'nda arıza yapan 34 TFR 08 plakalı taksiyi uzun süre çalıştıramayınca olay yerine oto tamircisi çağırdı. 
     Otomobilin yanına gelen 2 tamirci, karbüratörden motora benzin aktararak aracı çalıştırmak istedi. Ancak bir anda taksinin ön bölümü alev aldı. 
     Kısa sürede aracın tamamını saran alevler, olay yerine çağrılan itfaiye ekiplerince söndürüldü. Ancak taksi, kullanılamaz hale geldi. 
     
     OTO HIRSIZLARININ KAZASI 
     Bu arada, Beykoz Güzelbahçe'de devriye gezen polis ekipleri, çalıntı olduğu belirlenen 34 VY 8392 plakalı otomobili durdurmak istediler. 
     İçinde 3 kişi bulunan otomobil, TEM Otoyolu'na çıktıktan sonra Ankara yönüne doğru hızla uzaklaştı. 
     Beykoz İlçe Emniyet Müdürlüğü'ne bağlı ekip otosunun takip ettiği çalıntı otomobil, Molla Gürani Viyadüğü çıkışındaki trafik levhalarına çarparak takla attı. 
     Otomobilden çıkan 3 hırsız ise ormanlık alana girerek izlerini kaybettirdi. 
     
</TEXT>
</DOC>
