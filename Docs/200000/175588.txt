<DOC>
<DOCNO> 175588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/guncel/gun20.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   NASA sempozyumu Kemer'de başladı...    NASA'nın 30 ülkeden yaklaşık 150 bilim adamının katılımıyla düzenlediği "Dünyanın Tüm Kıyı Alanlarının Uzay Teknolojileri ile İncelenmesi" konulu sempozyum, Antalya Kemer'de, Resort Otel'de başladı. Sempozyumu açan İstanbul Teknik Üniversitesi Jeodezi ve Fotogremetri Mühendisliği Bölümü öğretim üyesi Prof. Dr. Derya Maktav, incelenecek konuların, bakanlıklar, valilikler ve belediyeler için büyük önem taşıdığını söyledi. NASA Bölüm Başkanı Dr. Garik Gutman da sempozyumun amacının, insanları ve ekosistemleri birleştirmek olduğunu belirterek, "İlk sempozyumda, kıyı alanlarındaki arazi kullanımıyla ilgili değişik konular ele alınacak" dedi. 16 Ağustos'a kadar devam edecek sempozyumda, tropikal bölgelerde ormansızlaşma, dağlık bölgelerdeki arazi örtüsü, orman yangınları görüşülecek. 
   
   Türkiye, SARS uyarılarını kaldırdı    Türkiye, Şiddetli Akut Solunum Yetmezliği SARS hastalığı nedeniyle Çin, Hong Kong ve Tayvan'a seyahat edilmemesi yönündeki uyarılarını kaldırdı. Dışişleri Bakanlığı'ndan dün yapılan yazılı açıklamada, Dünya Sağlık Örgütü'nün uyarıları çerçevesinde 4 Nisan 2003'te Türk vatandaşlarının zorunlu bir neden olmadıkça bu ülkelere seyahat etmemelerinin tavsiye edildiği hatırlatılarak şöyle denildi "Dünya Sağlık Örgütü tarafından son olarak yayımlanan raporlar dikkate alınarak, vatandaşlarımızın Çin Halk Cumhuriyeti, Hong Kong Özel İdari Bölgesi ve Tayvan'a seyahatlerini kısıtlamamaları, ancak anılan ülkelere ve bölgeye gittikleri takdirde SARS hastalığına karşı dikkatli ve uyanık olmaları tavsiye olunur." 
   
   Askeri mahkeme, YAŞ kararını "yok" saydı    Akıl hastası olduğu gerekçesiyle "Türk Silahlı Kuvvetleri'nde görev yapamaz" raporuyla "asker kişi statüsü" düşürülen Astsubay Süleyman Dabanlıoğlu, bağlı olduğu komutanlığın hazırladığı ihraç dosyasıyla Yüksek Askeri Ş ra'ya YAŞ girdi. Sağlık raporuyla emekliye sevk edilecek astsubay, "disiplinsizlik ve ahlaki" nedenlerle ihraç edildi. Dabanlıoğlu'nun varisi mahkemeye gidince, Askeri Yüksek İdare Mahkemesi AİYM nihai kararın gerekçesinde, "YAŞ kararı yok hükmündedir" yargısında bulundu. Kararda, TBMM'de çıkan yasaların bile Cumhurbaşkanı'nca yayımlanmasına rağmen yine de Anayasa Mahkemesi'nin denetiminde olduğu hatırlatılarak, "Kimi eksik değerlendirme ve bilgilendirmeden kaynaklı olarak anılan YAŞ kararlarına da bazı hatalar yansıyabilir" denildi. 
   
   Şüpheli paket AKP'lileri korkuttu    İkinci kuruluş yıldönümünü kutlamaya hazırlanan AKP'nin Ankara İl Başkanlığı binasında dün şüpheli paket yüzünden korkulu anlar yaşandı. Ancak şüpheli paketten kuruluş yıldönümü dolayısıyla hazırlanan tanıtım video kasetleri ve CD'ler çıktı. Kimliği belirlenemeyen bir kişi sabah saatlerinde, AKP'nin Maltepe'deki il başkanlığı binasına bir koli bıraktı. Araştırmalar sonucunda, kolinin kimden geldiğine ilişkin bilgi edinemeyen parti görevlileri durumu polise bildirdi. Olay yerine gelen polis, çevrede önlem alarak binayı boşalttı. Bomba imha uzmanlarının incelediği şüpheli pakette, AKP'nin kuruluş yıldönümü dolayısıyla hazırlanan tanıtım CD'leri ve video kasetler bulundu. 
   
   
   
   
</TEXT>
</DOC>
