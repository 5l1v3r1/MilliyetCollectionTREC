<DOC>
<DOCNO> 196338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sondun36.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkanı Bush İngiltere'de... 
</HEADLINE>
<TEXT>

     ABD Başkanı George W. Bush, 1918 yılından bu yana geçen 85 yıllık süre içinde İngiltere kraliyetinin resmi davetlisi olan ilk ABD Başkanı olarak bu ülkeye yapacağı 3.5 günlük ziyaretini başlattı. 
     ABD Başkanlığı'na ait Air Force One uçağıyla bu akşam TSİ 21.30'da Heathrow havaalanına gelen Başkan Bush ve eşi Laura Bush'u Galler Prensi ve İngiltere tahtının veliahtı Prens Charles karşıladı. 
     Bush çifti daha sonra geniş güvenlik önlemleri altında, yine ABD Başkanlığı'na ait helikopter ile Buckingham Sarayı'na geçti. 
     Prens Charles tarafından Buckingham Sarayı'nda verilecek akşam yemeğinin ardından dinlenmeye çekilecek olan Bush çiftine yapılacak resmi karşılama töreni ise yarın sabah gerçekleşecek. 
     Bu arada İngiltere'de günlerdir süren büyük güvenlik operasyonu da Başkan Bush'un uçağının Heathrow'a inmesiyle hız kazandı. 
     Londra'nın merkezine giden pek çok yolda polis kontrolleri yapılırken, kuşkulu bulunan araç ve kişilerin durdurularak arandıkları dikkat çekti. 
     
     YARINKİ PROGRAM 
     Kraliyet şeref kıtasının eşliğinde Bush çiftini karşılayacak olan Kraliçe II. Elizabeth ve eşi Edinburgh Dükü Prens Philip, daha sonra konuklarını bir süre özel bölümlerinde misafir edecek. 
     Öğlene kadar İngiltere'de Parlamento'da temsil edilen partilerin liderleriyle görüşmeler gerçekleştirecek olan ABD başkanı George Bush, öğle yemeğinde ise Whitehall'deki ünlü Banqueting House'da transatlantik ittifakı konusunda konuşma yapacak. 
     Dünya Ticaret Merkezi'ne yapılan 11 Eylül saldırıları sırasında yakınlarını kaybeden ailelerle öğleden sonra biraraya gelecek olan ABD Başkanı, akşam eşi ile Kraliçe II. Elizabeth'in Buckingham Sarayı'nda onuruna vereceği davete katılacak. 
     Perşembe günü Meçhul Asker anıtına çelenk koyarak güne başlayacak olan Başkan Bush, daha sonra Irak ve Afganistan'da savaşan askerler ve aileleriyle biraraya gelecek. 
     Başbakan Tony Blair ile de bir görüşme gerçekleştirmesi beklenen Başkan Bush, daha sonra ev sahibi Başbakan ile ortak basın toplantısı düzenleyecek. 
     Blair'in davetlisi olarak Downing Sokağı'ndaki Başbakanlık konutunda öğlen yemeğine katılacak olan Bush'a, İngiltere'nin ünlü aşcısı Nigella Lawson'ın hazırlayacağı çok özel bir mönünün ikram edileceği belirtiliyor. 
     Başkan Bush aynı akşam ülkesinin Londra'daki ABD Büyükelçiliği'nde Kraliçe II. Elizabeth onuruna bir davet verecek. 
     Gezisinin son gününde Cuma sabahı Başbakan Blair'in seçim bölgesi Sedgefield'e gitmesi beklenen Başkan Bush, aynı gün öğlen saatlerinde ülkesine dönecek. 
     
</TEXT>
</DOC>
