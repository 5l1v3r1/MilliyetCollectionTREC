<DOC>
<DOCNO> 186320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur36.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz tüp geçişi inşaatına Nisan 2004'te başlanıyor... 
</HEADLINE>
<TEXT>

     Ulaştırma Bakanlığı, Türkiye'nin en büyük ulaştırma projelerinden Demiryolu Boğaz Tüp Geçişi İnşaatı Marmaray için teknik ve mali teklifleri aldı. 
     Ulaştırma Bakanlığı, Haziran ayında ihale dokümanlarını göndererek teklif sunmalarını istediği firmalar için başvurular bugün sona erdi. Marmaray projesi için TAISEI-KUMAGAI-GAMA-NUROL ve OBAYASHI-YAPI MERKEZİ-KİKSA-METİŞ ile HAZAMA-PENTA OCEAN-YÜKSEL İNŞAAT konsorsiyumları teklif verdi. 
     Ulaştırma Bakanı Binali Yıldırım, DLH Salonu'nda yaptığı açıklamada, hükümetin öncelikle projeler arasına aldığı Marmaray projesi için bir adım daha atıldığını, inşaat için tekliflerin alınmasıyla projede önemli bir aşama kaydedildiğini söyledi. 
     Haziran ayında 4 firmanın ihale için yeterlilik aldığını ancak ihaleye 3 firmanın katıldığını belirten Yıldırım, başvuraların bugün saat 16.00 itibariyle tamamlandığını kaydetti. 
     Yıldırım, ihaleye başvuran firmaların teknik ve mali olmak üzere tekliflerini ilettiklerini ve tekliflerin iki aşamada değerlendirileceğini bildirdi. Komisyonun öncelikle teknik teklifleri değerlendireceğini, bu değerlendirmenin tamamlanmasının ardından yılbaşında teknik değerlendirmeyi geçen firmaların mali tekliflerinin ele alınacağını vurgulayan Yıldırım, Nisan 2004'te inşaatın fiilen başlatılmasının planlandığını ifade etti. 
     İnşaatın 56 ay sürmesinin beklendiğini, 1.6 kilometresi batırma tüp tünel olmak üzere 13.6 kilometrelik tüp geçişin 4 yer altı istasyonu olacağını anlatan Yıldırım, proje için Japonya'nın Uluslararası İşbirliği Bankası'ndan JBIC 10 yıl ödemesiz 40 yıl vadeli kredi sağlandığını belirtti. Yıldırım, projeye ilişkin JBIC ile de görüşmeler yapılacağını ifade etti. 
     Projeyle Asya-Avrupa arasında kesintisiz demiryolu bağlantısının sağlanacağını ve tüp geçişin hafif raylı sistem ve İstanbul metrosuyla entegre edileceğine de işaret eden Yıldırım, projenin tamamlanmasıyla Gebze-Halkalı arasında 2 ila 10 dakika arasında sefer düzenleneceğini tek güzergahta günde 75 bin kişinin taşınmasının hedeflendiğini söyledi. Böylece ulaşımda raylı sistemin payının artırılacağını vurgulayan Yıldırım, İstanbul şehiriçi trafiğinin rahatlayacağını kaydetti. 
     Yıldırım, proje için sismik değerlendirmeler de yapıldığını, bölgede meydana gelecek depremlerin de gözönünde bulundurulduğunu, etüt çalışmalarının buna göre yapıldığını bildirdi. 
     Yıldırım, daha sonra konsorsiyumların verdiği teklif kutularını Ankara 21. Noterliği yetkililerinin huzurunda açtı. Teklifler kayıt altına alındıktan sonra DLH Genel Müdür Yardımcısı Simin Pehlivan'ın başkanlığındaki İhale Komisyonu tarafından önce teknik daha sonra mali açılardan değerlendirilecek. Daha sonra ihaleyi kazanan firma belirlenerek, inşaat için sözleşme yapılacak. 
     
</TEXT>
</DOC>
