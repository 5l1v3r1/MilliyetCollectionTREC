<DOC>
<DOCNO> 192885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur24.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Subay Sicil Yönetmeliği'nde menfi kanaat düzenlemesi 
</HEADLINE>
<TEXT>

     Subay sicilleri doldurulurken, ''kıyafetine önem vermemek, düzensiz olmak, genel kültürü düşük olmak, zamana riayet etmemek, değişim ve yeniliğe karşı olmak, ketum olmamak ve şahsi çıkarlarına düşkün olmak'' menfi kanaat olarak değerlendirilecek. 
     Milli Savunma Bakanlığı'nca ''Subay Sicil Yönetmeliği''nde değişiklik yapıldı. 
     Resmi Gazete'nin bugünkü sayısında yayımlanarak yürürlüğe giren değişiklikle, yönetmeliğe bir madde ile ''Menfi olarak değerlendirilen nitelikler'' eklendi. 
     Yeni düzenlemeye göre, ''Türkiye Cumhuriyeti Anayasası'nda yer alan cumhuriyetin temel niteliklerine bağlılığı şüpheli, disiplini ve ahlaki sağlamlığı zayıf, kendine güveni olmayan ve soğukkanlılığını sık sık kaybeden, her zaman huzursuzluk yaratan'' subayların siciline ''menfi kanaat'' verilecek. 
     
     MENFİ KANAAT GEREKTİREN DİĞER NİTELİKLER 
     Yeni düzenlemede ''menfi kanaat'' olarak değerlendirilecek diğer niteliklerden bazıları şöyle sıralandı 
     -''İletişim becerisi çok zayıftır. 
     - Özeleştiri yapar ancak hatalarını düzeltmez. 
     - Özeleştiri yapmaz, ikaza rağmen hatalarını düzeltmez. 
     - Hak ve adalet prensiplerine riayet etmez. 
     - Cesareti zayıftır risk almaz. 
     - Ferdiyetçidir, kendisiyle grup çalışması yapılamaz. 
     - Hizmet içi ve dışındaki tavır ve hareketi ağır başlılığı, terbiyesi, nezaketi, görgü ve protokol kurallarına uyarlığı zayıftır. 
     - Astlarına ve üstlerine destek olmadığı gibi onları engellemeye çalışır. 
     - Kendini geliştirme çabası şahsi hedefleriyle sınırlıdır. 
     - Görevini aksatacak ölçüde tertipsiz ve düzensizdir. 
     - Mesai içinde ve dışında kıyafetine önem vermez. 
     - Genel kültür düzeyi çok düşüktür, geliştirmek için gayret göstermez. 
     - Sosyal faaliyete katılmamak için her yolu dener veya hiç katılmaz. 
     - Başarma azmi ihtiras düzeyindedir, kendine ve çevresine zarar verebilir. 
     - Zamana riayet etmez. 
     - Yaratıcılık konusunda mevcut durumlarla yetinir, yenilik getirmez. 
     - Değişim ve yeniliklere karşıdır. 
     - Personelin göreve ve mesleğe yönelik motivasyonunu azaltacak değerlendirme ve uygulamalar yapar. 
     - Muhakemesi yetersizdir, zamanında ve isabetli karar veremez veya kararsızlığa düşer. 
     - Koordinasyon becerisi, planlama yeteneği yoktur. 
     - Güç şartlar altında görev yapmaz yapamaz, - Kaynakları kullanmada dikkatsizdir, verimi düşüktür. 
     - Kaynakları kullanmada müsrif ve verimsizdir. 
     - Araştırma yapmaz, kendi tecrübeleriyle yetinir. 
     - Amir karar vermesine rağmen sürekli mütalaa beyan eder. 
     - Kendiliğinden iş görmez. İnisiyatif kullanmaz. 
     - Gizliliğe önem verir. Ancak bazen mesai ile ilgili bazı konuları, ilgisiz ortamlarda konuşur. 
     - Ketum değildir. 
     - Sorumluluk duygusu yeterince gelişmemiştir. 
     - Görevini etkileyecek derecede bilgi eksikliği vardır. 
     - Temsil kabiliyeti yoktur. 
     - Müstakil görev yapmaz. 
     - Şahsi çıkarlarına düşkünlüğü takip ve kontrol edilmelidir. 
     - Şahsi çıkarlarına çok düşkün olup daima görevden önde tutar. 
     - Yaşının fiziki kabiliyet standartlarını karşılayamaz. 
     - Dürüstlüğü ve güvenilirliği takip ve kontrol edilmelidir. 
     - Dürüst ve güvenilir değildir. 
     - Bir üst göreve hazırlık için eğitimi gereklidir.'' Öte yandan Milli Savunma Bakanlığı'nca Astsubay Sicil Yönetmeliği'nde de değişiklik yapılarak yönetmeliğe ''menfi olarak değerlendirilen nitelikler'' eklendi. 
     
</TEXT>
</DOC>
