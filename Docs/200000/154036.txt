<DOC>
<DOCNO> 154036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sonspo03.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Altay, yarın 130. randevuda... 
</HEADLINE>
<TEXT>

     Beşiktaş ile Altay, yarın yapacakları lig maçıyla birlikte, 130. kez karşı karşıya gelecek. 
     İlk olarak 17 Eylül 1926'da İzmir'de yapılan ve Altay'ın 4-1 üstünlüğüyle sona eren özel maçla başlayan rekabette, geride kalan 129 maçta Beşiktaş'ın 75, Altay'ın ise 24 galibiyeti bulunuyor. 2 takım arasındaki 30 karşılaşmada ise taraflar birbirlerine üstünlük sağlayamadı. 
     77 yıllık rekabette, ''Kara Kartallar''ın attığı toplam 252 gole karşılık İzmir'in siyah-beyazlı ekibi 127 gol kaydetti. 
     
     LİGDE DE BEŞİKTAŞ ÜSTÜN 
     2 ekip arasında Birinci Futbol Ligi'nde yapılan maçlarda da Beşiktaş'ın üstünlüğü göze çarpıyor. 
     Ligde bugüne dek yapılan 79 maçın 41'ini Beşiktaş, 15'ini de Altay kazanırken, 23 karşılaşma da berabere sonuçlandı. 
     Beşiktaş, ligde rakip filelere toplam 110, Altay ise 62 gol attı. 
     Sezonun ilk yarısında İzmir'de yapılan maçı Beşiktaş 1-0 kazanmıştı. 
     
     İSTANBUL'DAKİ MAÇLAR 
     İstanbul'da yapılan karşılaşmalarda da Beşiktaş, rakibine oranla daha başarılı oldu. 
     Beşiktaş, Galatasaray ve Fenerbahçe'den sonra en çok karşılaştığı takım olan Altay karşısında, İstanbul'da yaptığı 39 lig maçının 27'sini kazanırken, sadece 3 maçı kaybetti. 
     İstanbul'daki maçlarda 9 kez 2 takım birbirlerine üstünlük sağlayamazken, ''Kara Kartallar''ın 66 golüne, İzmirli renkdaşı 24 golle karşılık verdi. 
     2 takım ligde İstanbul'da en son 1999-2000 sezonunda karşılaştı ve kazanan taraf 3-0'lık sonuçla Beşiktaş oldu. 
     




</TEXT>
</DOC>
