<DOC>
<DOCNO> 154857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko48.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçi Ökçün Türkiye Irak'ın yapılandırılmasında yer alacaktır 
</HEADLINE>
<TEXT>

     Dışişleri Bakanlığı Irak'ın Yeniden Yapılandırılması Koordinatörü Büyükelçi Ahmet Ökçün, ''kim ne derse desin Türkiye bu oluşum içinde yer alacaktır'' dedi. 
     Türkiye İnşaat Sanayicileri İşveren Sendikası İNTES tarafından Sheraton Otel'de düzenlenen ''Irak'ın Yeniden Yapılandırılması'' konulu toplantıda konuşan Ökçün, Irak konusunda yarın ne olacağını hemen hemen hiç kimsenin bilmediğini belirterek, yapılacak işler konusunda da 100 milyar dolardan 362 milyar dolara kadar çeşitli tahminler bulunduğunu hatırlattı. 
     Ökçün, yapılacak işlerin boyutunun bilinmediğine işaret ederek, burada en önemli noktanın bunun faturasının nereden ödeneceği olduğunu kaydetti. 
     Irak'ın 1991'deki Körfez Savaşı öncesinde günlük 2.8 milyon varil petrol ürettiğini, ambargoyla günlük üretimin 600 bin varile kadar düştüğünü hatırlatan Ökçün, Irak'ın ambargo öncesi kapasitesine ulaşmasıyla yıllık 20 milyar dolarlık bir gelir elde edilebileceğini söyledi. 
     Bu günlük 2.8 milyon varillik üretim kapasitesine ulaşmak için de yatırım gerektiğine işaret eden Ökçün, yıllık 20 milyar dolarlık gelirden Irak'ın İran'a ve Kuveyt'e olan tazminat borçlarının ödenmesi gerekeceğini kaydetti. 
     Irak'ın 500 milyar dolarlık borcu olduğuna işaret eden Ökçün, sadece bu borçları ödemek için 25 yıl geçmesi gerektiğini bildirdi. 
     Bu 20 milyar dolarlık gelirden devlet çarkının çevrilmesi için de pay aktarılması gerektiğini belirten Ökçün, ikinci Körfez Savaşı'na katılan koalisyon güçlerinin savaş masraflarının Irak'tan tahsil yoluna gidebileceğini bildirdi. 
     
     ''ORTADA BİR PASTA OLDUĞU MUHAKKAK'' 
     Tüm bunların düşülmesinin ardından Irak pastasının ortaya çıkacağını anlatan Ökçün, bunun yanında uluslararası kuruluşlardan borç alınarak Irak'ın eksikliklerinin giderilebileceğini kaydetti. 
     Ökçün, Amerikan mevzuatına göre Amerikan vergi mükelleflerinin vergileriyle finanse edilen tüm ekonomik işlerin sadece Amerikan şirketlerine açık olduğunu belirterek, bunun sadece Irak'a özgü bir olay olmadığını, ABD finansıyla gerçekleştirilen işlerin Amerikan şirketlerine verildiğini söyledi. 
     ABD'nin halihazırda Irak'a ayırdığı paranın 2.5 milyar dolar olduğunu hatırlatan Ökçün, bunun 1.9 milyar dolarının yeniden imar, 600 milyon dolarının ise insani yardım için ayrıldığını kaydetti. 
     Irak'ta petrol ve para verileri kağıda döküldüğünde öyle büyük bir kaynak olmadığının görüldüğünü söyleyen Ökçün, gelirin gidere göre düşük kaldığına işaret etti. 
     Türkiye'de Irak pazarı konusunda karamsar niteliği ağır basan ifade ve yorumlar bulunduğunu vurgulayan Ökçün, ancak bunun Türkiye'ye has bir durum olmadığını, Birleşmiş Milletler'in BM içinde AB'de İngiltere'de hatta ABD'nin bazı özel şirketlerinde yakınmalar görüldüğünü kaydetti. 
     Ökçün, Irak pazarına ilişkin ''ortada bir pasta olduğu muhakkak. Bunun finansmanının nereden geleceğini ve pastanın boyutunu bilmiyorum'' diye konuştu. 
     Türkiye'nin bölgede ve Irak'ta tecrübe sahibi olduğunu, bölge ülkelerinin hiçbirinde Türkiye'deki işgücü, teknoloji ve deneyimin bulunmadığını bildiren Ökçün, ''dolayısıyla burada iş yapanlar bir ortak arayacaksa dönüp bulacakları biziz. Kim ne derse desin Türkiye bu oluşumun içinde yer alacaktır'' dedi. 
     
     HABUR SINIR KAPISI 
     Bu arada toplantının sorular kısmında Güneydoğu Sanayici ve İşadamları Derneği Başkanı Bedrettin Karaboğa'nın, savaşın bitmesinden bu yana Habur Sınır Kapısı'nın halen kapalı olduğunu belirtmesi üzerine, Ökçün, Habur Sınır Kapısı'nın açık olduğunu söyledi. 
     Ambargonun konulması için oluşan şartların ortadan kalktığını da kaydeden Ökçün, ABD'nin Irak'ta özel sektöre dayalı açık liberal bir sistem oluşturacağını, Irak ile ilişkiler planlanırken bunun dikkate alınması gerektiğini söyledi. 
     Bedrettin Karaboğa ise, Habur Sınır Kapası'nın pratik olarak değil, teorik olarak açık olduğunu ifade ederek, yurtdışında yaşayan Iraklıların ülkelerini ziyaretinde Türkiye'den geçişine kolaylık gösterilmesinin 160 milyon Euro'luk bir kaynak yaratabileceğini söyledi. 
     Ökçün, Türkiye'nin Irak'tan alacaklarının 2 milyar dolar civarında olduğunu belirterek, bunun takipçisi olacaklarını sözlerine ekledi. 
     
     İNTES BAŞKANI KOÇOĞLU 
     İNTES Başkanı Şükrü Koçoğlu da, Irak'ın yeniden yapılandırılmasında inşaat sektöründe yapılacak işlere ilişkin olarak 100-200 milyar dolardan bahsedildiğini belirterek, ''yok öyle bir şey'' diye konuştu. 
     Irak'ın yıllık elde edebileceği 20 milyar dolarlık petrol gelirine borçlarına karşılık el konulacağını da hatırlatan Koçoğlu, ''5-10 senede 100 milyar dolar lafını etmek hayalciliktir'' dedi. 
     
     KAMU İHALE YASASI 
     Koçoğlu, Hükümet Sözcüsü ve Adalet Bakanı Cemil Çiçek'in, dün deprem nedeniyle Kamu İhale Yasası'nda değişikliğe gidileceği yönündeki açıklamalarına da değinerek, bunun bilgi noksanlığından kaynaklandığını düşündüğünü söyledi. 
     Kamu İhale Yasası'nın 21. ve 62. maddelerinde doğal afetlere ilişkin düzenlemeler olduğunu ve ihalelerin böyle bir durumda hemen gerçekleştirilebileceğini vurgulayan Koçoğlu, ''bunu bahane edip, kanun delinmemeli'' dedi. 
     Bu kanunun daha önce yürürlükte olması durumunda depremde yıkılmaların daha az olacağına işaret eden Koçoğlu, işlerin nitelikli inşaatçılara yaptırılmış olacağını sözlerine ekledi. 
     ''Bu kanun depremde daha çok gerekli'' diyen Koçoğlu, ''deprem oldu diye bu kanunu değiştirmek sanırım bilgilendirme noksanlığından'' şeklinde konuştu. 
     
</TEXT>
</DOC>
