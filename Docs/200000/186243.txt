<DOC>
<DOCNO> 186243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko38.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa haftayı rekorla kapattı... 
</HEADLINE>
<TEXT>

     İMKB Bileşik Endeksi 2. seansta 143.99 puan düşüşle, 14,210.22 puandan kapanarak, bu yıl için yeni bir kapanış rekoru kırdı. 
     Bundan önceki 2003 yılı kapanış rekoru 14,031.06 puanla 23 Eylül günü gerçekleşmişti. 
     Hisse senetleri 2. seansta ortalama yüzde 1.00 oranında değer yitirdi. 
     İlk seanstaki 473.72 puanlık artış dikkate alındığında Borsa endeksi, günün tamamında 329.73 puan yükseldi. Hisse senetlerindeki günlük değer artışı ise yüzde 2.38 oldu. 
     Endeks, 2. seansa 17.41 puanlık kayıpla 14,336.80 puan seviyesinde başladı. İlk yarıyı 14,190.47 puandan geçen endeks, seans içinde en düşük 14,090.79 puana gerilerken, en yüksek olarak da 14,374.79 puanı gördü. 
     2. seans kapanışında mali endeks 124.48 puan kayıpla 18,499.64 puana, sanayi endeksi 210.91 puan kayıpla 13,298.67 puana, hizmetler endeksi 41.77 puanlık kayıpla 8,011.76 puana geriledi. 
     Böylece ilk seansa göre mali grup hisseler ortalama yüzde 0.67, sanayi grubu hisseler ortalama yüzde 1.56, hizmetler grubu hisseler ortalama yüzde 0.52 oranında değer yitirdi. 
     2. seansta işlem gören toplam 292 hisse senedinden 207'si değer yitirdi, 50'si değer kazandı, 35'inin fiyatında değişiklik olmadı. 
     Seansta, 829 trilyon 757 milyar 181 milyon liralık işlem hacmi kaydedildi. Günlük işlem hacmi ise 1 katrilyon 860 trilyon 501 milyar 203 milyon lira oldu. 
     2. seansta Yapı ve Kredi Bankası, Doğan Holding, İş Bankası C , Sabancı Holding ve Garanti Bankası en yoğun işlem gören hisse senetleri olarak belirlendi. 
     Borsa uzmanları, 14,210.22 puanla kapanış, 1 katrilyon 860.5 trilyon lirayla 2003 yılı günlük işlem hacmi rekorunun kırıldığına dikkat çekerek, piyasanın YSK'nın kararı konusunda olumsuz bir beklentisinin olmaması nedeniyle haftanın son günü yoğun alımların yaşandığını belirtiyor. 
     Uzmanlar, özellikle banka ve holding kağıtları liderliğinde yükselen endekste, önümüzdeki hafta alımların devamı halinde 14,400 seviyelerinde zorlanma olabileceğini, işlem hacmi ve para girişinin devamı halinde ise yükselişin süreceğini tahmin ediyor. 
     
</TEXT>
</DOC>
