<DOC>
<DOCNO> 154780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun11.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de SARS protestosu... Köylüler 2 hastaneyi kuşattı 
</HEADLINE>
<TEXT>

     Çin'de halkın, yerel yöneticilerin ''gizemli zatürree'' diye de adlandırılan akut solunum yetmezliği SARS hastalığının önlenmesi için aldıkları tedbirlere yönelik tepkisi büyüyor. 
     Orta Çin'deki Henan eyaletinde köylüler, şüpheli SARS vakası olarak değerlendirilmelerini protesto etti. Köylüler, şehrin yakınındaki 2 hastaneyi kuşattı. 
     Ülkenin güneyindeki Zhejiang eyaletinde de, dün başkent Pekin'den dönenlerin SARS şüphesiyle karantinaya alınması protesto edilmişti. 
     
     BİLGİSAYARLA İZLEME 
     SARS, Çin'de yaşamın her alanını olumsuz etkilerken, yetkililer bu sorunu çözmek için yeni yollar arıyorlar. 
     Başkent Pekin'de kısa süre sonra SARS hastaları bilgisayarla izlenecek ve temasta bulundukları kişiler de kontrol altına alınacak. 
     Coğrafi bilimler ve Doğal Kaynaklar Araştırma Enstitüsü Başkanı Liu Jiyuan, bu sistemle öldürücü virüsün haritasının çıkarılabileceğini ve analiz ile izlemenin kolaylaşacağını belirtti. 
     Halkın Günlüğü gazetesinin haberine göre, bu sistemle SARS hastalarının yaşadıkları ve çalıştıkları yerler, görüştükleri kişiler ile virüsün bulaşması olasılığının yüksek olduğu kişilerle ilgili veriler toplanacak. 
     Liu, bu verilerin sağlanmasıyla salgının analizi ve olası tehlikelerle ilgili tahminlerin güçleneceğini belirtti. 
     Sistemin 20 Mayıs'ta hizmete girmesi bekleniyor. 
     
</TEXT>
</DOC>
