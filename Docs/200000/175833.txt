<DOC>
<DOCNO> 175833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/spor/spo04.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir taşla iki kuş 
</HEADLINE>
<TEXT>

   Trabzonspor, Fenerbahçe karşısında hem tel örgüsüz çıkacağı sınavı gürültüsüz kapatmayı, hem de ilk galibiyetine uzanmayı hedefliyor 
      
   Sümer güveniyor 
   BORDO-MAVİLİ kulüpte Fenerbahçe maçı için adeta olağanüstü hal ilan edildi. Başkan Özkan Sümer, "Alınacak 3 puan önemli bir güven duygusu yaratacak. Ayrıca tel örgüsüz, medeniyetin gerektirdiği biçimde Avni Aker'de taraftarımızın karşısına çıkacağız. Seyircimize güvendiğimiz, inandığımız için tel örgüleri kaldırdık. Fenerbahçe maçı bu yönde de iyi bir sınav olacak" yorumunu yaptı. 
   
   Petkoviç yemini 
   TEKNİK Direktör Samet Aybaba, terapi uygulayıp, oyuncularını kritik mücadeleye motive etmeye çalışıyor. Genç teknik adam, kaleci Petkoviç ile görüşerek, Konya maçındaki hatalarını tekrarlamamasını istedi. Petkoviç ise, "Çok iyi oynayıp, kendimi affettireceğim" sözü verdi. Savunma oyuncularını da uyaran Aybaba, "Fenerbahçe'nin süratli forvet oyuncuları var. Dikkatli olun" diye konuştu. 
   
   Eksikler can sıkıyor 
   TRABZONSPOR'DA cezalı ve henüz hazır olmayan oyuncular Samet Aybaba'yı sıkıntıya düşürdü. Cezalı olan Fatih, Hüseyin ve Yattara'nın yanı sıra henüz hazır olmayan Bayram ve Maxim de takımdaki yerlerini alamayacak. 21 kişilik kamp kadrosuna Emre Toraman, Serkan Kılıç, Mehmet Kahraman, Sommers ve İbrahim Ege de alındı. 
   
   Taraftara erken uyarı 
   FENERBAHÇE karşılaşması öncesi yönetim ve emniyet ilk kez tel örgüsüz sınav verecek taraftarlara uyarılarda bulundu. Stadda sekiz güvenlik kamerası tribünleri gözaltında tutacak. Zorlu randevuda 800 polisin görev yapacağı, jandarma birliklerinin ise dışarda tutulacağı ve olası olaylara karşı hazırlıklı olacağı bildirildi. 
   
   
</TEXT>
</DOC>
