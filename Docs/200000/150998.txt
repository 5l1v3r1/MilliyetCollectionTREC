<DOC>
<DOCNO> 150998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/soneko12.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
GTO Başkanı Irak'ın yeniden oluşumdan Türkiye de payını almalı 
</HEADLINE>
<TEXT>

     Gaziantep Ticaret Odası GTO Başkanı Mehmet Aslan, Irak'ın yeniden yapılandırılmasından Türkiye'nin de payını alması gerektiğini söyledi. 
     Aslan, gazetecilerin sorularını yanıtlarken, Irak'ın savaş sonrasında yeniden yapılandırılmasına ilişkin acil bir eylem planı hazırladıklarını, planın taslağını Başbakanlığa yolladıklarını bildirdi. 
     Körfez krizi ve sonrasında Irak'a ambargo uygulamasının en fazla Türkiye'yi zarara uğrattığına dikkati çeken Aslan, şöyle konuştu 
     ''Biz, bu defa geçmişten ders alarak çok aktif bir politika izlememiz gerektiği inancındayız. Birleşmiş Milletler'in BM 12 yıldan bu yana Irak'a uyguladığı ambargodan en fazla biz zarar gördük. Müttefik ülkeler Ürdün üzerinden Irak'a mal satarak zararlarını telafi etme olanağı buldular. 
     Bu defa, Irak'ın hem siyasal, hem de ekonomik anlamda yeniden yapılandırılmasında Türkiye de söz sahibi olmalı. Irak'ın neye ihtiyacı varsa Türkiye'de mevcut. Binaları, köprüleri onarabiliriz, bu ülkenin tarımını yeniden yapılandırabiliriz. Iraklıların eğitim, sağlık ve gıda ihtiyacını karşılayabiliriz. Bu kez biz de payımızı almalıyız, bu bizim en doğal hakkımız.'' Aslan, Irak'ın yeniden yapılandırılmasından Türkiye'nin ne ölçüde payını alacağını, hükümetin sergileyeceği çabanın belirleyeceğini ifade ederek, hükümetin başarılı olması halinde kendilerinin de üzerlerine düşen görevi yerine getirmeye hazır olduklarını bildirdi. 
     





</TEXT>
</DOC>
