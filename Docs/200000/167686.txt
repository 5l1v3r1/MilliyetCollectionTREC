<DOC>
<DOCNO> 167686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur23.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Uzanlar'a yüklendi Tek borazanları televizyonları 
</HEADLINE>
<TEXT>

     Başbakan Recep Tayyip Erdoğan, ''Onların tek borazanı kaldı, ellerindeki bu televizyonları. Onlar oralarda ne derlerse desinler, ne söylerlerse söylesinler, siz milletsiniz, bu işin aslısınız'' dedi. 
     Erdoğan, Kayseri Büyükşehir Belediyesi'nce yapımı tamamlanan Tacettin Katlı Otoparkı ve Tacettin Bulvarı'nın açılış töreninde yaptığı konuşmada, Kayseri'nin belediyecilik hizmetleri açısından Türkiye'de örnek gösterilecek iller arasında yer aldığını kaydetti. Yapılan hizmetlerin ehil kişilerce ortaya konulduğunu belirten Erdoğan, ''Atalarımızın ifadesiyle, At binenin, kılıç kuşananındır . Bu ülkede eğer milletine birşeyler yapmanın heyecanını duyuyorsanız, bunlar sizin rüyalarınıza giriyorsa, çok şeyler yapabilirsiniz. Aynı sıkıntıları biz de yaşadık. Yapmak istediğimiz büyük yatırımlar için Ankara'dan para istemedik. Sadece önümüzü açın dedik, önümüzü açmadılar'' dedi. 
     Belediyelerin hizmet atağına kalktığını ifade eden Erdoğan, ''Şimdi yollar açılıyor. Ben yolları gördüğüm zaman, bağımsızlığı, özgürlüğü görüyorum'' diye konuştu. 
     Başbakan Erdoğan, Türkiye'de baraj inşaatlarının 15 ile 30 yıl sürdüğünü, önümüzdeki yıllarda barajların önce 5, daha sonra 3 ve 1 yılda bitirileceğini, 81 vilayette susuzluk sorununu çözeceklerini anlattı. Erdoğan, tören alanının yakınında bulunan ve geçen ay içinde meydana gelen patlamada 10 öğrencinin öldüğü Taşçıoğlu Kuran Kursu enkazını göstererek, ''Burada üzücü bir olay yaşanmıştı. Ölenlere rahmet diliyorum'' dedi. 
     
     HORTUMLAR KESİLİYOR 
     Türkiye'de ekonominin düze çıkmaya başladığını, enflasyon oranlarının hızla düştüğünü ifade eden Erdoğan'ın, ''Enflasyonun düşmesinin yanında, 7.4 büyüme hızıyla dünyada Çin'den sonra ikinci sırayı Türkiye aldı'' dediği sırada, kalabalıktan bir vatandaş, ''Hortumlar kesiliyor, ondan'' dedi. Bunun üzerine Erdoğan, gülümseyerek, ''Hortumlar kesildikçe neler olmaz, neler. Hortumlar kesilmeye başladı. Bu bereket oradan geliyor'' diye konuştu. 
     Emeklilere yapılan zamda kaynağın nereden bulunacağının gündeme getirildiğini anımsatan Erdoğan, ''Kaynak dürüstlükte, doğrulukta. Onlar bu ek kaynakları göremiyorlar, göremezler. Bundan sonra da göremeyecekler. 2003-2004 eğitim öğretim yılında kitapları bedava vereceğiz. Yaklaşık 250 trilyon lirayı buluyor. Kaynak, ek kaynaklarda. Hortumlar kesiliyor. Kaynak oradan geliyor'' dedi. 
     
     ONLARIN TEK BORAZANI KALDI 
     Bir vatandaşın, ''Medyanın dedikodusunu kesin'' demesi üzerine, Başbakan Erdoğan, şunları söyledi 
     ''Onların tek borazanı kaldı, ellerindeki bu televizyonları. Onlar oralarda ne derlerse desinler, ne söylerlerse söylesinler, siz milletsiniz, bu işin aslısınız. Siz bizi iyi tanıyorsunuz, biz de sizi iyi tanıyoruz. Bu hükümete, zam vermiyorsunuz diyenlerin kökünü araştırın. Bunlar, kendi işyerlerinde çalışan işçilerin mevcut maaşlarını kesiyorlar, azaltılıyorlar. Onlara bakın. Biz olmayan parayı veremeyiz. Elimizde imkan olsa biz işçimize çok daha fazla para veririz. Arkadaşlarımız teklifi yaptı. Yüzde 4 artı yüzde 7... İmkan bu kadar çıktı. Şunu unutmayalım ki, Türkiye'de 5 milyon resmi işsizimiz var. Bir taraftan bunlara iş imkanı sağlamalıyız.'' 
     
     GÜL EN UCUZ DOĞALGAZI KAYSERİ KULLANACAK 
     Dışişleri Bakanı ve Başbakan Yardımcısı Abdullah Gül de, Kayseri'deki 3 belediye başkanının birbirleriyle hizmet alanında yarış içinde olduğunu belirterek, bu yarışın vatandaşlara hizmet olarak yansıdığını söyledi. 
     Bazı dönemlerde, yapılmak istenen bazı hizmetlerin önünün kesilmeye çalışıldığını, hükümet olarak bunun tersine, herkesin önünü açtıklarını belirten Gül, şunları anlattı 
     ''Borcu, harcı olmayan, gece gündüz hizmet için koşan insanların önünü Ankara tabi ki açacak, onlara destek olacaktır. Bu desteğimiz devam edecektir. Burada yapılan işler sadece Kayseri'nin içinde değil, Ankara- Kayseri karayolunun bu yıl sonunda çiftyol olarak asfaltlanması tamamlanacak. Altyapı çalışmaları sürüyor. Türkiye'nin en ucuz doğalgazını Kayseri kullanacak. Sizler her şeye layıksınız. Biz de üzerimize düşeni yapıyoruz.'' Kayseri Büyükşehir Belediye Başkanı Mehmet Özhaseki ise şehirleri, yaşayan canlı varlık olarak nitelendirerek, AK Parti iktidarıyla bürokratik engellemeleri aştıklarını, projeleri tek tek uygulamaya koyduklarını anlattı. 
     Konuşmalardan sonra 22 bin metrekare alana kurulu, 5 katlı, 480 araç kapasiteli, altında balıkçı ve sakatatçıların faaliyet gösterdiği işyerleri bulunan Tacettin Katlı Otoparkı ile 257 eski ev yıkılarak yapılan 40 metre genişliğinde, 650 metre uzunluğunda Tacettin Bulvarı, Erdoğan ve Gül tarafından hizmete açıldı. 
     
</TEXT>
</DOC>
