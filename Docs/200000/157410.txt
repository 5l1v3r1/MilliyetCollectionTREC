<DOC>
<DOCNO> 157410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/spor/spo02.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BU FENER GÜN GÖRMEZ 2-0 
</HEADLINE>
<TEXT>

Sarı-Lacivertli ekip, İstanbulspor karşısında ligdeki 9. yenilgisini aldı. Cenk ve Bushi'nin golleri skoru hazırladı, UEFA bileti son iki haftaya kaldı 
90 dakika      YALÇIN TÜRK 

     Henüz takımlar birbirini tartıyordu ki, Fenerbahçe, 7. dakikada kalesinde golü gördü. Savunmanın bakışları, Rüştü'nün zamanlama yanlışı, topun çizgiyi geçip geçmediği tartışması, Cenk'in attığı gol, konusu bol bir pozisyondu kısacası. Fenerbahçe 3-5-2'yi tercih etmişti. İlk 15 dakikada Kemal, Johnson ve Hakan'ın top kayıpları, buna bağlı olarak yenen kontrataklarda defansın pozisyon hataları yapması Fenerbahçe'yi güç durumlara düşürdü. 
     Sarı - Lacivertliler 10 dakika hareketlenir gibi oldu, pozisyonlar da buldu ancak golü göremedi. Fenerbahçe garip oynuyordu. Nerede duracağını bilen yok gibiydi. İstanbulspor defanstan elini kolunu sallaya sallaya çıktı. Orta alanda presle karşılaşmadı. Gol bölgesinde ise adeta cirit attı. Bushi ile Cenk biraz dikkatli olsa, ilk yarı skor herhalde 5-0'ı bulurdu. 25'te Cenk, 27'de Rebrov yakın mesafeden topu dışarı attılar. 37'de Bushi pozisyonu kullanamayan isimdi. 33'te Fatih, Johnson ve Rüştü'den gelen hatalar zincirinin ardından Bushi farkı ikiye çıkardı. 38'de Semih çerçeve yerine dışarı aşırttı. 43'te Cenk'in plasesinde Rüştü başarılıydı. İkinci yarıya teknik koordinatör Tamer Güney üç değişiklikle çıkıp büyük risk aldı. Sakatlık olsa Fenerbahçe 10 kişi kalacaktı. 
     Fenerbahçe koşmuyor, yürüyordu. Tuncay, Fahri, Kemal, Johnson topla buluştuklarında ya kimseye vermiyor, ya da rakibe ikram ediyorlardı. Zamanla savunma da bu kervana katıldı. Sonunda taraftarın sabrı taştı. Önce hepsinin satılmasını istediler, ardından yuh sesleri, ıslıklar geldi. İstanbulspor sanki 5'e 2 oynuyordu. Fenerbahçe de hep ortada kalan taraftı. İkinci yarıdaki pozisyonlara gelince çoğunda İstanbulsporlu oyuncular vardı. 51'de Semih'in kafa vuruşu Ali Uyanık'ta kaldı. 47'de Bushi yakın mesafeden topu dışarı attı. 60'da Tuncay'ın vuruşlarında önce Ali, sonra defans gole izin vermedi. 71'de Faruk altı pastan topu Recep'e nişanladı. 84'te Faruk'un bu kez şutu üst direkte patladı. 86'da Cenk yakın mesafeden ağları bulamadı. Sonuçta Fenerbahçe, UEFA şansını bir kez daha ateşe attı. 
     
'Fernandez'i isteriz'      Mesaj geldi 
     HAFTALARDIR hoca arayışını sürdüren ancak bir türlü sonuca ulaşamayan Fenerbahçe Yönetimi'ne İstanbulspor maçında taraftarlar mesaj verdi. Tribünleri tamamen dolduran Sarı - Lacivertli seyirciler, Christoph Daum'u takımın başına getirmeye çalışan yönetimin aksine "Fernandez'i isteriz" pankartı açarak gönüllerinden geçen hocayı belirttiler. 
     
     Sürpriz aday 
     YÖNETİCİ Hakan Bilal Kutlualp, Alman Schaefer'e de teklif götürdüklerini ve dört hoca arasından tercih yapacaklarını söyledi. Kutlualp, "Adı basında hiç çıkmayan başka bir adayımız daha var" dedi. Bu arada Aziz Yıldırım'ın önümüzdeki hafta Fransa'ya giderek Fernandez ile bir kez daha masaya oturacağı, bu görüşmeden sonra kesin kararın vereceği belirtildi. 
     
Mustafa'dan suçlama      SEZON sonu Fenerbahçe'den ayrılacak olan Mustafa Doğan, Köln'e ağlayarak gittiğini söyledi. Takımdan zorunlu gittiğini belirten tecrübeli oyuncu, "Son zamanlarda bilmediğim bir nedenden dolayı yönetim ve Aziz Yıldırım bana karşı anlaşılmaz bir tutum içine girdiler. Açık söylemeseler de, beni istemediklerini belli ettiler" ifadesini kullandı. 
     
Selçuk'tan mesaj      İSTANBULSPOR'UN Ümit Milli futbolcusu Selçuk, Fenerbahçe'ye gelmek istediğini söyledi. Genç futbolcu, "Kulübümle bir yıllık sözleşmem var. Eğer kulübümle anlaşma sağlanırsa giderim. Fenerbahçe'de oynamayı kim istemez ki" dedi. Fenerbahçe yönetimi Diyarbakır maçının hasılatının Bingöl Çeltiksuyu İlköğretim Okulu'na bağışlanacağını açıkladı. 
     

</TEXT>
</DOC>
