<DOC>
<DOCNO> 198477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur11.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava değişimi, hayatımızı değiştiriyor... 
</HEADLINE>
<TEXT>

     Bayram günleri gibi uzun tatillerde çıkılan seyahatlerde dikkat edilmeyen hava değişiminin, ''işgücü kaybı'' ve ''okul devamsızlığına'' neden olduğu bildirildi. 
     SSK Buca Hastanesi Başhekim Yardımcısı ve Kulak Burun Boğaz KBB Uzmanı Opt. Dr. Atıl Birol, hava değişimi yaşanırken ''soğuk algınlığına dikkat edilmesi'' gerektiğini belirtti. 
     Soğuk algınlığının yetişkinlerde yüzde 30-40 oranında işgücü kaybına, çocuklardaysa yüzde 70-80 oranında okul devamsızlığına neden olduğunu kaydeden Birol, soğuk algınlığının en çok üst solunum yollarında ağız, boğaz, burun ve gırtlakta etkisini gösterdiğini anlattı. 
     Hastalığın başlıca şikayetlerinin burun akıntısı, hapşırma, hafif ateş, boğaz ağrısı ve ses kısıklığı olduğuna dikkati çeken Dr. Birol, şu bilgiyi verdi 
     ''Bayram gibi tatillerde çıkılan uzun seyahatlerde bölgeden bölgeye değişen hava sıcaklıkları, soğuk algınlığına neden olur. Hastalık genellikle 4-9 gün kadar sürer. Bu süreç normal gitmezse soğuk algınlığının ardından sinüzit, orta kulak iltihapları, bronşit ve pnömoni gibi daha ağır ve antibiyotik kullanılmasını gerektiren hastalıklar ortaya çıkar. Erken kış dönemlerinde salgınlar, yüksek riskli hastalar da akciğer ve kalbi etkileyerek ölümlere yol açar.'' 
     
     SOĞUK ALGINLIĞI TEDAVİSİ 

     Soğuk algınlığı tedavisinde istirahat, temiz hava, ağrı kesici ve ateş düşürücüler ile akıntıları azaltan ilaçların ilk akla gelen tedbirler arasında yer aldığını ifade eden Dr. Birol, istirahatın sadece bireyin kendisi için değil, hastalığın toplumun diğer bireylerine bulaşmasını önlemek açısından da gerekli olduğunu söyledi. Dr. Birol ''Hastalar başkalarını düşünerek sinema, banka, alışveriş merkezleri gibi toplu ortamlardan uzak durmalı'' diye konuştu. 
     Soğuk algınlığından korunmanın, bilinçli olmaktan geçtiğini savunan Dr. Atıl Birol ''Bol meyve yemek, sıvı almak, C vitamini yönünden zengin diyetle beslenmek, güneş ışınlarından yararlanmak, aşırı yorgunluk ve stresten uzak durmak başlıca korunma yöntemleridir'' dedi. 

     
</TEXT>
</DOC>
