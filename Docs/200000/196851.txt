<DOC>
<DOCNO> 196851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sonspo04.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci ligde de takımlara teknik direktör dayanmıyor... 
</HEADLINE>
<TEXT>

     Teknik direktör değişikliklerinde sezonun geride kalan haftaları itibarıyla Birinci Süper Lig'de nispeten istikrarlı bir görüntü dikkati çekerken, İkinci Futbol Ligi A Kategorisi'nde yer alan takımların 10'u, teknik adam değişikliğine gitti. 
     2003-2004 sezonunun Birinci Süper Lig için geride kalan 12 haftasında yalnızca 5 takım sezona başladığı teknik direktörle yollarını ayırdı. Ancak İkinci Lig A Kategorisi'nin 13 haftalık bilançosuna bakıldığında 18 ekipten 10 tanesinin çareyi teknik adam değişikliğine gitmekte bulduğu gözlendi. 
     Bu sezon teknik direktör değiştirme konusunda ''en aceleci'' davranan ekip Kayseri Erciyesspor oldu. Kayseri ekibiyle Uğur Tütüneker'in yolları ilk haftada yapılan Çanakkale Dardanelspor maçının ardından ayrıldı ve yerine Hüseyin Hamamcı getirildi. 
     Uğur Tütüneker'in ise 3 hafta sonra, Mustafa Çapanoğlu'nun yerine eski takımı Yimpaş Yozgatspor'un başına geçmesi dikkati çekti. 
     Büyükşehir Belediyesi Ankaraspor da 1 yıllık anlaşma yaptığı Hayati Soydaş ile ancak 2 hafta çalışabildi. Bir süre antrenör Gürses Kılıç'ın çalıştırdığı Ankara ekibinde görevi daha sonra Reha Kapsal devraldı. 
     Karşıyaka'yı İkinci Lig B Kategorisi'nden A Kategorisi'ne taşıyan Kemal Kılıç, bu sezon 6. haftada Büyükşehir Belediyesi Ankaraspor yenilgisinin ardından yeşil-kırmızılı kulübe veda etti. 
     Daha sonra Sivasspor ile anlaşan Kılıç, bu sezon Tütüneker'in ardından aynı ligde ikinci kez bir kulüple anlaşan ikinci teknik direktör oldu. 
     Vestel Manisaspor'da Mustafa Denizli, Kocaelispor'da Hüseyin Kalpar, İstanbul Büyükşehir Belediyesi'nde Ali Osman Renklibay, İzmirspor'da Behiç Basatuğrul, Çanakkale Dardanelspor'da Cemil Akkoyun, Kayserispor'da Levent Eriş, Türk Telekomspor'da Hayrettin Gümüşdağ ve Adana Demirspor'da İbrahim Uzunca, 13 hafta sonunda yerlerinde kaldı. 
     Değişiklik yapan kulüpler, ayrılan teknik adamlar, görev süreleri ve yerlerine getirilen teknik direktörler şöyle 
     Büyükşehir Belediyesi Ankaraspor Hayati Soydaş 2 , Reha Kapsal . 
     Kayseri Erciyesspor Uğur Tütüneker 1 , Hüseyin Hamamcı . 
     Sakaryaspor Sadi Tekelioğlu 10 , Şaban Yıldırım . 
     Sivasspor Muharrem Uğur 12 , Kemal Kılıç . 
     Altay Metin Tekin 5 , İlyas Tüfekçi . 
     Antalyaspor Tarık Söyleyici 8 , Coşkun Demirbakan . 
     Yimpaş Yozgatspor Mustafa Çapanoğlu 4 , Uğur Tütüneker . 
     Karşıyaka Kemal Kılıç 6 , Rıdvan Dilmen . 
     Göztepe Kasım Gündüz 10 , Ekrem Al . 
     Mersin İdmanyurdu Yücel İldiz 4 , Mehmet Şahan . 
     
</TEXT>
</DOC>
