<DOC>
<DOCNO> 170569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/soneko08.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan 5. gözden geçirmenin Ankara ayağı tamam 
</HEADLINE>
<TEXT>

     Devlet Bakanı Ali Babacan, bazı teknik ayrıntıların da tamamlanmasıyla 5. gözden geçirme çalışmalarının Uluslararası Para Fonu IMF İcra Direktörler Kurulu'nun 4-15 Ağustos'taki yıllık tatilinden hemen önce veya sonra bitmiş olacağını bildirdi. 
     Bakan Babacan, IMF Türkiye Masası Şefi Reza Mughadam, Hazine Müsteşarı İbrahim Çanakcı, Merkez Bankası Başkanı Süreyya Serdengeçti ve IMF Türkiye Temsilcisi Odd Per Brekk ile birlikte düzenlediği basın toplantısında, Türkiye-IMF 5. gözden geçirme çalışmalarını değerlendirdi. 
     Ekonomik programın uygulanmasındaki hassasiyet ve kararlılıktan taviz verilmesinin mümkün olmadığını belirten Babacan, bu tavizsiz tutum neticesinde ekonomide bazı iyileşmelerin görüldüğü ve program hedeflerinin tek tek gerçekleştirilmeye başlandığını bildirdi. 
     Babacan, ekonomiyle ilgili son verilerin yılsonu yüzde 5'lik büyüme hedefinin kolaylıkla gerçekleştirilebileceğini gösterdiğini söyledi. 
     Devlet Bakanı Babacan, enflasyonla mücadele konusunda da önemli ilerleme kaydedildiğini hatırlatarak, şu ana kadar alınan sonuçların yıl sonunda enflasyonunun yüzde 20'ye düşürülmesi hedefinin de tutturulacağını gösterdiğini belirtti. 
     Bakan Babacan, programın en büyük unsurlarından faiz yükünün azaltılması için tüm kamu bütçesi faiz dışı fazlasının yüzde 6.5 seviyesine çıkarılması hedefinde ise Mayıs ayına dek hedefin tutturulduğunu, ancak yılsonu itibariyle 2.3 katrilyonluk bir sapma olabileceğinin görüldüğünü ifade etti. 
     Bu sapmanın büyük ölçüde konsolide bütçe dengesinden kaaaynaklanmasının beklendiğini belirten Babacan, bu muhtemel sapmayı telafi edecek önlemlerin belirlendiğini ve bunların süratle uygulamaya konacağını belirtti. 
     
     SAPMALAR İSRAFLARI KESEREK ÖNLENECEK... 

     Devlet Bakanı Ali Babacan, tüm kamu sektörü faiz dışı fazlasını Gayri Safi Milli Hasıla'nın GSMH yüzde 6.5'una çıkarma hedefindeki muhtemel sapmayı telafi edici önlemlerin derhal uygulamaya sokulacağını söyledi. 
     Bakan Babacan, IMF Türkiye Masası Şefi Reza Mughadam, Hazine Müsteşarı İbrahim Çanakcı, Merkez Bankası Başkanı Süreyya Serdengeçti ve IMF Türkiye Temsilcisi Odd Per Brekk ile birlikte düzenlediği basın toplantısında, 5. gözden geçirme çalışmalarında güçlü kamu maliyesi politikalarının da gözden geçirildiğini bildirdi. 
     Babacan, kamu sektörü faiz dışı fazlasına yıl sonunda ortaya çıkabilecek 2.3 katrilyon liralık sapmanın konsolide bütçe dengelerinden kaynaklandığını, bütçede hedeften sapmaya neden olabilecek etkenlerin de başta ihracatçı iadeleri olmak üzere vergi iadeleri ve sosyal güvenlik kuruluşlarına yapılan transferlerdeki artış ile özel gelirlerden bütçeye aktarılması gereken tutarların beklenenin altında kalması olduğunu söyledi. 
     Ali Babacan, olası sapmayı telafi edici önlemlerin esas olarak harcamalarda israfı önlenmesini kapsadığını, ancak, eğitim ve sağlık gibi sosyal harcamalarda hiçbir kesinti yapılmayacağını vurguladı. 
     Babacan, teknik çalışmaların tamamlanmasının ardından söz konusu önlemler hakkında önümüzdeki günlerde ayrıntılı açıklamanın yapılacağını ifade etti. 
     Devlet Bakanı Babacan, telafi edici önlemlerle faiz dışı fazla hedefindeki sapmanın giderilmesinin Hazine'nin yılın ikinci dönemindeki finansman programını başarıyla yürütmesini sağlayacağını bildirdi. 
     Babacan, bu çerçevede yılın ilkyarısında yüzde 96 olarak gerçekleşen iç borç çevrime oranının yılın ikinci yarısında yaklaşık ortalama yüzde 80'e düşmesinin öngörüldüğünü söyledi. 
     Devlet Bakanı Babacan, kamu maliyesi açısından önemli bir gelişme olarak da geçen yıl sonunda yüzde 80 olan net kamu borcunun GSMH'ye oranının bu yıl sonunda yüzde 70'in altına düşecek olmasını gösterdi. 
     
</TEXT>
</DOC>
