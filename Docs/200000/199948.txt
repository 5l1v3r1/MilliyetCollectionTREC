<DOC>
<DOCNO> 199948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/yazar/sazak.html </URL>
<DATE> 2003/12/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sol kimlik 
</HEADLINE>
<TEXT>

   
   CHP'de 28 Mart yerel seçim sonrasına dönük kimi arayışlardan kaynaklanan sancılar, erken dışa vurulmaya başlandı. 
   Kemal Derviş ve Memduh Hacıoğlu'ndan sonra Zülfü Livaneli de, 'Nasıl bir CHP ' düşündüğünü Zaman'daki söyleşisiyle tartışmaya açtı. 
   Parlamentoya İstanbul'dan CHP milletvekili olarak giren üç milletvekili de '1930'ları çağrıştıran devletçi ve statükocu yapısıyla CHP'nin halktan koptuğunu, AB, Kıbrıs, temel hak ve özgürlükler gibi reformist politikaları AKP'nin tekeline bıraktıklarını' savunuyorlar. 
   CHP'nin 'türban sorununun çözümüne katkı' yerine sergilediği katı politika da 3 milletvekili tarafından eleştiriliyor. 
   Zülfü Livaneli Zaman'daki söyleşisinde 'yeni bir sol' tanımı gerektiğini savundu 
   'Üç kutuplu bir Türkiye var. Tarihinden gelen bir din hareketi var. Mütedeyyin insanı dışlamıyorum. İkincisi Kürt hareketi var. Bir de ikisine tepki duyan, Türk milliyetçiliğiyle birleşen bir cumhuriyet refleksi var. Bu üç kutup arasında CHP'nin bir yeri yok. CHP ne dini, ne Kürt hareketini, ne de Türk milliyetçiliğini temsil edebilir. Olmaması gerekir. 
   Benim önerdiğim şuydu Türkiye'yi kutuplaşmalardan kurtarıp, demokratik bir ortamda, özgürlüklerle AB'ye sokmak. Parti bu ideolojiyi benimsemeli, buna doğru yürümeli. Katiyen sol değil. Özgürlükçü, demokrat, Türkiye'de bütün kesimlerin kardeşçe yaşamasını öneren ve AB'ye yönelen bir yapı. AKP, AB'ye daha çok sahip çıktıkça, CHP de rejim koruma refleksine daha çok giriyor.' 
   Livaneli, 'sol kimlik vurgusu olmayan' bir CHP'den söz ederken Vatan'daki köşesinde bu değerlendirmeyi halktan kopan, 'düzen değişikliği' iddiasından vazgeçen sol parti anlayışına eleştiri olarak dile getirdiğini yazdı. Brezilya'da 'Lula deneyimini' CHP'ye örnek gösterdi. 
   Hangi sol 
   CHP bu tartışmayı aslında son kurultayında yapmalıydı. Büyük kent varoşlarında 'solun boşalttığı' alanları AKP'nin nasıl doldurduğunu ve iktidara geldiğini sorgulayabilmeliydi. Bu yapılabilse, CHP 28 Mart yerel seçimlerine çok daha hazırlıklı girebilirdi. Ancak kurultay sadece Baykal'ın 'tek adam'lığına odaklandığı için CHP'nin toplum gündeminden niye düştüğü, soldan merkeze 'ideolojik' kaymanın kime yaradığı tartışılmadı. 
   Avrupa solu, parti programları ve kadro yenilenmelerine karşı geleneksel çizgisinden kopmadığı için gücünü koruyabiliyor. Almanya, İngiltere, Kuzey Avrupa'da, komşumuz Yunanistan'da sol iktidarda. Avrupa Parlamentosu'nda güçlü bir 'Sosyalist Grup' var. 
   Demek ki sorun sol'da değil, politikasızlıkta 
   175 üyeyle Meclis'e giren CHP, Türkiye'de muhalefete en çok gereksinim duyulan günlerde 'Tanıtım sorunu' çeker mi CHP'nin 'türban' konusundaki açmazı da politikasızlığın sonucu değil mi 
   Tartışmayı 'Hangi CHP ' düzleminde yapmak daha doğru olacak. 
   
      
   
   
</TEXT>
</DOC>
