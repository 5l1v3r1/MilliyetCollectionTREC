<DOC>
<DOCNO> 156319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/yasam/yas08.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Takın maskeleri, Çinli geldi 
</HEADLINE>
<TEXT>

İstanbul’da bir kapkaççının yaraladığı Çinli turist hastaneye gelince, herkes alarma geçti. Ancak Çinli Cui’nin Prag’da yaşadığı öğrenilince maskeler çıktı 
     DİNÇER ŞEREF İstanbul 

     Çek Cumhuriyeti’nin başkenti Prag’da anaokulu öğretmenliği yapan Çinli Cui Hang 37 , bu yıl da tatil için ülkesine gidecekti. Ancak SARS salgını nedeniyle bu planından vazgeçti. Çinli, üç arkadaşıyla birlikte İstanbul’a geldi. 
     Beyoğlu’nda dolaşırken, yollarını şaşırarak Tarlabaşı Turan Caddesi’ne girdiler. Dört arkadaş, otellerinin adresini sormak için bir taksiye yaklaştı. Cui Hang, otelin kartını çantasından çıkarmak isterken bir kapkaççı çantaya yapıştı. Saldırgana bir süre direnen Hang, yere düşüp başından yaralanınca çantayı bırakmak zorunda kaldı. Kapkaççı kaçarken, Hang bir taksiyle Taksim Eğitim ve Araştırma Hastanesi’ne kaldırıldı. 
     
     Korku kısa sürdü 
     Hastaneye gelen Çinli turistleri gören personel, SARS endişesiyle maske ve eldiven taktı. Görevliler, Hang ve arkadaşlarının uzun süredir Çin’e gitmedikleri öğrenilince rahat bir nefes aldı. Hang, ilk müdahalenin ardından bir odaya alındı. 
     

</TEXT>
</DOC>
