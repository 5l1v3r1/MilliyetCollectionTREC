<DOC>
<DOCNO> 177987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun21.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Merkezine saldırıyı El Kaide'ye yakın bir grup üstlendi 
</HEADLINE>
<TEXT>

     Irak'ın başkenti Bağdat'ta geçen hafta BM merkezine düzenlenen saldırının sorumluluğunu El Kaide'ye yakın bir grup üstlendi. 
     Şehit Ebu Hafs El Masri Tugayları adlı örgütün, ''www.faroq.net news'' adresindeki internet sitesinde yayımlanan açıklamasında, ''Irak'taki saldırı ABD'ye ve ABD Dışişleri Bakanlığı'nın kolu olan BM'ye ders oldu'' denildi. 
     Saldırıyla aynı gün, 19 Ağustos'ta yapıldığı belirtilen açıklamada, ''Operasyonda, aralarında BM'nin Irak temsilcisi Sergio Vieira de Mello'nun da yer aldığı bazı suçlular ortadan kaldırıldı'' ifadesi kullanıldı. 
     De Mello için, ''Katil ABD Başkanı George Bush'un dostu'' ifadesi kullanılan açıklamada, cihad çağrısında bulunuldu ve ''Gelecek kış, İslam düşmanlarına karşı birçok intihar eylemiyle geçecek'' denildi. 
     Ebu Hafs El Masri Tugayları'nın, ismini, ABD'nin Afganistan operasyonunda öldürülen El Kaide yetkilisi Muhammed Atıf'ın takma adından aldığı belirtiliyor. 
     
</TEXT>
</DOC>
