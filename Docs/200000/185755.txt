<DOC>
<DOCNO> 185755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sondun23.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkutan araştırma "Cepler için kurulan UMTS antenleri zararlı" 
</HEADLINE>
<TEXT>

     Hollanda'da yapılan bir araştırmada, cep telefonları için kurulan UMTS antenlerinin yaydığı elektromanyetik dalgaların insan sağlığına zarar verdiğinin belirlendiği bildirildi. 
     Hollanda Araştırma Enstitüsü TNO, UMTS antenlerine yakın yerlerde oturan kişiler üzerinde yaptığı araştırmada, bu kişilerde baş ağrısı, baş dönmesi, karıncalanma ve dikkati toplayamama şeklinde beliren rahatsızlar görüldüğünü tespit etti. 
     Enstitünün, araştırmayı, UMTS antenlerine yakın noktalarda oturan kişilerle bu antenlerden uzak olan kişileri izleyerek yaptığı belirtildi. 
     UMTS antenlerinin yaydığı elektromanyetik dalgaların insan sağlığı üzerindeki etkisini belirleyebilmek amacıyla ilk kez yapılan araştırmayla ortaya çıkan bu sonuçların ''kalıcı'' olup olmadığının ise bilinmediği kaydedildi. 
     TNO'dan yapılan açıklamada, elde edilen sonuçların ''korkutucu'' olduğu bildirildi. 
     Sağlık Bakanı Hans Hogervorst ise araştırmaya ilişkin ilk değerlendirmesinde, bu sonuçların başka araştırmalarla teyit edilmesinden yana olduğunu belirtti ve bu konuda Yüksek Sağlık Konseyi'nin raporunun bekleneceğini kaydetti. 
     Hollanda'da, geçen yıldan bu yana, telekom şirketleri, 5 metreyi geçmemek ve konut sakinleri itiraz etmedikçe, önceden izin almaksızın konutların çatılarına UMTS anteni yerleştirebiliyor. 
     
</TEXT>
</DOC>
