<DOC>
<DOCNO> 158558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sontur23.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni doğan bebeği gömmeye çalışırken yakalandılar... 
</HEADLINE>
<TEXT>

     Zonguldak kent merkezinde, yeni doğan bebeğin ölümüne neden oldukları iddiasıyla 4 kişinin gözaltına alındığı bildirildi. 
     Alınan bilgiye göre, yaklaşık 2 yıldır imam nikahıyla yaşadığı kişinin kendisini terk etmesi üzerine N.Ç. 34 , hamile olduğu halde Osman Çayırı Mahallesi'nde oturan babasının evine döndü. 
     Normal hamilelik döneminin ardından sancıları başlayan N.Ç bahçelerindeki duvar boşluğunda bebeğini doğurdu. Bu arada, bebeğini gömmeye çalıştığı sırada durumu farkeden komşuları ''155 Polis İmdat''ı arayarak ihbarda bulundu. 
     Söz konusu yere gelerek incelemelerde bulunan ekipler, cinsiyetinin kız olduğu ve öldüğü belirlenen bebeği Zonguldak Devlet Hastanesi morguna kaldırdı. 
     Yetkililer, yapılan otopside bebeğin oksijen yetmezliğinden öldüğünün tespit edildiğini, N.Ç. ile annesi E.Ç., babası K.Ç ve kardeşi M.Ç'nin, bebeğin ölümüne sebebiyet verdikleri iddiasıyla gözaltına alındığını, olayla ilgili soruşturmanın devam ettiğini kaydettiler. 
     
</TEXT>
</DOC>
