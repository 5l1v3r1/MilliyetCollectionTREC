<DOC>
<DOCNO> 162675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun33.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den Gazze'ye hava saldırısı 5 ölü 
</HEADLINE>
<TEXT>

     Hamas'a yönelik hava saldırılarını sıklaştıran İsrail, son 24 saat içindeki 3. saldırıda, Gazze kentinin kuzey mahallesinde bir aracı hedef aldı. 
     Şifa hastanesi görevlileri, saldırıda, aralarında 3 yaşlarında bir çocuğun da bulunduğu 5 kişinin öldüğünü belirttiler. 
     Görgü tanıkları, Hamas örgütünün kalesi olarak bilinen bölge yakınlarındaki bir aracın hedef alındığını söylediler. 
     Hamas eylemcileri tarafından kullanıldığı tahmin edilen araca, Şeyh Rıdvan mahallesinde seyrettiği sırada İsrail helikopterleri tarafından 3 füze fırlatıldığı ve olay yerindekilerin yardıma gittiği sırada da 4. füzenin fırlatıldığı belirtildi. 
     Aracın alev aldığı ve 25 kişinin yaralandığı ifade edildi. 
     Hamas yetkilileri, hava saldırısında ölenler arasında, Hamas'ın askeri kanadı üyelerinden Yaser Taha, eşi ve iki küçük çocuğunun bulunduğunu söylediler. 
     İsrail Başbakanı Ariel Şaron, kabine toplantısında yaptığı konuşmada, terör örgütü liderlerini vurmaya yönelik siyasetlerinden vazgeçmeye ve Filistin güvenlik güçlerinin saldırılara son vermesini beklemeye niyetleri olmadığını söylemişti. 
     Hamas liderlerinden Abdülaziz Rantisi'ye yönelik hava saldırısının ardından, örgüt intikam sözü vermiş ve Kudüs'te dün düzenlenen intihar saldırısında toplam 17 kişi ölmüştü. 
     
</TEXT>
</DOC>
