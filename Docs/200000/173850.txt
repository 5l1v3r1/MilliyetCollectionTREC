<DOC>
<DOCNO> 173850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/siyaset/siy01.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Albay Mayville Türk dostu çıktı 
</HEADLINE>
<TEXT>
   'Geçmişi unutup geleceğe bakalım' 
   Türk askerinin bölgede kendilerine destek olduğunu anlatan ABD'nin Kerkük Bölge Sorumlusu Mayville, "Süleymaniye Operasyonu"yla ilgisi olmadığını söyledi 
      NAMIK DURUKAN KERKÜK 

   
   Süleymaniye'de 11 Türk askerinin başlarına çuval geçirilerek gözaltına alınması talimatını vermekle suçlanan ABD'nin Kerkük Bölge Sorumlusu Albay William C. Mayville, olayla ilgisinin bulunmadığını söyledi. "Geçmişi unutup geleceğe birlikte bakalım" diyen Mayvile, Türk askerinin bölgede kendilerine büyük destek sunduğunu anlatırken, "Türk askeri olmazsa burada işimiz zor olurdu" dedi. Mayville, aynı okulda okuduğunu vurguladığı Türklerle dost olduğunun altını çizdi. 
   Kerkük'te Saddam Hüseyin'in fedailerine yönelik yoğun operasyonları yöneten Mayville, Milliyet'i makamında kabul etti. Biri Arap, diğeri Türkmen iki sekreteri bulunan Mayville'e 25 yıldır ABD'de yaşayan Şırnaklı asker Hüseyin Kara tercümanlık yaptı. Makamından ayrılırken, "Yine beklerim" diyerek Milliyet'i uğurlayan Mayville, sorularımızı şöyle yanıtladı 
   
   KİMSE BİLMİYOR 
   Süleymaniye'de 11 askerin gözaltına alınmasıyla ilgili talimatın sizden çıktığı yönünde birçok haber yayımlandı 
   Mayville Biz de bunları Türk medyasından izledik. Bu konu hakkında kimse detaylı bir şey bilmiyor. Bizim için önemli olan Kerkük'ün güvenlik ve istikrarıdır. Bizim için bütün etnik gruplar aynıdır. Türk devleti de bunu istiyor. Kerkük ve Süleymaniye'de yaşanan olaylar bizleri çok ilgilendiriyor. Bunları, Türk ve ABD'li müfettişler araştırıyor ve izliyor. Irak'a geldiğimizde bölgede çok karışıklık vardı. Kürtler, Türkmenler ve Araplar birbirlerine karşı, Saddam'ın da istediği gibi düşmanlık besliyordu. Buraya gelince yağmayı durdurduk, hırsızlığı engelledik. Çatışmaları durdurduk. 40 yıldır buradaki etnik gruplar bu acıları çekiyor. Etnik grupların dışarıdan yapılacak etkilerden kurtulmalarına yardım ediyoruz. 
   Türk askerleri hangi gerekçe ile gözaltına alındı 
   Mayville Süleymaniye'de müfettişler araştırmalarına devam ediyor. Bağlı olduğumuz 173. Tugay bu işin içinde olmadığı için, olayla ilgimiz yok. 
   Yani baskın ve gözaltı talimatını siz vermediniz... 
   Mayville Türkiye dostumuz ve müttefikimizdir. Bu olayları unutmamız gerekir. Bizim için Kerkük'ün güvenliği çok önemli. 
   Kuzey Irak'taki gözlemci Türk subaylarıyla ilişkileriniz nasıl 
   Mayville Buradaki Türk askerleriyle çok iyi ilişkilerimiz var. Tarihten gelen bir dostluğumuz var. Türk dostlarımızın yardımı olmadan bizim burada işimiz oldukça zor. 
   Süleymaniye ve Kerkük'te Türk askeri görev yapıyor. İran askeri, sınırdan Kuzey Irak topraklarına giriyor. Yabancı güçlerin bölgeden ayrılmasıyla ilgili bir çalışma sürdürüyor musunuz 
   Mayville Kerkük ve Süleymaniye'de Türk askeri var. Umarım ilişkilerimiz gittikçe düzelir, dostluğumuz gittikçe güçlenir. 
   
   TÜRKLERE MESAJ 
   Türk halkına bu olayla ilgili mesajınız olacak mı 
   Mayville Türk halkıyla karşılıklı saygı temelinde iyi bir ilişkimiz var. Amerika'da Türklerle beraber okul okudum. Amacımız bu ilişkimizi daha da güçlendirmek. Gelecek için beraber bir şeyler yapmalıyız. Bizim istediğimizi Türk dostlarımız da istiyor. 
   Kerkük'teki ABD askerlerine yönelik saldırı ve sabotajları önlemek için ne tür bir çalışma yapılıyor 
   Mayville Kerkük, ABD'deki birçok şehirden daha güvenli. Saldırıları Kerkük'ün dışından gelenler yapıyor. Türkiye ve ABD'de olduğu gibi burada da bazı olaylar yaşanıyor. Bunların başında hırsızlık olayları gelmekte. 
   
   Şırnaklı ABD askeri tercüman    ABD'nin Kerkük Sorumlusu Mayville'in tercümanlığını, Şırnaklı Hüseyin Kara yaptı. Kürkük'teki Türkmen ve Kürtler'le ABD'nin irtibatını sağlayan Kara, Mayville'i bir gölge gibi takip ediyor. Ortaokulu Diyarbakır'da bitirdiğini ve küçük yaşta ABD'ye gittiğini belirten Kara, 25 yıldır ABD'de yaşıyor. ABD ordusunda görev yapan Kara, Türkçe'yi konuşmadığı için bazı kelimeleri unuttuğunu, bu nedenle tercümede zaman zaman zorlandığını kaydetti. Mayville'in Kürt ve Türkmenler'le yaptığı görüşmelerde tercümanlık yapan Kara, Kerkük'te Kürtler ve Türkmenler'le yakın ilişki kurduğunu da vurguladı. 
   
   
</TEXT>
</DOC>
