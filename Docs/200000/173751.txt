<DOC>
<DOCNO> 173751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo05.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'de şampiyonluk yaşayan teknik direktörler... 
</HEADLINE>
<TEXT>

     Birinci Süper Futbol Ligi'nde geride kalan 45 sezonda yaşanan şampiyonluklardan 32'sinde yabancı teknik direktörlerin, 13'ünde ise Türk teknik adamların imzası bulunuyor. 
     Beşiktaş, Birinci Lig tarihinde Türk teknik direktörlerle şimdiye dek şampiyonluk ipini göğüsleyemezken, Trabzonspor 4 kez Ahmet Suat Özyazıcı, 2 kez de Özkan Sümer olmak üzere toplam 6 şampiyonluğa da yerli teknik direktörlerle ulaştı. Galatasaray'ın da 15 şampiyonluğundan 4'ünde Fatih Terim, 2'sinde de Gündüz Kılıç'ın adı bulunuyor. 
     Fenerbahçe ise tarihinde ilk kez Türk teknik adamla, 2000-2001 sezonunda Mustafa Denizli yönetiminde mutlu sona ulaştı. 
     
     6 ÜLKEDEN 20 YABANCI TEKNİK ADAM 

     Birinci Futbol Ligi'nde geride kalan 45 sezonda, şampiyonluklarda 6 ülkeden toplam 20 yabancı teknik direktörün imzası bulunuyor. 
     Yugoslavlar, 10 şampiyonlukla en çok mutlu sona ulaşan yabancı teknik adamlar olurken, onları 7 şampiyonlukla İngilizler, 5 şampiyonlukla da Almanlar izledi. 
     Ligde ayrıca, Macar teknik adamlar 4, Brezilyalı ve Rumen teknik adamlar da 3'er kez takımlarıyla birlikte ipi en önde göğüsledi. 
     
     ÖZYAZICI VE TERİM 

     Birinci Futbol Ligi'nde görev yapan en başarılı Türk teknik direktörler, Ahmet Suat Özyazıcı ile Fatih Terim olarak tarihe geçti. Her iki teknik adam da ligde 4'er şampiyonluk sevinci yaşadı. 
     Ahmet Suat Özyazıcı, Trabzonspor'un başında 1975-76, 1976-77, 1979-80 ve 1983-84 sezonlarında şampiyonluk gördü. 
     Geçen sezon ''yuvaya'' dönen Fatih Terim ise Galatasaray'da daha önce görev yaptığı 1996-97, 1997-98, 1998-99 ve 1999-2000 sezonlarında mutlu sona ulaşarak, tarihe geçti. 
     
     SON 7 SEZONDAN 5'İNE TÜRK DAMGASI 

     Birinci Futbol Ligi'nin genelinde daha çok şampiyonluklara imza atan yabancı teknik adamlar, son 7 sezonda yalnızca 2 kez bu başarıyı tadabildi. Ligde son 7 sezondan 5'inde şampiyonlar Türk teknik adamların yönetiminde çıktı. 
     Bu süre içinde Galatasaray 4 kez Fatih Terim ile ipi en önde göğüslerken, Fenerbahçe de Mustafa Denizli yönetiminde bu sevinci yaşadı. 
     Rumen teknik adam Mircea Lucescu, son 2 sezonda önce Galatasaray, ardından da Beşiktaş'ın başında lig şampiyonluğunu aldı. 
     
     BIRCH VE MILNE 

     Yabancı teknik direktörler arasında ise 2 İngiliz teknik adam, Türk futbol tarihine damgasını vurdu. 
     Galatasaray'ın başında 1970-71, 1971-72 ve 1972-73 sezonlarında 3 kez şampiyonluk sevinci yaşayan Brian Birch ile Beşiktaş'ı 1989-90, 1990-91 ve 1991-92 sezonlarında zirveye taşıyan Gordon Milne, 3'er şampiyonlukla Türkiye'de en çok şampiyonluk yaşayan yabancı teknik direktör unvanlarını aldılar. 
     İngiliz teknik adamlar ayrıca, bu şampiyonluklara üst üste ulaşarak, ayrı bir başarıya imza attılar. 
     Ligde son 2 şampiyonlukta Galatasaray ve Beşiktaş'ın başında bulunan Rumen teknik adam Mircea Lucescu, bu sezon siyah-beyazlı takımla yine ipi göğüslerse, İngiliz meslektaşlarının rekoruna ortak olacak. 
     
     MILNE'İN REKORU 

     Birinci Futbol Ligi'nde şimdiye dek düzenlenen 45 sezonda 32 şampiyonluğa imza atan toplam 20 yabancı teknik adam içinde Gordon Milne'in ayrı bir yeri bulunuyor. 
     İngiliz teknik adam, siyah-beyazlı takımda 6,5 sezon görev yaparak, şimdiye dek Türkiye'de bir Birinci Lig takımını en uzun süre çalıştıran teknik direktör unvanını aldı. 
     Beşiktaş, Milne yönetiminde 3 şampiyonluk yaşarken, 3 kez de ligi 2. sırada tamamladı. 
     
     KALEPEROVİÇ, STANKOVİÇ VE LUCESCU 

     46. sezonuna girmeye hazırlanan ligde şimdiye dek 3 teknik adam, çalıştırdığı 2 ayrı takımın başında da şampiyonluk yaşadı. 
     Yugoslav antrenörlerden Tomislav Kaleperoviç, 1968-69 sezonunda Galatasaray'ın, 1977-78 sezonunda da Fenerbahçe'nin başında teknik adam olarak lig şampiyonluğu yaşadı. Stankoviç ise 1982-83 sezonunda Fenerbahçe, 1985-86 sezonunda da Beşiktaş ile mutlu sona ulaştı. 
     Türkiye'deki 4. sezonuna giren Rumen teknik adam Mircea Lucescu da 2001-2002'de Galatasaray, geçen sezon da Beşiktaş ile şampiyonluk sevinci yaşadı. Lucescu ayrıca, 2 ayrı takımın başında, üst üste şampiyonluk yaşayan ilk teknik adam olarak da tarihteki yerini aldı. 
     
</TEXT>
</DOC>
