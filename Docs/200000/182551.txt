<DOC>
<DOCNO> 182551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/guncel/gun00.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet yazarlarının Bodrum izlenimleri 
</HEADLINE>
<TEXT>

   SİZE GELİYORUZ 

   
      
      
   
   Asıl ruhumuzu doyuranlar    AHMET TULGAR 

      Yaz bitti. Bodrum'da da. Bronz kızlar lise formaları ve okulların açılmasının onlara kazandırdığı yeni bakış açısıyla, gözleri daha düne kadar çok sevdikleri güneşten kamaşarak, son tatilcilere kayıtsız geçiyorlar limandan. Yaz bitti. Bu da bitti. 
   Havana sustu. Küba sustu, susacak. Artık yıllardır buraları inşa eden Kürt amelelerin türküleri daha iyi duyulacak şantiyelerden. 
   Muğla köylerinin genç erkekleri geçkin turistlerin koyunlarında unutmaya çalıştıkça hatırladıkları karılarıyla bizzatihi sevişebilirler artık. Şehvet nakliyesi durdu. Kendilerine pek de yakışmayan, eğreti duran hiphopçu kıyafetlerini çıkarıp kasketlerini giyebilir artık bronz delikanlılar. Bu da geçti. 
   Hani teyzeniz birkaç gündür yatıya kaldıkları evinizden sevgili kuzeninizi alıp giderken artık, acayip hüzünlenir, onlar yokuşta gözden kaybolduğunda arkanıza dönüp evinizin içine bakınca bir yabancılık çekersiniz, hüzün sizi kendi hayatınıza karşı mesafeli bir yere oturtur ya, yaz bitince Bodrum da o mesafeden bakar mı kendine acaba "Ne yaptım ben " der mi kendime "Bu günah, bu suç kendime, sevdiklerime, toprağıma, denizime " 
   Ben de 19 şehirden topladığım genç, yaşlı emekçi yüzleriyle ülkeme daha sadık ve Amerikan menşeili çok satan "hayatı kullanma kılavuzlarından" çok daha kıymetli yerel bir "ayakta kalma beceresiyle" hayata daha bağlı dönüyorum evime. TIR bitti. Milliyet turnesi. 
   Şimdi bu TIR'ın en fazla etaba katılan mensubu olarak, bir rock müzisyeni edasıyla kısa bir teşekkür listesi eklemek istiyorum bu yazıya iznizle Mehmet Yılmaz genel yayın yönetmenimiz , Doğan Akın, Tunca Bengin, Ercan Arslan, Yurttaş Tümer, Mustafa Seven, editörlerimiz Belde Bozkurt, Naki Özkan, Yasemin Harputluoğlu ve elbette ulaştırma şefimiz Fikret Koç ve ekibi. Hepinize teşekkürler. 
   Ama hepinizden çok Milliyet okurlarına teşekkürler. Karnımızı ve asıl ruhumuzu onlar doyuruyorlar. 
   
   Bu kadarı da fazla    SERİN DURUŞ 

   Bismillah dedik, dükkanı açtık, Bodrum'un denizine karşı. Dakka bir, gol bir... Balık çiftliklerinin zararlarını anlatacak büyük kalabalığı yararak, turiste benzeyen, kimliği belirsiz bir şahıs yanımıza gelip oturdu. "Bukalemun mu, timsah mı, neydi sizin " dememize kalmadan çantasından, geçen hafta 2. baskısını yapan "Saçmalama" kitabını çıkardı. Babası Finlandiyalı, annesi Rus ama 9 yıldır Türkiye'de yaşayan bir kişi nasıl bir aksanla konuşursa işte o şekilde "imzalayın" diye masaya koydu. Sayın Dr. İsmet Salu Ağabeyimize aldığı hediye "sabır taşı" ve tüylü kalemleriyle, bir şok da Bodrum'da yaşamamıza neden oldu. 
   Irina, Moskova Üniversitesi'nde 4 yıl edebiyat okumuş. Ama okuduğu alanın Türkiye'de ne bir karşılığı var fakülte olarak ne de geçerliliği. O, çıkan kitapların en doğru şekilde insanlarla buluşmasını sağlamanın eğitimini almış. Anlatması zor, kendi de farkında. O yüzden, yine Rusya'da Bilimsel Araştırmalar Merkezi'nde 2 sene aldığı masaj, bioenerji eğitiminin meyvelerini toplayarak yani masaj yaparak hayatını kazanıyor. Kitabı çok seven bir ülkede, asıl mesleği olan "Kitap Sayış Koordinatörlüğü" diyebileceğimiz işi yapmak istiyor. Bilmiyoruz artık, asgari ücretle net, 206 milyon çalışmaya hazır milyonların arasında sesi duyulur mu Dünyaya açılıyoruz gibi bir his oluştu içimizde, haydi hayırlısı. 
   Türkbükü'nde, 25 odalı sevimli bir hotelin sahibesi Zerrin Kaynar. Bu sene hiç iş yapamadığını anlatıyor uzun uzun. Bizim de kafamız karışıyor. Bodrum'un içinde, yoğun bir turist hareketliliği var oysa. Ama bu Türkbükü'ne yansımamış. Çünkü orada gürültü kirliliği var. Yapmayın ey halkımız toplasan 200 kişi onlar. Ve her sene kameralarla gelip kameralarla giderler. Bir çift laf da Zerrin Hanım'a. Pahalı tutmayın fiyatları. 12 Euroya oda satılıyor, 5 yıldızlı tatil köyü fiyatıyla olmaz bu iş. 
   
   
</TEXT>
</DOC>
