<DOC>
<DOCNO> 150151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun12.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB gayri resmi zirvesi Atina'da başladı 
</HEADLINE>
<TEXT>

     Avrupa'nın geleceği konusunun ele alınacağı AB gayrı resmi zirvesi Atina'da başladı. 
     Yunanistan'ın başkentine dün akşamdan itibaren gelmeye başlayan AB devlet ve hükümet başkanları, zirvenin yapıldığı Zapion Konferans Merkezi'nde biraraya geldiler. 
     Avrupa Konvansiyonu Başkanı Valerie Giscard d'Estaing'in Konvansiyon'un bugüne kadar yaptığı çalışmalar hakkında AB liderlerine bilgi vereceği toplantıda, liderler, Avrupa'nın geleceğini şekillendirecek bu çalışmaya yön verecek kararlar alacaklar. 
     AB üyelerinin, özellikle Irak savaşı nedeniyle kendi aralarında kutuplaşmalarının zorlaştırdığı Avrupa'nın geleceğini belirleyecek tartışmada, Avrupa Konseyi başkanının rolü, AB Komisyonu'nun yapısı ve AB'nin savunma ve dış politikasının oluşturulması konularında üye ülkeler arasında derin görüş farklılıkları bulunuyor. 
     Irak savaşı öncesi Avrupa'nın geleceği konulu tartışmada en büyük sıkıntı, küçük ülkelerin büyük ülkelerle eşitliklerini koruma çabasından kaynaklanırken, savaşla birlikte, AB içersindeki tartışma, Transatlantik bağlantısının Avrupa'nın izleyeceği politikalarda ve yapılanmasında ne ölçüde rol oynayacağı noktasında düğümlenmiş bulunuyor. 
     Liderler toplantıda, yakında 27 üyeye ulaşacak AB'nin Komisyonu'nun büyüklüğü ve yapısı, Komisyon'a başkan atanması ve yetkilerinin belirlenmesi, bir AB Dışişleri Bakanlığı oluşturulması ve bakanın yetkilerinin belirlenmesi, AB üyelerinin ulusal parlamentoları ve Avrupa Parlamentosu'nun oluşturacağı ''Konferans ya da Kongre'nin'' rolünün belirlenmesi ve Avrupa Konseyi Başkanlığı ve Konsey'in diğer organlarının devamlılık içerisinde çalışmasının sağlanması sorularına yanıt arayacaklar. 
     AB, Konvansiyon'un çalışmalarının sonucu oluşturulması öngörülen Avrupa Anayasası'nın maddelerini Mayıs ayında yapacağı toplantılarda müzakere edecek. 
     Bu arada, AB üyesi olmayan ülkeler Avrupa'nın geleceği konulu tartışmaya yarın yapılacak Avrupa konferansı toplantısında katılacaklar. Bu toplantıda Türkiye'yi Başbakan Yardımcısı ve Dışişleri Bakanı Abdullah Gül temsil edecek. 
     Öte yandan, zirve için bir günlük resmi tatil ilan edilen Atina'da olağanüstü güvenlik önlemleri alındı. 
     Kent merkezi 48 saat süresince araç trafiğine kapatılırken, 11 bin polisin zirve boyunca görev yapacağı açıklandı. 
     Atina'da yapılacağı açıklanan ve özellikle Irak savaşındaki rolleri nedeniyle İngiltere Başbakanı Tony Blair ve İspanya Başbakanı Jose Maria Aznar'ı hedef alması beklenen protesto gösterileri sırasında, göstericilerin, zirve toplantılarının yapılacağı bölgeye sokulmayacakları bildirildi. 
     Yunan basını, toplantılar süresince Atina hava sahasının F-16 ve Mirage 2000 tipi savaş uçakları ile Atina'nın kuzeyine konuşlandırılan Patriot bataryaları tarafından korunacağını yazdı. 
     





</TEXT>
</DOC>
