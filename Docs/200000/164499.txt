<DOC>
<DOCNO> 164499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/ekonomi/eko07.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tapusu olmayan gecekondu yıkılacak 
</HEADLINE>
<TEXT>

Hükümet, harita üzerinde yol, meydan, park, otopark, yeşil saha gözüken kamu alanlarına izinsiz yapılan gecekonduları yıkacak 
     ANKARA Milliyet 

     İmar Kanunu ile imar ve gecekondu mevzuatına aykırı yapılara uygulanacak bazı işlemlere ilişkin yasa tasarısı, dün TBMM'ye sunuldu. Buna göre, tapusu olmayan ancak imar hakkı bulunan gecekondu veya yapı sahipleri, ilgili belediyenin, belediye sınırları dışında da valiliğin yazılı ihtarı üzerine 30 gün içinde binaları yıkarak enkazını kaldıracak. İhtara rağmen sahibi tarafından yıkılmayan bina ya da kaldırılmayan enkaz, belediye ya da valilik tarafından tebligata gerek kalmaksızın yıkılacak veya kaldırılacak. 
     Tasarıya göre, belediyeler ya da valiliklerce düzenlemeye tabi tutulan arazi ve arsaların dağıtımı sırasında yol, meydan, park, otopark, çocuk bahçesi, yeşil saha, ibadet yeri ve karakol gibi tesislerin yapımı için ayrılan düzenleme ortaklık payının oranı yüzde 35'ten yüzde 40'a çıkarılıyor. Bu payların değerlendirilebileceği alanlar arasına "okul ve eğitim tesisleri" de eklenmesini öngörülüyor. Tasarı da ayrıca "cami" ibareleri, uyum paketindeki düzenlemeler doğrultusunda "ibadet yeri" olarak değiştiriliyor. 
     

</TEXT>
</DOC>
