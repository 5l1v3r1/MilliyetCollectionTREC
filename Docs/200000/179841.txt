<DOC>
<DOCNO> 179841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur17.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine aynı tablo... Öğrenciler sınavda bayıldı... 
</HEADLINE>
<TEXT>

     Bolu'da Abant İzzet Baysal Üniversitesi AİBÜ Beden Eğitimi ve Spor Yüksekokulu'na giriş için düzenlenen yetenek sınavına katılan öğrenciler, koşu parkurunda baygınlık geçirdi. 
     AİBÜ Beden Eğitimi ve Spor Yüksekokulu Müdürü Prof. Dr. Gazanfer Doğu, Beden Eğitimi Öğretmenliği, Antrenörlük, Spor Yöneticiliği ve Antrenörlük 2. Öğretim Bölümleri'ne toplam 160 öğrenci alınacağını bildirdi. 
     Yapılan sınavda kızların 2 bin 400, erkeklerin 2 bin 900 metreyi 12 dakikada koşmaya çalışacağını söyleyen Prof. Dr. Doğu, koşuyu tamamlayanların teknik ağırlıklı ikinci bir sınava tabi tutulacağını söyledi. 
     Prof. Dr. Doğu, sınavla ilgili itirazı olan öğrencilerin istedikleri taktirde katıldıkları yarışla ile ilgili görüntüleri izleyebildiklerini de ifade ederek, ''Bu da sınavların tarafsız yapıldığının en büyük göstergesi oluyor'' dedi. 
     
     ELEME SINAVI 

     Atatürk Stadyumu'nda halen devam eden eleme sınavına katılan kız ve erkek öğrenciler, koşuda zor anlar yaşarken, öğrencilerin büyük bölümü parkuru tamamlayamadan bayıldı. Bayılan öğrencilere sahada bekleyen sağlık görevlileri ilk müdahaleyi yaptı. Kendine gelemeyen öğrenciler, ambulansla hastaneye götürüldü. 
     İstanbul Osman Ülkümen Lisesi öğrencisi Sanem Dalgıçlar, koşu parkuruna üzerinde ''Süreyya Ayhan'' yazan tişörtü ile çıkınca ilgi odağı oldu. Dalgıçlar, 2 bin 400 metrelik parkuru Süreyya Ayhan gibi ikinci sırada tamamladı. 
     İkinci olan Dalgıçlar, ''6 yıldır İstanbul Güngören'de atletizm birincisi oluyorum. Hedefim Süreyya Ayhan gibi ülkemi temsil edecek başarılı bir sporcu olmak'' dedi. 

     
</TEXT>
</DOC>
