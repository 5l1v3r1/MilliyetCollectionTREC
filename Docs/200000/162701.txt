<DOC>
<DOCNO> 162701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/soneko22.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
JTI, TEKEL ihalesinde iddialı... 
</HEADLINE>
<TEXT>

     Sigara üretimi alanında faaliyet gösteren Japan Tobacco International S.A JTI Küresel Başkan Yardımcısı Hiroşi Kimura, TEKEL'in özelleştirilmesi konusunda çok iyi bir pozisyonda olduklarını ve kazanmayı ümit ettiklerini söyledi. 
     JTI'ın, İzmir Torbalı Fabrikası'nın 10. kuruluş yılı nedeniyle bir basın toplantısı düzenlendi ve TEKEL'in özelleştirilmesi süreci ele alındı. 
     Kimura, TEKEL'in özelleştirme ihalesine katılma niyetlerini açıklamaktan memnuniyet duyduklarını belirterek, şöyle konuştu 
     ''Bu işe büyük bir hassasiyetle yaklaşacağız. Türk hükümetinin özelleştirme sürecinden başarı ile çıkma isteğini anlıyoruz. Devletin kendi kuruluşunu emin ellere vermek ve bu kuruluşun Türkiye'nin temel zenginliklerinden biri olarak kalmasını sağlamak istediğini biliyor ve buna saygı duyuyoruz. Bunu anlıyoruz, çünkü JTI'ın merkezi olan Japonya'da başarılı özelleştirmeler konusunda deneyim kazandık. Dolayısıyla vereceğimiz teklif güvenilir ve tamamen bize özgü olacaktır. Gelişmekte olan pazarlarda deneyim sahibiyiz. Bu bilgimizi birçok farklı ülkede kullandık. Rusya, Tunus, Ukrayna, Romanya, Ürdün, İran ve şimdi de Türkiye. Özelleştirme açısından şirketimizin Türk hükümetine en büyük yararı sağlayacağına inanıyoruz. Çok iyi bir pozisyondayız. Ümit ediyoruz ki, ihaleyi biz kazanacağız.'' Türkiye'nin sigara tüketiminde 6. ya da 7. pazar olduğunu dile getiren Kimura, TEKEL çalışanlarının ne olacağı konusundaki soruya, ''Şirket politikası olarak her şeyden önce çalışanların haklarına saygı duymayı ön planda tutuyoruz. Her zaman bunu dikkate alıyoruz. Ancak uzun vadede verimliliğin de önemi var'' yanıtını verdi. 
     
     ''MARKA ÇOK ÖNEMLİ'' 
     JTI S.A Kurumsal İş Geliştirme ve Birleşme Devir Bölümü Başkanı Godefridus Vranken de ihaleyle ilgili net konuşabilmek için TEKEL'in tesislerini tetkik etmek gerektiğini belirtti. 
     Türkiye'de özelleştirme sonrası TEKEL'e yatırımlara devam edeceklerini bildiren Kimura, şunları söyledi 
     ''Bu özelleştirmede markaların çok büyük önemi var. Biz bu markaların ihracat imkanlarını araştırmaktayız. JTI'ın uluslararası dağıtım şebekelerini kullanma imkanlarını araştırıyoruz. TEKEL'in elindeki markalar çok büyük önem kazanacak. Burada satış, pazarlama ve dağıtım çok önemli, bu işin kalbi. Biz tütün değil, marka satıyoruz. TEKEL'in markalarını uluslararası piyasalarda tesis etmek bizim için çok önem taşıyor. Özelleştirme sonrası fabrikaların yenileme ve eğitim programları da gündeme gelecektir. Ancak bunlar, tetkik sürecinden sonra net olarak belli olabilir. Kazanamayacağımızı düşünmek bile istemiyoruz, hesaba katmıyoruz. Böyle düşünmesek zaten burada olmazdık. Ancak kazanamasak da pazarda çok güçlü rakip olmaya devam edeceğiz.'' Vranken, ihale için ortaklık kurulup kurulmayacağına ilişkin bir soruya ise şu anda böyle birşey düşünmediklerini, ancak böyle bir konu gündeme gelirse, kendilerine sağlayacağı faydaya bakıp ona göre karar vereceklerini dile getirdi. 
     Tütün üreticileri ile ilgili bir soruya da yanıt veren Vranken, ihale sonrası alıcı kim olursa olsun, bu alıcının belli bir zaman zarfında muayyen bir tütün alımına devam etmek zorunda kalacağını tahmin ettiklerini belirterek, Özelleştirme İdaresi'nin bu konuya biraz daha ışık tutmasını, bilgi vermesini beklediklerini kaydetti. 
     Özelleştirme sonrası Türk rekabet yasalarıyla ilgili herhangi bir çekinceleri bulunup bulunmadığı yolundaki bir soruyu da yanıtlayan Vranken, özelleştirme süreci sonrası rekabetin azalacağını düşünmediğini, Maliye Bakanı ve Özelleştirme İdaresi Başkanı ile konuyu görüştüklerini ve kendilerine rekabete aykırı bir durum oluşmayacağını söylediklerini belirtti. 
     
     TÜRKİYE'DE 10 YIL 
     JTİ Birleşik Devlet Topluluğu BDT , Baltık Ülkeleri, Türkiye, Ortadoğu ve Afrika Bölgesi Başkan Yardımcısı ve Türkiye Genel Müdürü Servisimin Cömert ise 1993 yılında kurulan Torbalı fabrikasının 1999 yılında RJR International'ın Japan Tobacco tarafından satın alınmasıyla yeni ismi altında yönetime devam ettiğini hatırlattı. 
     JTI bünyesinde yatırım hamlesine geçtiklerini ve pazarda bir sıçrama yaptıklarını belirten Cömert, ''JTI'ın 1994'de yüzde 2 olan pazar payı, yılda ortalama yüzde 29'luk bir artış grafiğiyle 2002 yılında yüzde 12'lere ulaştı. 2002 yılı içinde devlete sağladığımız vergilerin toplamı 547 trilyon lira, ihracatımız ise 100 milyon dolardan fazla oldu. Çalışan sayıda 1700'e ulaştı'' dedi. 
     Sigara fiyatlarının özelleştirme sonrası nasıl bir değişim izleyeceği konusunda bir soruya da yanıt veren Cömert, TEKEL'in şimdiye kadar vergi ve maliyetleri tüketiciye yeterince yansıtmadığını savunarak, özelleştirme sonrası bunların fiyatlara yansıyacağını kaydetti. 
     JTI Türkiye, Ortadoğu, Yakındoğu, Afrika Üretim Bölge Başkan Yardımcısı Bilgehan Anlaş da 1999'dan bu yana JTI'a 45 milyon dolar yatırım yaptıklarını, gelecek 3 yılda da 60 milyon dolar yatırım yapacaklarını kaydetti. 
     
</TEXT>
</DOC>
