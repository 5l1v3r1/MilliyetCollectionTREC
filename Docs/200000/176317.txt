<DOC>
<DOCNO> 176317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sonspo08.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal hız kesmedi, Ankaragücü mesaisine başladı... 
</HEADLINE>
<TEXT>

     Beşiktaş, Bursaspor karşısında dün aldığı galibiyetin ardından, izin yapmadan Ankaragücü maçı hazırlıklarına başladı. 
     Teknik direktör Mircea Lucescu yönetiminde BJK Nevzat Demir Tesisleri'nde gerçekleştirilen idmanda, Bursaspor maçında 90 dakika forma giyen oyuncular koşu yapmakla yetinirken, diğerleri ise çift kale maç oynadı. 
     Antrenmana sakatlıkları süren Yasin Sülün ve Gökhan Zan ile ülkelerinin milli takım kamplarına giden Pancu ve Kaan Dobra katılmadı. 
     
     İLHAN MANSIZ PAS ÇALIŞMASINDA 
     Geçen hafta tedavi gördüğü İtalya'dan İstanbul'a dönen İlhan Mansız, bugünkü antrenmanda koşu ve pas çalışmasına katıldı. 
     İdmanda son derece istekli olduğu gözlenen İlhan, daha sonra fizyoterapist eşliğinde özel bir çalışmaya tabi tutuldu. 
     
     LUCESCU ZAGO VE RONALDO İLE GÖRÜŞTÜ 
     Mircea Lucescu, idman sırasında savunma oyuncuları Ronaldo ve Zago ile saha ortasında bir süre görüştü. 
     Yaklaşık 15 dakika süren görüşmede iki futbolcuya Bursaspor maçında yaptıkları hataları anlatan Lucescu, zaman zaman uygulamalı olarak Ronaldo ve Zago'ya durmaları gereken yerler ve yapmaları gereken hareketleri gösterdi. 
     
     SİNAN VE OKAN'A UYARI 
     Bursaspor maçında ilk 11'de sahaya çıkmayan oyuncuların yer aldığı antrenman maçında, Rumen çalıştırıcı özellikle yeni transferler Okan Koç ve Sinan Kaloğlu'na uyarılarda bulundu. 
     Bu futbolcuların istediği hareketleri yapamaması üzerine sinirlenen Lucescu, maçı sık sık durdurarak, iki oyuncusuna yapmaları gereken hareketleri anlattı. 
     Ayrıca futbolcularını saha ortasında toplayan Lucescu, tercümanı aracılığıyla ''Hepiniz kabiliyetlisiniz. Ancak iş sadece kabiliyette bitmiyor. Kafanızı kullanın ve kendinize güvenin'' dedi. 
     
     AHMED HASSAN VE SİNAN'A GOL ÇALIŞMASI 
     Antrenman bitiminde futbolcularını soyunma odasına gönderen Lucescu, Ahmed Hassan ve Sinan'ın sahada kalmasını istedi. 
     Rumen teknik adam bir süre bu iki futbolcuya, genç oyuncular Serdar ve Ümit Ataman'ın kanatlardan yaptığı ortalarla gol çalıştırdı. 
     
     YARIN İZİNLİLER 
     Beşiktaşlı futbolcular, teknik direktör Lucescu'nun verdiği izinle yarını dinlenerek geçirecek. 
     Siyah-beyazlılar, Ankaragücü maçı hazırlıklarını 19 Ağustos Salı sabahı yapacağı antrenmanla sürdürecek. 
     
</TEXT>
</DOC>
