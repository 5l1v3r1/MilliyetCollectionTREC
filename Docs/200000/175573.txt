<DOC>
<DOCNO> 175573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/ekonomi/eko03.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF, yöneticisinin iflasını istedi 
</HEADLINE>
<TEXT>

   TMSF Başkanı Akçakoca'nın, Türkbank'ın iflasının gündeme gelmesi gerektiğini içeren yazısı, banka ile birlikte Fon'un atadığı yönetimin de şahsi iflasının istenmesi anlamına geliyor 
      TARIK YILMAZ 
   
   Tasarruf Mevduatı Sigorta Fonu TMSF Başkanı Engin Akçakoca, yüzde 92'sine sahip olduğu ve sekiz yıldır yönettiği Türk Ticaret Bankası'nın iflas şartlarının gündeme getirilmesini istedi. Bankanın iflasının istenmesi, büyük ortak TMSF'nin atadığı yöneticilerin de şahsi iflaslarının istenmesi anlamına geliyor. 
   
   'Kaynak veremeyiz' 
   Tasfiye sürecinde olan Türkbank yönetimi, elinde kaynak kalmaması üzerine TMSF'ye yazdığı yazıya Akçakoca imzalı yanıt geldi. Yönetimin özkaynak açığını kapatmak üzere TMSF'den kaynak istemine, "Fon tarafından yeni kaynak aktarılması mümkün bulunmamaktadır" şeklinde yanıt veren Akçakoca'nın dikkat çeken asıl açıklaması bankanın iflasıyla ilgili oldu. 
   15 Haziran 2001'de aldığı kararla bankayı 1 Temmuz itibariyle tasfiyeye götüreceğini açıklayan TMSF, aradan geçen iki yılı aşkın sürede Türkbank Munzam Sandık'ın açtığı davalar nedeniyle tasfiyeyi gerçekleştiremedi. 
   Akçakoca yazısında, tasfiyenin tamamlanamama sürecini açılan davalara bağladıktan sonra bankanın iflas şartını gündeme getirdiğini belirtti. 
   TMSF'nin sekiz yıldır yönetiminde olduğu Türkbank'ta iflas istemesi hukukçular tarafından "ilginç açıklama" olarak değerlendirildi. 
   Bankanın iflası istemiyle yöneticilerin şahsi iflasının da gündeme geleceğini belirten hukukçular, bu durumda TMSF, atadığı yöneticilerin şahsi iflaslarını istemek zorunda kalacağını iddia etti. Hukukçular yöneticilerin iflasını istememenin suç olacağını kaydetti. 
   
   
</TEXT>
</DOC>
