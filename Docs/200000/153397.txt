<DOC>
<DOCNO> 153397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/siyaset/siy05.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'in tercihi Ok 
</HEADLINE>
<TEXT>

Cumhurbaşkanı Sezer, 20 Mayıs'ta emekliye ayrılacak olan Yargıtay Başsavcısı Sabih Kanadoğlu'nun yerine 2. sırada yer alan 11. Ceza Dairesi Başkanı Nuri Ok'u seçti 
     ANKARA Milliyet 

     Cumhurbaşkanı Ahmet Necdet Sezer, 20 Mayıs'ta yaş haddinden emekliye ayrılacak Yargıtay Cumhuriyet Başsavcısı Sabih Kanadoğlu'nun yerine, Yargıtay'da yapılan seçimde, Yargıtay 3. Ceza Dairesi üyesi Ergül Güryel'in ardından ikinci sırada yer alan Yargıtay 11. Ceza Dairesi Başkanı Nuri Ok'u seçti. Seçilemeyen Güryel, "Cumhurbaşkanı, en hafif deyimle, Yargıtay'ın iradesini hiçe saymıştır" dedi. Yargıtay Büyük Genel Kurulu'nda yapılan seçimde, 136 oy alan Güryel ile 113 oy alan Ok'un da adlarının bulunduğu 5 kişilik liste önceki gün Sezer'e sunuldu. 
     Daha önceki Başsavcılık seçimlerinde Yargıtay'da en yüksek oyu alan eski Başsavcı Vural Savaş'ın yerine ikinci sırayı alan Kanadoğlu'nu seçen Sezer, bu seçimde de tercihini ikinci sıradaki adaydan yana kullandı. 5 adaydan istediğini seçme yetkisi bulunan Sezer, Kanadoğlu başsavcı olduktan sonra 11. Ceza Dairesi Başkanlığı'na seçilen Ok'u, yine Kanadoğlu'ndan boşalan Başsavcılığı makamına getirdi. 
     
     Güryel "İrade hiçe sayıldı" 
     Güryel, "Sayın Cumhurbaşkanı, en hafif deyimle Yargıtay'ın iradesini hiçe saymıştır. Anayasa Mahkemesi Başkanı olduğu dönemde, başsavcı seçme yetkisinin Yargıtay'da olması gerektiğini belirtmesine rağmen, kendisiyle şimdi tezata düşmüştür" yorumunu yaparken Ok ise, "Adalet ve yargı için ülkemiz ve insanımız için, demokratik, laik cumhuriyetimiz için doğruları yapmaya devam edeceğiz" dedi. 
     
Nuri Ok kimdir      1942'de Tarsus'ta doğan Ok, 1965'te Ankara Hukuk Fakültesi'nden mezun oldu. Çeşitli yerlerde cumhuriyet savcılığı yapan Ok, bir dönem Yargıtay Başsavcı Yardımcılığı görevinde bulundu. Kamu yönetimi uzmanlık programını bitiren Ok, 1991'de Yargıtay üyeliğine seçildi. Kanadoğlu'nun başsavcı olmasından sonra 11. Ceza Dairesi Başkanı seçilen Ok, evli ve bir çocuk sahibi. 
     


SİYASET 















</TEXT>
</DOC>
