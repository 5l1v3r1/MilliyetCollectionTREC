<DOC>
<DOCNO> 185976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sondun20.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Nobel Edebiyat ödülü G.Afrikalı Coetzee'ye gitti... 
</HEADLINE>
<TEXT>

     2003 Nobel Edebiyat Ödülü, Güney Afrikalı yazar John Maxwell Coetzee'ye verildi. Akademinin "Batı medeniyetinin zalim gerçekçiliğini ve kozmetik ahlakını açıkça eleştiren vicdanlı bir şüpheci" olarak nitelendirdiği yazarın Türkçe'ye de çevrilmiş üç kitabı bulunuyor. Can Yayınları'ndan "Utanç", İthaki Yayınları'ndan "Barbarları Beklerken" ve Adam Yayınları'ndan "Düşman" isimli kitapları yayımlanan J. M. Coetzee'nin ünlü Rus yazarı Dostoyevski'nin yaşamından bir kesiti alarak işlediği yeni romanı "Petersburg'lu Usta" isimli kitabı da 14 Ekim'de Can Yayınları'ndan çıkacak. 
     Güney Afrika'da, Cape Town'da 1940 yılında doğan yazar, Booker Ödülü'nü iki kez kazanan tek yazar. 
     
     COETZEE'NİN ÖZGEÇMİŞİ 

     İsveç Akademisi tarafından verilen Nobel Edebiyat Ödülü'nü bu yıl kazanan Güney Afrikalı yazar John Maxwell Coetzee, Güney Afrika'nın Capetown kentinde 1940 yılında doğdu. 
     Yazar, 1974'de roman yazmaya başladı. 1980'de ''Barbarları Beklerken'' romanıyla uluslararası ün kazanan Coetzee, 1983 yılında da ''Michael, Hayatı ve Dönemi'' adlı kitabıyla İngiltere'nin saygın yazın ödülü Booker Ödülü'nü kazandı. 
     İsveç Akademisi'nce yapılan açıklamada, ''Coetzee'nin her kitabında farklı tarz kullanarak büyük bir zenginlik sergilediği'' belirtildi. 
     Coetzee'nin önemli bazı eserleri şöyle 
     ''Dusklands'' 1974 , ''In the Heart of the Country A Novel'' 1977 , ''Waiting for the Barbarians'' Barbarları Beklerken 1980 , ''Life and Times of Michael K.'' Michael'ın Hayatı ve Dönemi 1983 . Yazar, bu kitabıyla 1983 yılında ilk kez Booker Ödülü'nü kazandı 
     ''Foe'' 1986 , ''Age of Iron'' 1990 , ''The Master of Petersburg'' 1994 , ''Disgrace'' 1999 Yazar, 1999 yılında bu eseriyle ikinci kez Booker Ödülü'nü kazandı , ''White Writing On the Culture of Letters'' 1988 , ''Doubling the Point Essays and Interviews'' 1992 , ''Giving Offense Essays on Censorship'' 1996 . 
     Dünya edebiyatına özgün katkı ve tüm insanlığa evrensel yarar sağlamanın ölçüt alındığı Nobel Edebiyat Ödülü'nde Coetzee'nin ''vicdanı asla terketmeyen kuşkuculuğu, nitelikli kurgularında Batı uygarlığının acımasız akılcılığını ve yüzeysel ahlak anlayışını eleştiren niteliği'', Nobel edebiyat kurulunun değerlendirmesinde dikkate alınıyor. 
     Coetzee'nin eserlerinde çözümsel berraklık ve yüksek düzeyde kompozisyon, Nobel kurulunun değerlendirmesinde etkili oldu. 
     Roman yazarı John Maxwell Coetzee, İsveçli sanayici, dinamitin mucidi Alfred Nobel'in vasiyetine göre kurulan ve 102 yıldır verilen Nobel ödülleri tarihinde, 1991'de Nadine Gordimer'den sonra Nobel Edebiyat Ödülü'nü alan ikinci Güney Afrikalı oldu. 
     İsveç'in başkenti Stockholm'de İsveç Akademisi'nin 18 kişilik yazın kurulunun belirlediği ödül, 10 milyon İsveç Kronu 1,3 milyon dolar tutarında. 217 yıllık İsveç Akademisi'nin edebiyat kurulu üyeleri, kurulun ömür boyu üyeleri. 
     Kurulun liyakat belirlemesinde, eserlerini İngilizce kaleme alan Coetzee'nin her eserinin birbirinden bütünüyle farklı yapıda olmasının önemli olduğu vurgulanıyor. 
     İsveç Akademisi, 1 Şubat'a kadar kaydedilen 200 aday arasından aday sayısını 5'e indiriyor ve son 50 yıldır aday isimleri kesinlikle kamuoyuna açıklamıyor. Sadece, eleştirmenlerin ele aldıkları isimler, kamuoyunda aday olarak biliniyor. 
     Nobel Tıp Ödülü, Pazartesi verilecek. Salı günü fizik, Çarşamba kimya ve ekonomi dallarının sahipleri belirlenecek. 
     İsveç tarafından verilmeyen tek dal olan Nobel Barış Ödülü ise 10 Ekim Cuma günü Norveç'in başkenti Oslo'da açıklanacak. 
     1901'den beri verilen Nobel ödülleri, kazananlara, 1833'te doğan Alfred Nobel'in 1896'daki ölümünün yıldönümü olan 10 Aralık'ta sunuluyor. 
     
     Son 20 yılın kazananları... 

     Nobel Edebiyat Ödülü'nü son 20 yılda kazananların listesi geriye doğru şöyle 
     2002 İmre Kertesz Macaristan 
     2001 V.S. Naipaul İngiliz 
     2000 Gao Xingjian Çin 1999 Günter Grass Almanya 
     1998 Jose Saramago Portekiz 
     1997 Dario Fo İtalya 
     1996 Wislawa Szymborska Polonya 
     1995 Seamus Heaney İrlanda 
     1994 Kenzaburo Oe Japonya 
     1993 Toni Morrison ABD 
     1992 Derek Walcott St. Lucian 
     1991 Nadine Gordimer Güney Afrika 
     1990 Octavio Paz Meksika 
     1989 Camilo Jose Cela İspanya 
     1988 Necib Mahfuz Mısır 
     1987 Joseph Brodsky ABD 
     1986 Wole Soyinka Nijerya 
     1985 Claude Simon Fransa 
     1984 Jaroslav Seifert Çek Cumhuriyeti 
     1983 William Golding İngiltere 
     1982 Gabriel Garcia Marquez Kolombiya 
     
</TEXT>
</DOC>
