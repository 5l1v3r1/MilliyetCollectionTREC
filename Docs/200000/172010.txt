<DOC>
<DOCNO> 172010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/dunya/dun02.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şii bölgesinde kanlı gösteri 
</HEADLINE>
<TEXT>

Kerbela'da İmam Hüseyin Camii'ne girmekle suçladıkları Amerikan askerlerini protesto eden göstericiler ile ABD birlikleri arasındaki çatışmada bir Iraklı öldü 
     DIŞ HABERLER SERVİSİ 

     Irak'ta Şii nüfusun yoğun olarak yaşadığı Kerbela kentinde ABD'yi protesto amacıyla düzenlenen gösteride çatışma çıktı. Göstericilerle Amerikan askerleri arasındaki çatışmada bir Iraklı protestocu öldü, üçü de yaralandı. 
     Kerbela kentinde dün sabah saatlerinde Iraklılar, ABD askerlerini, İmam Hüseyin Camii'ne girmekle suçladı. Bunun üzerine düzenlenen gösteride, Amerikan askerleri, kalabalığı dağıtmak için havaya ateş açtı. Kentte güvenliği sağlamakla görevli Amerikan deniz piyadeleri, gösteri sırasında, Kalaşnikovlarla üzerlerine ateş açıldığını, kendilerini savunmak için ateşe karşılık verdiklerini söyledi. Amerikalı bir asker, Reuters haber ajansına yaptığı açıklamada, bir binadan üzerlerine ateş açıldığını anlattı. Kentteki hastanenin doktorları, ölen Iraklının kurşun yarasını Reuters muhabirine gösterirken, kentteki Amerikan askerleri, ölen kişinin silahlı ve tehlikeli olduğu için vurulduğunu öne sürdü. Protesto sırasında çok sayıda Iraklı tutuklanırken, Amerikan askerlerinin çok gergin olduğu ve sık sık silahlarını kalabalığın üzerine çevirdiği gözlendi. 
     Bu arada, Irak'ın güneyinde ABD birliklerine düzenlenen saldırıda ise bir ABD deniz piyadesi öldü, biri de yaralandı. 
     

</TEXT>
</DOC>
