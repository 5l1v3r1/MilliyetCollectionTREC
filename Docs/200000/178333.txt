<DOC>
<DOCNO> 178333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/siyaset/siy01.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşiretler Türk askerine sıcak 
</HEADLINE>
<TEXT>

   Irak'a asker gönderilmesiyle ilgili olarak bölgeden gelen ilk analizleri partisine anlatan Başbakan, 50 aşiretin lideriyle görüşmelerin sürdüğünü söyledi 
   ABDULLAH KARAKUŞ Ankara 

   
   Başbakan Recep Tayyip Erdoğan, Irak'a asker gönderilmesiyle ilgili olarak bölgeden gelen ilk bilgi ve risk analizlerini partisinin Merkez Yönetim Kurulu'nda MYK anlattı. 
   AKP MYK önceki gece Irak'a asker gönderme konusunu görüştü. Irak'la ilgili son gelişmeleri anlatan Erdoğan, "ABD ile görüşmelerimiz sürüyor. Şimdilik Irak'ın Sünni bölgelerine Türk askerinin gönderilmesi gündemde. Ama net kararımızı henüz vermedik" dedi. 
   Irak'ta Türk askeri için çeşitli yollardan nabız tutulduğu ve risk analizlerinin hazırlandığını kaydeden Erdoğan, şunları söyledi "Vekillerimiz Irak halkıyla bire bir görüşüyor. 50'ye yakın aşiret liderleriyle görüşmeler sürüyor. Sivil toplum örgütleri çalışıyor. Gelen ilk hava, Iraklıların Türk askerine sıcak baktığı yönünde. Özellikle Sünni bölgelerde 'Mehmetçik'e, ABD askerine olduğu gibi bakmayız. Onun yeri farklı' diyorlar. Ama temaslarımız sürüyor. Genelkurmayımız ve MİT de bölgede çalışıyor. Gelen mesajlar bütünüyle değerlendirilecek. Ona göre MGK toplanacak ve kararımızı, Türkiye'nin menfaatleri doğrultusunda vereceğiz. 
   Kerkük'te 10 Türkmen'in ölümüyle ilgili olaylara da değinen Erdoğan, "Olaylar çıkar çıkmaz ABD'ye tepkimizi gösterdik. Olayları 'hemen kontrol altına alın' dedik. Onlar da gerekli tedbirlerin alındığını ve olayları kontrol ettiklerini söylediler. Türkmenlerle ilgili gerekeni yaptık ve yapacağız " şeklinde konuştu. 
   
   Sezer de tartışıldı 
   MYK'da Cumhurbaşkanı Sezer de tartışıldı. Orman arazileriyle ilgili düzenlemenin veto edilmesiyle ilgili Sezer'le yaşanan krizin ele alındığı toplantıda Erdoğan, ortamın yumuşatılması için geri adım atarak, "Orman değişikliğiyle ilgili Meclis'i olağanüstü toplamaya gerek yok. Her şey zamanı gelince gündeme gelecek" dedi. Bunun üzerine asker gönderme öncesi Sezer'le gerginliğin artmaması için Meclis'in zamanında toplanması kararı alındı. 
   
</TEXT>
</DOC>
