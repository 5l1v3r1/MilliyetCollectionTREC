<DOC>
<DOCNO> 184699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/spor/aspo.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim'in aklı İstanbul'da 
</HEADLINE>
<TEXT>

   Türkiye - İngiltere sınavının hakemi Nielsen, riskli maç diye yönetimini değiştirmeyeceğini söyledi. Danimarkalı düdük, bu maça atanmaktan büyük mutluluk duyduğunu belirtti 
      
   "Saha içi önemli" 
   YABANCI değiliz Kim Milton Nielsen'e. Son Beşiktaş - Lazio maçında da düdük çalmış, 1998 Dünya Kupası'nda da Beckham'ı oyundan atarak, "cesaretini" hafızalara kazımıştı. İşte o Nielsen bu kez 11 Ekim'deki İngiltere sınavımızda yanı başımızda olacak. UEFA tarafından böyle maçlara atanmanın hakemler için "onur" olduğunu söyleyen usta düdük, MİLLİYET'e verdiği demeçte ilk mesajını yolluyor "Beni maç öncesi, sonrası ve saha dışı gelişmeler değil, 90 dakika içindekiler ilgilendiriyor. Riskli maç diye, yönetimimi değiştirecek değilim." 
   
   "Baskıya alışığım" 
   BASKI ve kalabalık seyirci kitlesine alışık olduğunu söyleyen Nielsen, maçta futbol dışı sertliğe asla izin vermeyeceğini de vurguluyor ve ekliyor "Eğer oyuncular bu yola başvurursa, onlara iki şekilde yardımcı olurum sarı ve kırmızı kart." Danimarkalı hoca devam ediyor "Bu karşılaşmanın benim için normal bir sınavdan farkı yok. Futbolcuları daha önce yaptıklarıyla asla değerlendirmem. Çünkü herkes maça sıfırdan başlıyor. Tüm takımlar benim için eşittir. Yeter ki, daha önce dediğim gibi kural dışına çıkılmasın." 
   
   "Futbolcular dikkat" 
   NİELSEN, 11 Ekim'deki maçın fair - play gölgesinde geçmesini çok arzuladığını da belirtiyor. Ve sözlerine tamamlıyor "Oyuncuların, bunun bir 'futbol' müsabakası olduğunu unutmamaları gerek. Şunu yeniden hatırlatıyorum Türkiye - İngiltere ile Estonya - Türkiye maçları arasında benim için fark yok. Türkiye ve Güney Avrupa ülkelerindeki maç atmosferleri çok farklıdır. Ama ben alışığım. 55 bin seyirciden etkilenmem Ayrıca elemelerdeki en önemli maçlardan birini yöneteceğim için inanın çok mutluyum." İRFAN KURTULMUŞ Kopenhag 
   
   Künyesi 
   1988'den bu yana FIFA hakemi olan 43 yaşındaki Nielsen, Milli Takımımız'ın 2002 Dünya Kupası'nda Brezilya ile oynadığı ilk maçta düdük çaldı. 2000 Avrupa Şampiyonası'nda Belçika maçını da yöneten Nielsen, Avrupa Kupaları'nda da 1995'ten beri çoğunluğunu Galatasaray'ın olmak üzere Beşiktaş, Trabzonspor ve Bursaspor'un da maçlarında görev yaptı. Nielsen, son olarak Beşiktaş'ın Lazio ile 16 Eylül'de İstanbul'da oynadığı ve 2 - 0 kaybettiği maçta düdük çaldı. 
   
   Kimliksiz yasak    ZAFER ATAMER 

   TÜRKİYE - İngiltere maçı öncesi, iki federasyon ile UEFA üst düzey yöneticileri İsviçre'nin Nyon kentinde biraraya geldi. Haluk Ulusoy başkanlığındaki heyetimiz, yeterli güvenlik önlemlerinin alındığı konusunda UEFA'ya garanti verirken, endişe edilmemesi gerektiğini bildirdi. UEFA Genel Sekreteri Gerhard Aigner ise maça gelecek seyircilerin kimlik kontrolünden geçirileceğini, böylece stada İngiliz girmesinin önleneceğini açıkladı. 
   AİGNER, her iki takım oyuncularının, provokasyondan kaçınmaları için görüşmeler yapılacağını da bildirdi. Ulusoy, "Her türlü güvenlik önlemi alınmıştır. Buna İngilizler'in de inanmasını istiyoruz. Maç sahada başlayacak ve sahada bitecektir. Kimse dostluğumuzu bozamayacaktır" dedi. İngiltere Federasyonu Başkanı Geoffrey Thompson da, sağduyu ve ilgiye teşekkür etti, "Taraftarlarımız ilk kez maçı evden izleyecekler" diye konuştu. 
   
</TEXT>
</DOC>
