<DOC>
<DOCNO> 197235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun06.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakan Yardımcısı Türkiye ile ABD daha yakınlaştı 
</HEADLINE>
<TEXT>

     ABD Dışişleri Bakan Yardımcısı Richard Armitage, İstanbul'da meydana gelen bombalı saldırıların, aralarında Türkiye ve ABD'nin de olduğu uygar ulusları birbirine yaklaştırdığını belirterek, yeni saldırılar düzenlenebileceği uyarısında bulundu. 
     Armitage, NTV'ye verdiği özel demeçte, İstanbul'daki saldırıların Türk-Amerikan ilişkilerini kötü etkilemesi olasılığına ilişkin bir soru üzerine, ''Hayır, tam tersine. Türkiye'deki korkunç trajediden sonra daha bile yakınız. Bu konuda aramızda neredeyse kan bağı var. Bize 11 Eylül'de olanlar, Türkiye'de bir haftada iki defa gerçekleşti. Bütün bunlar bizi birbirimize daha da yakınlaştırıyor'' diye konuştu. 
     ABD Dışişleri Bakanı Colin Powell'dan sonra bakanlığın en yetkili ismi olan Richard Armitage, uygar dünyanın saldırı altında olduğunu, bu saldırıların da, terörizmle savaşın uzun süreceğine ilişkin uyarı olarak görülmesi gerektiğini söyledi. 
     
     ''NEDEN TÜRKİYE '' 
     İstanbul'daki patlamalar için, El Kaide'nin Türkiye'yi neden seçtiği ve neden şimdi bu saldırıyı gerçekleştirdiği sorusuna karşılık Armitage, ''El Kaide, uygar uluslara saldırıyor. Türkiye'ye, insan hayatına değer verdiği, özgürlükler olduğu, demokrasi olduğu için saldırdı'' dedi. 
     Saldırıların devam etme olasılığına karşı Armitage, ''Türkiye'nin benzer bir trajediye maruz kalmaması için Tanrıya dua ediyorum'' yanıtını verdi. Armitage, ''Bu kritik dönemde biz ABD olarak, dünyanın çeşitli yerlerindeki büyükelçiliklerimize uyarı gönderdik. Çünkü şu sıralarda özellikle çok uyanık olmamız gerekiyor. Bizim düşmanımız, sizin de düşmanınız. Tekrar saldırmaya teşebbüs edeceklerdir. Türkiye'de veya burada bir daha başarılı olmamaları için Tanrıya dua ediyoruz'' diye konuştu. 
     Armitage, ABD'nin Türkiye'ye yardım önerdiğinin hatırlatılması üzerine, uzun zamandır Türkiye ile ABD arasında istihbarat ve polis bilgileri konularında iyi işleyen bir işbirliği bulunduğuna işaret etti. Richard Armitage, Türkiye'ye, gereken her türlü yardımı yapmaya hazır olduklarını ifade ettiklerini, bilgi değişiminin devam ettiğini ve ellerine geçen her türlü bilgiyi hemen paylaşacaklarını kaydetti. 
     Bu arada Armitage, Amerikan halkının ve ABD Dışişleri Bakanlığı'nın, Türk ve İngiliz halklarının çektiği acılardan duyduğu üzüntüyü ifade etti. 
     
     TERÖR ÖRGÜTÜ PKK KADEK İLE MÜCADELE 
     Türkiye'nin bundan sonra çok daha uyanık olacağından kuşku duymadığını belirten Armitage, Washington'u ziyaret eden Genelkurmay İkinci Başkanı Orgeneral İlker Başbuğ ile görüşmesinde de bu konuyu ele aldıklarını ve Türk güvenlik güçlerinin, saldırıları aydınlatıp suçluları yakalayacağına güveninin tam olduğunu söyledi. 
     Orgeneral Başbuğ'un, ABD'nin Kuzey Irak'ta terör örgütü PKK'ya karşı eylem planladığı açıklamasının hatırlatılması üzerine Armitage, ''PKK KADEK bir terör örgütüdür ve varlığını sürdürmesine izin verilemez. Bu konuda çok güçlü şekilde görüşümüzü dile getirdik. Türkiye ile çok yakın, dikkatli bir koordinasyon içinde olacağız. Ancak zamanlama, kamuoyu önünde açıkça konuşabileceğim bir konu değil'' dedi. 
     ABD'nin, terör örgütü PKK'ya karşı askeri operasyon olasılığına yönelik bir soru üzerine Armitage, ''terörist bir örgüt olarak PKK KADEK, hakkında karar vereceğimiz her şeyi hakkediyor. Hiçbir seçeneği göz ardı etmiyoruz'' yanıtını verdi. 
     
</TEXT>
</DOC>
