<DOC>
<DOCNO> 159576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur34.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümlünün itirafı "Uyuşturucu cezaevinde daha bol" 
</HEADLINE>
<TEXT>

     - Ümraniye Cezaevi'nde uyuşturucu kullanımını konu alan konferansa katılan cinayet ve gasp suçundan hükümlü Y.K, 20 yıldır uyuşturucu bağımlısı olduğunu ifade ederek, cezaevinde esrar kullanmaya devam ettiğini söyledi. 
     Üsküdar Başsavcılığı tarafından Ümraniye Cezaevi'nde ''Uyuşturucu Bağımlılığı ve Ruh Sağlığı'' ile ilgili konferans düzenlendi. 
     Bakırköy Ruh ve Sinir Hastalıkları Hastanesi Başhekimi Doç. Dr. Arif Verimli tarafından verilen konferansta söz alan hükümlü Y.K, 1971 yılında uyuşturucuya başladığını, eroin bağımlılığından hastanede gördüğü tedaviyle kurtulduğunu belirterek, ancak esrar kullanmayı bırakamadığını söyledi. 
     Sinirli bir yapısı olduğunu, en ufak bir olayda hem arkadaşlarıyla hem de cezaevi görevlileriyle tartıştığını anlatan Y.K, ''Esrar kullandığımda sakinleşiyorum. O nedenle de esrarı bırakamıyorum. Esrarın benim üzerimde olumlu bir etkisi var'' dedi. 
     Doç. Dr. Arif Verimli de, içildiğinde sakinlik hissi vermesinin, esrarın olumlu bir madde olduğunu göstermeyeceğini belirterek, ''Esrarın senden götürdüklerini ölçmemiz lazım. Sinirlenmemeni sağlamak için esrar yerine bilimsel yöntemler kullanılabilir'' diye cevap verdi. 
     Başka bir hükümlünün, ''Bazı doktorlar, özellikle şeker hastalarına, zararlı olmadığını ileri sürerek esrar kullanmalarını tavsiye ediyor. Bu doğru mu '' şeklindeki sorusu üzerine Doç. Dr. Verimli, hiçbir doktorun hastasına esrar içmesi tavsiyesinde bulunduğunu duymadığını kaydederek, böyle bir tavsiyede bulunan doktorun sağlığından şüphe edeceğini söyledi. 
     Konferanstan sonra gazetecilere açıklama yapan Y.K, bugüne kadar Türkiye'nin değişik yerlerindeki birçok cezaevine girip çıktığını anlatarak, ''Uyuşturucu madde, cezaevinde dışarıdan daha bol. Parası olan rahatlıkla ulaşabiliyor'' diye konuştu. 
     
     KONFERANS 
     Doç. Dr. Verimli, normal ve çağdaş toplumlarda insan davranışının düzenlenmesinde çocukluktan başlayarak ceza ve ödül dengesinin kurulmasının çok önemli olduğuna işaret etti. 
     Son zamanlarda ödüle ağırlık vererek, olumsuz davranışları eğitimle ortadan kaldırma eğiliminin hakim olduğunu kaydeden Doç. Dr. Verimli, ''Cezası bitip topluma geri dönenlerin, yeniden suç işlememeleri, cezaevlerine dönmemeleri bakımından, bireylerin ruh sağlığı açısından teker teker ele alınmasının yüzde 40 civarında katkısı vardır'' diye konuştu. 
     Doç. Dr. Verimli, Türkiye'de lise öğrencileri arasında yapılan bir araştırmaya göre, esrar kullanma oranı 1991 yılında yüzde 1'den az iken, 1995 yılında yüzde 4'e yükseldiğini, tiner ve uçucu madde kullananların oranın ise yüzde 8 civarında olduğunu ifade ederek, bunun endişe verici bir artış olduğunu bildirdi. 
     Sigaraya başlama yaşının ise 12'ye düştüğünü kaydeden Doç. Dr. Verimli, sigaranın, madde kullanımının ilk kapı açıcısı olabileceğini de vurguladı. 
     Doç. Dr. Verimli, gençlerin uyuşturucu maddeye başlamalarında arkadaş baskısı, merak ve ısrar gibi etkenlerin başta geldiğini söyledi. 
     
     CEZAEVİNDEKİ ETKİNLİKLER 
     Üsküdar Cumhuriyet Başsavcısı Kemal Canbaz da, tutuklu ve hükümlüleri topluma kazandırmak, serbest hayata alıştırmak, meslek edindirmek ve çeşitli konularda eğitim vermek amacıyla bir dizi çalışmalar yaptıklarını anlattı. 
     Ümraniye Cezaevi'nde tutuklu ve hükümlüler için çeşitli konferansların yanı sıra kuaförlük kursu açtıklarını, masa tenisi ve satranç turnuvası düzenlediklerini, okuma yazma kursları verdiklerini ifade eden Canbaz, yoğun ilgi üzerine bağlama, elektrik ve ev aletleri tamir kursları da açacaklarını bildirdi. 
     
</TEXT>
</DOC>
