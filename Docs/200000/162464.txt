<DOC>
<DOCNO> 162464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko27.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi Markiz Pastanesi, 23 yıl aradan sonra yeniden açılıyor 
</HEADLINE>
<TEXT>

     Nice evlenme tekliflerine sahne olan, kravatsız, şapkasız girilmeyen tarihi Markiz Pastanesi, 23 yıl aradan sonra, 1840'ların ''Passage Orientale'' adlı pasajına da adını vererek İstanbullularla buluşuyor. 
     Aksoy Grubu'nun 1993 yılında satın aldığı, 5-6 milyon dolarlık yatırım yaptığı pasaj ve pastanenin Ekim ayında faaliyete geçmesi planlanıyor. 
     Perakende, yiyecek, içecek ve eğlence sektöründe servis veren ürün kategorilerinde kendi alanında lider markaların ve işletmelerin buluşacağı Passage Markiz'de kadın ve erkek giyim, iç giyim, ayakkabı, aksesuar, ev ve gıda kategorilerinin yanı sıra kafe, restorant, bar ve eğlence mekanları bulunacak. 
     2 bin 374 metrekarelik alana sahip pasaj, 5 kattan oluşuyor ve içindeki dükkanların yüzde 70'i inşaatı henüz tamamlanmamasına rağmen şimdiden kiralanmış durumda bulunuyor. 
     Passage Markiz ve Markiz Pastanesi'nin tanıtımı, AK'S Danışmanlık Başkanı Nur Akgerman tarafından yapıldı. 
     Akgerman 1993 yılında Aksoy Grubu'na geçen pasajın 10 yıla uzanan bir yatırım ve özenli bir çalışmayla yeniden doğduğunu söyledi. 
     Markiz'in faaliyet gösterdiği dönemde bir rüya olduğunu belirten Akgerman, ''Ne yazık ki bu rüya kesintiye uğradı ve çeyrek asıra yakın bir süre sessiz bir şekilde bekledi'' dedi. 
     Akgerman, yapılan çalışmanın Beyoğlu'ndaki diğer tarihi pasajların yenilenmesine örnek teşkil etmesini diledi. 
     
     NİCE EVLENME TEKLİFLERİNE SAHNE OLDU 
     Akgerman belli bir yaşın üstündeki herkesin bir Markiz anısı olduğunu belirterek ''Markiz Pastanesi nice evlenme tekliflerine sahne olmuş bir yer. Burası öyle bir yermiş ki kravatsız, şapkasız girilmezmiş ve bunun için yakında şapka kiralayan bir dükkan bulunurmuş'' diye konuştu. 
     Tarihsel dokunun korunduğu ama yeni etkilerin de getirildiği bir konsept yaratıldığını ifade eden Akgerman, pasajın kişiye özel hissi veren bir havası olacağını söyledi. 
     Toplantı sonrası inşaa halindeki Markiz Pastanesi ve pasajı gezildi. Pastanede 13 Temmuz 1966 tarihinde eşine evlenme teklif eden Sabahattin Tuna da toplantıya katılarak anılarını tazeledi. 
     Tuna, burada evlenme teklif ettikten sonra 1967'nin Ocak 13'ünde nişanlandıklarını, 13 Temmuz'da da evlendiklerini söyledi. 
     Pasajın sahibi Mustafa Aksoy da bu yeri 1993 yılında satın aldıklarını, ancak izin almalarda yaşanan gecikmelerden dolayı hizmete açamadıklarını belirtti. 
     
     MARKİZ ADI KOLEKSİYONLA YAŞATILACAK 
     Yeniden yapılanan Passage Markiz bünyesinde yer alacak, tarihe malolmuş Markiz Pastanesi'nin isminin yaşatılması ve ölümsüzleştirilmesi amacıyla Markiz markası adı altında özel bir koleksiyon yaratılacak. 
     Masa üstü aksesuarlar, mutfak tekstili, kırtasiye, ev tekstili ve hediyelik eşya gibi bir çok ürün gamında yaratılacak Markiz adı altındaki özgür tasarımlı ürünler için mağazacılık, toptan, lisanslı üretim ve satış hakları verilecek. 
     Başlatılacak ''Markiz Yeniden'' kampanyası kapsamında Markiz adını yaşatmak ve ölümsüzleştirmek amacıyla Markiz pastanesiyle ilgili anılar ve her türlü görsel ve yazılı malzemeler 16 Haziran-31 Ağustos 2003 tarihleri arasında toplanarak sergi ve belgesel çalışmalarına başlanacak. 
     Toplanan doküman eşya ve anılar oluşturulacak seçici kurulun onayından geçerek kampanya çerçevesinde Passage Markiz'in açılış döneminde sergilenecek. 
     Toplanan tüm eserlerle ilgili sergi sonrası belgesel çalışmalarına başlanacak. 
     Toplantı salonunda Markiz pastanesinin eski görüntülerinin yer aldığı fotoğraflar, çikolata kutuları, hesap pusulası ve pastaneyle ilgili yazılmış şiirler, içki mönüsü de sergilendi. 
     
     PASSAGE ORIENTALE 
     Passage Markiz adını alan Passage Orientale, Pania pasajından sonra Pera'nın en eski pasajı özelliğine sahip bulunuyor. 
     1840 yılında açılan pasaj, cumhuriyetten itibaren Şark Aynalı Çarşı olarak anılmaya başladı. Çarşı 1990'ların başında kapanarak depo haline geldi. 
     Markiz Pastanesi ise LeBon adıyla faaliyet gösterirken 1840 yılında Avedis Çakır tarafından satın alındı. Şark Aynalı Çarşı'nın köşesinde bulunan pastanenin ismi Avedis Çakır'ın Fransa'daki Markiz fabrikasında üretilen çikolatalara düşkünlüğünden dolayı Markiz olarak değiştiriliyor. 
     Haldun Taner'in çabaları sonucu 1977 yılında Eski Eserler ve Anıtlar Yüksek Kurulu tarafından korumaya alındı. Pastanenin duvar fayansları Arnoux, ''Art nou veau'' ve fırını Leuminier imzalı. Tavan kartonpiyer süsleri ise 1945 yılında Ermeni usta Cezerliyen tarafından yapıldı. 
     
</TEXT>
</DOC>
