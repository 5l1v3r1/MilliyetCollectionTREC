<DOC>
<DOCNO> 187135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/dunya/dun02.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
California seçimini yaptı 
</HEADLINE>
<TEXT>

      DIŞ HABERLER SERVİSİ 

   
   ABD'nin en büyük eyaleti California, skandallarla dolu bir kampanyanın ardından tarihi valilik seçimi için sandık başına gitti. Seçimde, Demokrat Partili Vali Gray Davis'in görevden alınması halinde, Hollywood yıldızı Arnold Schwarzenegger'in, California'nın yeni patronu olması bekleniyor. 
   Dünyanın en büyük beşinci ekonomisine sahip California eyaletine kayıtlı 15 milyon seçmen, gazetemizin baskıya girdiği saatlerde, önce Demokrat Partili Vali Gray Davis'in görevde kalıp kalmaması için oy kullanmak, sonra da "Davis görevden alınırsa kim vali olmalı " sorusuna yanıt olarak, 135 kişilik aday listesinden seçim yapmak üzere sandık başındaydı. Vali Davis'in görevden alınması yönündeki oylar yüzde 50'yi geçerse, Davis'in yerine geçmek isteyen adaylar arasında en yüksek oyu alan kişi, yeni vali olacak. En iddialı aday Cumhuriyetçi Arnold Schwarzenegger, kadınlara sarkıntılık ettiği ve Hitler'e hayranlık duyduğu iddialarına rağmen, anketlerde önde gidiyor. Anketlere göre, Vali Davis'in görevden alınması ihtimali yüzde 50'nin üzerinde, Schwarzenegger'in oy oranı da yüzde 36 ila 40 arasında. 
   California halkı, enerji krizi ve 38 milyar doları bulan borçlar nedeniyle, Vali Davis'in görevden alınması için 1 milyon imza toplamış, böylece seçim süreci başlamıştı. Davis, 2002 Kasım ayında ikinci kez vali seçilmişti. 
   
   
</TEXT>
</DOC>
