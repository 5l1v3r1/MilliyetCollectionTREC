<DOC>
<DOCNO> 166087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/dunya/adun.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak’ta her gün bir Amerikalı öldürülüyor 
</HEADLINE>
<TEXT>

ABD, Irak’ta güvenliği sağlamakta zorlanıyor. Saldırılarda neredeyse kayıpsız gün geçirmeyen ABD ordusundan son iki gün içinde üç asker daha öldürüldü 
     DIŞ HABERLER SERVİSİ 

     Irak’ta ABD birliklerine yönelik saldırılar ve enerjiyle petrol tesislerine düzenlenen sabotajlar rutin hale gelirken, dün günlerdir kayıp olan iki Amerikan askerinin cesetleri Bağdat’ın kuzeyinde bulundu, önceki gün ise bir Amerikan askeri çatışmada öldü, bir diğeriyse boynundan vuruldu, 11 yaşındaki bir erkek çocuğu da militan sanılarak ABD askerleri tarafından öldürüldü. 
     Sadece son iki gün içinde Irak’ta meydana gelen saldırılar, bu ülkeyi kolayca işgal eden ve Saddam rejimini deviren ABD ve İngiltere’nin bu ülkede modern ve demokratik bir rejim inşa etme iddiasını hayata geçirmelerinin o kadar da kolay olmayacağını gösteriyor. 
     
     Kayıp sayısı 63 
     ABD Başkanı George W. Bush’un Irak’ta büyük çatışmaların sona erdiğini açıkladığı 1 Mayıs’tan bu yana ölen Amerikan askerlerinin sayısı dün bulunan iki cesetle birlikte 63’e çıktı. Uluslararası haber ajansları, gerilla tarzı saldırıların Irak’ta görevli koalisyon askerlerinin morali üzerinde son derece olumsuz bir etkide bulunduğunu belirtiyor. 
     Amerikan güçlerine karşı son saldırı cuma gecesi 11’de düzenlendi. Bağdat’ın kuzeyindeki Şii mahallesi Tavra’ya giden bir konvoya atılan el bombası bir ABD askerinin ölümüne, 4’ünün de yaralanmasına neden oldu. Yine önceki gün vurulan ancak ağır yaralanan bir Amerikan askeriyse ironik bir şekilde Irak halkının gönlünü kazanmakla görevlendirilmiş bir uzmandı. Kazımiye Mahallesi’ndeki bir dükk ndan DVD almak isteyen asker, parayı satıcıya uzattıktan birkaç saniye sonra ensesinden vuruldu. 
     
     Cesetleri bulundu 
     Geçen çarşambadan bu yana HumVee cipleriyle kayıp olan 2 Amerikan askerinin ise, dün cesetleri bulundu. Cesetlerin Bağdat’ın kuzeyinde bulunduğu açıklanırken, ayrıntı verilmedi. 
     Hava sıcaklığının 47 santigrat dereceyi bulduğu Bağdat’ta kente elektrik sağlayan tesislerin sabote edilmesiyse kentin büyük bölümünü günlerdir elektriksiz bırakmış durumda. Kavurucu sıcakta en büyük gereksinim olan klimaların ve buzdolaplarının çalışmaması halkın koalisyon güçlerine öfkesini artırıyor. Geceleri ise, zifiri karanlıktaki Bağdat sokakları haydutların ve yağmacıların denetimine giriyor. 
     
Powell, ABD halkından sabır istedi      ABD Dışişleri Bakanı Colin Powell, Irak’ta Amerikan askerlerine yapılan saldırılar sonucu meydana gelen ölümler yüzünden ABD kamuoyunda artan tansiyonu düşürmek için halktan sabırlı olmalarını istedi. ABD’de Ulusal Halk Radyosu’nda bir programa katılan Powell, "Amerika halkına söylemek isteriz ki bunun tehlikeli bir operasyon olduğunu başından beri biliyorduk. Amerikan halkının durumu kavrayıp sabır göstereceğini umuyorum" dedi. 
     ABD Savunma Bakanı Donald Rumsfeld ise, koalisyon güçlerine yönelik saldırıları genellikle adi suçluların düzenlediğini öne sürdü. Saddam’ın, savaştan az önce 100 bin adi suçluyu serbest bıraktığını hatırlatan Rumsfeld, "Bunlar Irak halkına yardımcı olmayacak işler yapıyorlar" dedi. 
     
İngilizler geri döndü      İngiliz birlikleri, arama yapan altı arkadaşlarının 24 Haziran’da silahlı siviller tarafından öldürülmesi üzerine çekilmek zorunda kaldıkları El Mecer El Kebir kasabasına dün öğleden sonra yeniden, ancak bu kez elleri tetikte girdiler. Aynı kasabada dün sabah çekilen fotoğrafta ise, devriye gezen silahlı Iraklılar görülüyordu. 
     

</TEXT>
</DOC>
