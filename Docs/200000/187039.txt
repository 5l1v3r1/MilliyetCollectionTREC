<DOC>
<DOCNO> 187039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/soneko23.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın yeniden imarı için 50 milyar dolar gerekiyor... 
</HEADLINE>
<TEXT>

     Irak'ın savaşlar ve ambargo yüzünden harap olan altyapı sistemlerinin yeniden imarı için 2004 ve 2007 arasındaki 4 yılda toplam 50 milyar dolar dış yardıma ihtiyaç duyduğu bildirildi. 
     ABD tarafından belirlenen Irak Yönetim Konseyi'nin Planlama Bakanı Mehdi Hafız, yardım aramak için çıktığı Avrupa turu sırasında İsveç'in başkenti Stockholm'de düzenlediği basın toplantısında, özellikle elektrik, su, sağlık ve eğitim sektörlerinde altyapı şebekelerinin imarının aciliyet taşıdığını söyledi. 
     Iraklı yetkilinin tahmininin, Irak ekonomisinin yeniden canlandırılması için aynı sürede ihtiyaç duyulan parayı 35.6 milyar dolar olarak hesaplayan Birleşmiş Milletler-Uluslararası Para Fonu-Dünya Bankası ortak tahminini aşması dikkati çekti. 
     ''Şimdiden pek çok yardım sözü aldıklarını'' belirten Hafız, ''gereken miktarı bulmakta iyimser olduklarını'' ifade etti. 
     Irak'ın imarı için Avrupa Birliği başlangıç olarak 200 milyon euro 234 milyon dolar yardım taahhüdünde bulunmuş, Japonya da toplam 4 ya da 5 milyar dolarlık yardım sağlamaya hazır olduğunu açıklamıştı. 
     ABD Kongresi'nden Irak ve Afganistan'daki ABD operasyonlarının finansmanı için 87 milyar dolarlık bütçe talebinde bulunan ABD Başkanı George Bush da, bu paranın 67 milyarının askeri harcamaların, 20 milyarının da Irak'ın imarının finansmanı için kullanılacağını açıklamıştı. 
     
</TEXT>
</DOC>
