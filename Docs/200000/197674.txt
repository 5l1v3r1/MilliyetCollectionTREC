<DOC>
<DOCNO> 197674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sontur30.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Terör olayları Türkiyeyi yolundan çeviremeyecek 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, terörizmle mücadelede dayanışmanın şart olduğunu belirterek, terör olaylarının Türkiye'yi hiçbir zaman yolundan çeviremeyeceğini kaydetti. 
     Gül, Dışişleri Bakanlığı Konutu'nda, Almanya Dışişleri Bakanı Joschka Fischer'le yaptığı görüşmelerin ardından, düzenlenen ortak basın toplantısında, Fischer'in İstanbul'daki saldırıların ardından Türk halkına destek vermek için Ankara'ya geldiğini ve kendisi ve Alman hükümeti adına taziyelerini ilettiğini söyledi. 
     Fischer ve Alman hükümetinin bu jestinin hiç unutulmayacağını ifade eden Gül, görüşmelerinde, terör olaylarının nasıl olduğu, bağlantılarının kimler olduğu gibi konularda bilgi alışverişinde bulunduklarını belirtti. 
     Gül, ''Görüşmelerde terörle mücadeledeki kararlılığımızı tekrar ettik. Terörle mücadelede büyük bir dayanışmanın şart olduğunu karşılıklı teyit ettik'' diye konuştu. 
     Görüşmelerinde Türkiye'nin AB süreci konusunun da ele alındığını söyleyen Gül, Türkiye'de bu çerçevede yapılan reformlara ve Müslüman bir ülke olarak demokratikleşme yolunda ilerlemesine duyulan takdirin ortaya konduğunu belirtti. 
     Gül, ''Bu tip terör olaylarının Türkiye'yi hiçbir zaman yolundan çeviremeyeceğini, hükümetimizin kararlı bir şekilde demokratikleşmeye ve reform paketlerini sürdürmeye devam edeceğini açıkladık'' dedi. 
     
     THE TİMES'İN HABERİ 
     The Times gazetesinin, Scotland Yard'ın, İstanbul'daki saldırılarda rol alan teröristlerle ilgili araştırma için Bingöl'e terör uzmanlarından oluşan bir ekip göndermeyi planladığı yönündeki haberinin hatırlatılması üzerine, bunun bir gazete haberi olduğunu söyleyen Gül, emniyet ve polis güçlerinin gerekli çalışmaları yaptığını ve çok kısa sürede teröristlerin kim olduğunu tespit ettiklerini belirtti. Gül, ''Birçok tutuklama var'' dedi. 
     Terörle mücadelede başka ülkelerle işbirliğinin söz konusu olduğunu kaydeden Gül, ''Ama bu kadar detayın olup olmayacağı emniyet güçlerimizin bileceği bir iştir. Şu anda Bingöl'e gitmeleri, orada araştırma yapmaları veya tutukluları sorgulamaları diye birşey söz konusu değil'' diye konuştu. 
     
</TEXT>
</DOC>
