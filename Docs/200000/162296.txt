<DOC>
<DOCNO> 162296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sonspo25.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazio'dan Emre için Stankoviç artı 5 milyon dolar... 
</HEADLINE>
<TEXT>

     İtalyan spor basınında yer alan transfer haberlerinde, FC İnter'de oynayan Emre Belözoğlu'nun SS Lazio'ya gideceği haberleri son günlerde ağırlık kazanırken her geçen gün bir başka Laziolu oyuncuyla Emre'nin takası gündeme geliyor. 
     Tutto Sport gazetesinde birinci sayfadan bugün verilen ''Stankoviç'i almak için Emre'ye yol veriliyor'' başlıklı haberde, İnter'in, Sırp futbolcu Dejan Stankoviç'i transfer etmek için kulübü Lazio'ya 5 milyon Euro artı kiralık olarak Emre'yi vermeyi önerdiği ileri sürüldü. Lazio Teknik Direktörü Roberto Mancini'nin Emre'ye her zaman büyük hayranlık duyduğu kaydedilen yazıda, ''Eğer operasyon tamamlanırsa Mancini istediği Emre'ye nihayet kiralık olarak kavuşacak'' denildi. 
     İtalyan basında daha önce yer alan transfer söylentilerinde, İnter'in Lazio'dan Stam veya Fiore'yi almak için de Emre takasını önerdiği iddia edilmişti. 
     Bu arada Tutto Sport'ta yapılan yorumlarda, Cuper'in 4-4-2'lik oyun sisteminde genç Türk futbolcunun doğal yeri olan ortasahanın ortasına yakın olan sol tarafta veya ortasaha ile hücum arasında destek verecek şekilde oynamasının zor olduğu, yedek oturma riskiyle karşı karşıya kalabileceği savunuldu. 
     Gazeteye göre 24 yaşındaki Stankoviç'in ise İnter'in ortasahanın ortasında ve sağ kanatta rahatlıkla yer bulabileceği kaydedildi. 
     
</TEXT>
</DOC>
