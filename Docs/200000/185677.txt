<DOC>
<DOCNO> 185677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/siyaset/siy06.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP seçime giremeyecek 
</HEADLINE>
<TEXT>

   ANKARA Milliyet 

   
   3 Kasım seçimine ilişkin vereceği karar beklenen YSK'nın daha önce verdiği çok sayıda emsal karar da tartışma yarattı. Seçimin veya DEHAP oylarının iptal edilmesi gerektiğini savunanlar, YSK'nın Erdoğan, Bahattin Şeker ve İstanbul Belediye Meclisi seçimleri kararlarını emsal gösteriyor. YSK Başkanı Tufan Algan, 8 Eylül'de "Dünden Bugüne Tercüman Gazetesi"ne yaptığı açıklamada, eski kararların tartışılmasının yersiz olduğunu, YSK'nın yeni bir içtihat oluşturacağını belirterek, şunları söylemişti "1968'de Adalet Partili Belediye Meclisi üyelerinin üyelikleri düşmüştü. Çünkü o tarihte yürürlükte olan Belediye Yasası'nda böyle bir hüküm vardı. Oysa bugün DEHAP'a verilen geçerli oyları geçersiz saymak için bir kanun hükmü yok. Şeker ve Erdoğan kararları bugünkü duruma uymuyor." 
   YSK 3 Kasım seçimlerini iptal ederse, yeni seçime örgütlenmesini tamamlamamış sayılan DEHAP katılamayacak. Ancak YSK seçim kararını Meclis'e bırakır ve Meclis de yeni bir seçim yapılması kararı alırsa örgütlenmesini tamamlamış tüm partiler seçime katılabilecek. 
   
   
</TEXT>
</DOC>
