<DOC>
<DOCNO> 184570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/soneko25.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Heyeti, resmi temaslarına Pazartesi günü başlayacak... 
</HEADLINE>
<TEXT>

     Türkiye Masası Şefi Rıza Moghadam başkanlığındaki IMF heyeti, Ankara'daki Resmi temaslarına Pazartesi günü başlayacak. 
     Edinilen bilgiye göre, 6. Gözden Geçirme çalışmaları kapsamında temaslarına İstanbul'dan başlayan heyetin buradaki görüşmeleri, iki gün sürecek. 
     Heyetin, MÜSİAD ve TÜSİAD ile görüşeceği açıklanırken, temaslar çerçevesinde Bankalar Birliği, Yabancı Sermaye Derneği ile görüşmeleri bekleniyor. 
     Daha sonra Ankara'ya geçecek olan heyet, Pazartesi gününden itibaren çalışmalarını ağırlıklı olarak Hazine Müsteşarlığı'nda sürdürecek, ilgili Bakan ve kuruluşlarla görüşecek. 
     IMF Türkiye Temsilcisi Odd Per Brekk, dün yaptığı açıklamada, heyetin temaslarında ağırlıklı olarak ''2003 yılı bütçe uygulamaları ile 2004 yılı bütçe hazırlıkları ile yapısal reformlar ve özelleştirmeyi'' ele alacağını ifade etmişti. 
     Brekk, 6. Gözden Geçirmenin Ekim sonu ya da Kasım ayı başında onaylanabileceğini ve 500 milyon dolarlık kredi diliminin serbest bırakılmasının önünün açılacağını bildirmişti. 
     
</TEXT>
</DOC>
