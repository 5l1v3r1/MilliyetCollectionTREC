<DOC>
<DOCNO> 187425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/spor/ykoksaldi.html </URL>
<DATE> 2003/10/09/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Rakibi tanımak 
</HEADLINE>
<TEXT>

   
   Eriksson, 2002 Dünya Kupası elemelerinde Almanya ile eşleşmelerini "Bu maçlar için yaşarsınız" diye yorumlamıştı. 7 Eylül 2001'de Almanya'yı deplasmanda 5-1 yendikleri maç öncesinde şimdi Owen'da olduğu gibi Beckham belirsizliği yaşamışlardı, ama ilk 11'deydi. 11. dakikada Almanya öne bile geçmişti. İngilizlerin maçı buradan çevirmesi Eriksson'la gelen değişimin ürünü müydü Nispeten evet. Dünya Kupası'nda rakip ve koşulları hatırlayalım Arjantin, beraberliğin üst tura yettiği Nijerya, İsveç, Danimarka ve Brezilya. 1-0 yendikleri Arjantin karşısında serttiler ve sadece 35'lik topa sahip olma oranları vardı. Nijerya'dan 0-0'ı çıkardılar. Danimarka karşısındaki erken goller zihin avantajını ele geçirmelerini sağlamıştı. Tüm 2. yarı mahkum kaldıkları İsveç maçını, Eriksson şöyle yorumlamıştı "Uzun top oynamaktan öteye gidemeyen, eskilerin İngilteresinin kötü bir yansıması gibiydik". Brezilya'yı da bozmalarına rağmen teknik ve dengeye karşı koyamadılar. 
   Ama zor maçlarda takımın dayanağı Ferdinand - Campbell savunma göbeği beklenmedik sorunla dağıldı. Ferdinand'ın yokluğu Owen'dan daha zarar verici. 20 Ağustos'daki Hırvatistan hazırlık karşılaşmasında Ferdinand'a, Terry eşlik etmişti. Tecrübesiz genç bu maçta sol kanattaki savunma eksiği nedeniyle zorlanmış, hava toplarını rakibe vermişlerdi. Eriksson, İngiliz klasiğini kırmaya çalışsa da en önemli silahlarının başında defansın önünden süratle çıkarttıkları uzun toplar geliyor. Beckham, Scholes, Gerard kadar yedek Lampard bu işte hatırı sayılır isimler. Beckham'ın topu kanatlar arasında çevirebilme becerisinin yanında Real Madrid'deki yeni defansif görevi İngilizler için ikramiye olacak. Tabi orta sahalarının kontrada ne kadar başarılı olabileceği tüm maç planlarını etkileyecek. Owen'sız veya sakat Owen ile ciddi sekteye uğrayacaklar. Bu noktada bizi endişelendirmesi gereken onların gücü kadar kendi zaaflarımız. İç saha maçlarda iki stoper, Bülent - Alpay'ın kademe ve adam paylaşım hataları yapıyor, oyunu ileride kurduğumuz için kanatlara orta alandan yardım gelmediğinde açık veriyoruz. Tugay defans önündeki alternatifsiz adam gibi ancak eskisi kadar çabuk değil ve fazla boş alan bıraktığımızda savunmada aksıyor. Ortada rakibin 5'liye kayacak kalabalığını düşünürsek kafa tutacak bir ekstra güç gerekebilir. Bu da forveti muhtemel kurgu dışına çıkarmak demek. Konfederasyon Kupası'nda 4'lü savunmada oynayan İbrahim verimli değildi. İleriye yerleştiğinde çok etkili olmuştu. Sol bek sıkıntısı var ve kanatlardaki 2. adamların savunmayı desteklemesi gerek. 
   İlk maçta teknik heyetimiz, takımı odaklama ve taktik uygulamada istediğini yapamadı. Maçın gidişatına göre futbolcularımız sorumluluk alamadı. İngilizler ise planlarını gerçekleştirdi. Takımın durgunluğunu sadece psikolojiye bağlarsak rakibi ciddiye almamış oluruz. Eriksson ve İngiltere korkulması değil, ama saygı gösterilmesi gereken birliktelik. Türkiye favori, gıpta edilen bir kadro var. Ama final maçlarını oynamak farklı bir havadır ve alışkanlıktır. Futbol dışı olaylardan arınıp futbolu düşünebilen ve taktik disiplini koruyan istediğini alacak. 
   
      
</TEXT>
</DOC>
