<DOC>
<DOCNO> 199885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/ekonomi/eko05.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş yıl hapsi istendi 
</HEADLINE>
<TEXT>

   Aralarında Mehmet Emin Karamehmet'in de bulunduğu Pamukbank'ın beş eski yöneticisi hakkında açılan emniyeti suiistimal davasında beş yıl hapis isteniyor 
      İSTANBUL Milliyet 
   
   Tasarruf Mevduatı Sigorta Fonu'na TMSF devredilen Pamukbank'ın eski yönetim kurulu başkan ve üyeleri hakkında ilk dava açıldı. Şişli Cumhuriyet Savcısı Ali Okusal'ın hazırladığı iddianamede, Mehmet Emin Karamehmet'in de aralarında bulunduğu beş kişi hakkında "back to back" krediler kullanılarak "emniyeti suiistimal" suçunu işledikleri gerekçesiyle her biri için beş yıla kadar hapis cezası istendi. 
   
   'Zarara neden oldular' 
   Pamukbank'ın eski yöneticileri hakkında emniyeti suiistimal suçunu işledikleri gerekçesiyle sürdürülen soruşturma tamamlandı. Şişli Cumhuriyet Savcılığı, Mehmet Emin Karamehmet, Osman Berkmen, Orhan Emirdağ, Tevfik Fikret Aktekin ve İsmail Sezer Bilgili hakkında dava açtı. Bankanın eski yönetim kurulu başkan ve üyeleri olan sanıkların Çukurova Grubu'na bağlı Çukurova Dış Ticaret'in de yönetiminde bulundukları belirtildi. 
   Sanıkların, Pamukbank'tan mali verileri olumsuz şirketlere kredi verip, bu kredileri devam ettirerek banka kaynaklarını kötüye kullanıp zarar etmesine neden oldukları ileri sürüldü. Aralarında Mehmet Emin Karamehmet'in de bulunduğu beş sanığın 'emniyeti suistimal' suçunu işledikleri gerekçesiyle beş yıla kadar hapisle cezalandırılmaları talep edildi. Dava önümüzdeki günlerde Şişli Asliye Ceza Mahkemesi'nde görülmeye başlanacak. 
   
   Back to back krediler    Teftiş Kurulu Başkanlığı'nca hazırlanan raporda, Çukurova Dış Ticaret'e, Esbank AG - Avusturya tarafından 16 Mart 1998'de 7.5 milyon dolarlık kredi kullandırıldığı ve karşılığında Pamukbank'ça aynı tarihte Zeytinoğlu Grubu firmalarından Zeytinoğlu A.Ş'ye 7.5 milyon dolarlık Bahreyn kaynaklı döviz kredisi kullandırıldığı belirtildi. Kredilerin karşılıklı kullandırıldığının 1 Haziran 1999'da Esbank ile imzalanan 'Borç Tasfiyesi ve Temlik Sözleşmesine' istinaden ödenmeyen kredi borçlarının taraf bankaların kendi gruplarına ait firmaların risklerini üstlenmesi yoluyla tespit edildiği raporda yer aldı. 
   
   
</TEXT>
</DOC>
