<DOC>
<DOCNO> 197843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sontur18.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı, bayram sabahı İstanbul Emniyet'inde idi... 
</HEADLINE>
<TEXT>

     İçişleri Bakanı Abdülkadir Aksu, ''Teröre karşı bütün vatandaşlarımız tarafından ortaya konulan birlik ve beraberlik örneği, gerçekten takdire şayandır'' dedi. 
     Bakan Aksu, İstanbul Emniyet Müdürlüğü'nün Vatan Caddesi'ndeki kompleksinin yemekhanesinde düzenlenen bayramlaşma törenine katıldı. 
     Bu sırada basın mensuplarının ''bayram mesajı olup olmadığını'' sordukları Aksu, bayramların, Türk insanının geleneği ve inancında önemli yeri bulunan özel günler olduğunu vurguladı. 
     Bayramların barışın, sevginin, kardeşliğin ve dostluğun öne çıktığı günler olduğunu dile getiren Aksu, şunları kaydetti 
     ''Ama hemen şunu belirteyim ki bu bayram, bu güzel duyguları tam yaşayamadık. Lanetli terör, son hafta yaşadığımız 2 terör olayı, bu güzel birlik ve beraberlik, sevgi ve kardeşlik ortamına bir kara leke gibi düştü. Ancak şunu hemen ifade ediyorum ki ulusça göstermiş olduğumuz, teröre karşı göstermiş olduğumuz tepki, teröre karşı bütün vatandaşlarımız tarafından ortaya konulan birlik ve beraberlik örneği, gerçekten takdire şayandır.'' Aksu, Emniyet Teşkilatı'nın da bu olaylarda 3 şehit verdiğini hatırlatarak, sözlerini şöyle tamamladı 
     ''Bu meslek, feragat ve fedakarlık isteyen bir meslektir. Arkadaşlarımız, vatandaşımızın canını, malını, ırzını korumak için, her zaman örnekleri görüldüğü gibi kendi canını kolaylıkla feda edebilecek bir feragat ve fedakarlık gösterecek seviyededir. Bu hasletlerinden dolayı kendilerini hem kutluyorum, hem bayramlarını tebrik ediyorum, hem de kendileriyle gurur duyduğumu ifade etmek istiyorum.'' 
     
     GENİŞ KATILIMLI BAYRAMLAŞMA... 
     Daha sonra İçişleri Bakanı Abdülkadir Aksu ile Başbakanlık Müsteşarı Ömer Dinçer, İstanbul Valisi Muammer Güler ve Emniyet Müdürü Celalettin Cerrah, törende hazır bulunan emniyet müdür yardımcıları, şube ve ilçe emniyet müdürleri, üst rütbeli emniyet görevlileri ile eş ve çocuklarının tek tek bayramlarını kutladı. 
     Emniyet Müdürü Cerrah'ın basın mensuplarının da tek tek bayramlarını kutladığı törene, Vali Güler'in eşi Neval ve kızı Burcu Güler, Cerrah'ın eşi Hülya ile kızları Merve ve Gözde Cerrah da katıldı. 
     
</TEXT>
</DOC>
