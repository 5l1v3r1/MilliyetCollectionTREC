<DOC>
<DOCNO> 189668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sondun11.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood'un güzelleri, gönüllerini şarkıcılara kaptırdı... 
</HEADLINE>
<TEXT>

     Sinema dünyasının Nicole Kidman, Cameron Diaz ve Gwyneth Paltrow gibi ünlü ve güzel oyuncuları, gönüllerini tanınmış şarkıcılara kaptırdı. 
     Internetteki ''eonline'' sitesinin derlemesine göre, eşi Tom Cruise ile yollarını ayırdıktan sonra ismi Jude Law, Robbie Williams, Russel Crowe gibi ünlülerle anılan Nicole Kidman, sonunda rock şarkıcısı Lenny Kravitz'de karar kıldı. 
     Sayısız dövmesi ve kabarık saçlarıyla ilgi çekici bir görüntüye sahip olan Kravitz ile asil, zarif ve modaya uygun şık giysileriyle dikkati çeken Kidman'ın ne derece uygun bir çift olduğu tartışılırken Kidman, nişan yüzüğünü parmağına taktı bile... Sihirbaz David Copperfield'ın yaşgünü partisinde görüldükten sonra birlikteliklerini saklamayan çift evlenmeye karar verirken, Kidman'ın şarkıcının kızı Zoe ile de sıcak bir ilişki kurduğu belirtiliyor. 
     
     ''KAÇAK GELİN'' DE USLANDI... 

     Hollywood'un iki gözde aktörü Brad Pitt ve Ben Affleck ile nişanlanan, ancak ufukta evlilik görününce vazgeçen ''kaçak gelin'' Gwyneth Paltrow da ünlü İngiliz ''Coldplay'' topluluğundan Chris Martin ile mutluluk tablosu çiziyor. 
     Paltrow, Martin için İngiltere'den bir türlü ayrılamazken, genç şarkıcı da son zamanda çalışmalarını tiyatroda yoğunlaştıran güzel yıldızı hemen her gösterisinde izliyor. 
     ''S.T.U.N'' topluluğunun solisti Chris Jarecki ise sinemanın güzel sarışını Alicia Silverstone ile birlikte... Silverstone ile Jarecki, gittikleri yerlerde mutlu bir çift görüntüsü çiziyor. 
     Ünlü şarkıcı Britney Spears ile henüz 7-8 yaşlarındayken ''Mickey Mouse Kulübü'' adlı çocuk programında tanışan ve yıllarca güzel yıldızdan ayrılmayan şarkıcı Justin Timberlake'in gönlünü ise bir ''melek'' çeldi. 
     ''Charlie'nin Melekleri'' filminin oyuncusu Cameron Diaz ile birlikte olan Timberlake, MTV müzik ödülleri töreninde de hemen hemen tüm ödülleri toplayarak hem ''aşkta'', hem ''işte'' şanslı olduğunu gösterdi. 

     
</TEXT>
</DOC>
