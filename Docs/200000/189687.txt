<DOC>
<DOCNO> 189687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/soneko08.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Türkiye'den TIR filosu kiraladı... 
</HEADLINE>
<TEXT>

     ABD'nin, Irak'taki askerlerinin gıda maddelerinin taşınması için Türkiye'den soğutucu donanımlı 300 TIR kiraladığı bildirildi. 
     Uluslararası Nakliyeciler Derneği UND İskenderun Şubesi 2. Başkanı Mehmet Hazırlar, yaptığı açıklamada, Irak'ı 3 bölgeye ayıran ABD'nin, güneyde konuşlandırdığı askerlerinin gıda maddelerini Türk nakliyecilere taşıtmak için açtığı ihaleye 7 firmanın katıldığını belirtti. 
     İhale şartnamesi gereği, 300 TIR'da soğuk hava sistemi bulunduğuna işaret eden Hazırlar, ABD'nin 3 yıllık sözleşme kapsamında, her araç için ayda 4 bin dolar kira bedeli ödemeyi taahhüt ettiğini kaydetti. 
     Hazırlar, filonun 100 araçlık bölümünün Kuveyt'e gönderildiğini ve bu tırların ABD'nin Basra Körfezi'ne getirdiği malı güneydeki askerlerin konuşlandığı yerlere nakledeceğini belirtti. Hazırlar, bu tırların gıda nakliyatının yanı sıra soğuk hava deposu görevi de yapacağını sözlerine ekledi. 
     
</TEXT>
</DOC>
