<DOC>
<DOCNO> 197807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sonspo05.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın İtalyan takımlarına karşı galibiyeti yok... 
</HEADLINE>
<TEXT>

     Avrupa Şampiyonlar Ligi G Grubu 5. maçında yarın İtalya'nın Lazio takımıyla karşılaşacak Beşiktaş, Avrupa kupalarında İtalyan takımlarına karşı bugüne dek galibiyet alamadı. 
     Siyah-beyazlılar, İtalyanlarla bugüne dek yaptığı 9 karşılaşmanın 8'ini yitirirken, yalnızca 1 maçta berabere kaldı. Avrupa kupalarındaki 4 eşleşmede de ''Kara Kartallar'' başarısız olup, elendi. 
     Beşiktaş, yaptığı 9 karşılaşmada kalesinde toplam 20 gol görürken, rakip fileleri 3 kez havalandırabildi. 
     
     -LAZIO'NUN TÜRK TAKIMLARIYLA 8. MAÇI 
     Lazio ise Beşiktaş ile yapacağı maçla 8. kez Türk takımıyla karşılaşmış olacak. 
     İtalyan ekibi, Türk takımlarıyla bugüne kadar yaptığı 7 maçın 6'sını kazanırken, 1'ini ise kaybetti. 
     İlk olarak 1994-95 sezonunda UEFA Kupası'nda Trabzonspor ile eşleşen Lazio, 2 maçı da 2-1 kazanarak turu geçti. 
     Lazio, 2001-2002 sezonunda Avrupa Şampiyonlar Ligi D Grubu'nda Galatasaray'a İstanbul'da 1-0 yenilip, Roma'da 1-0 kazanmıştı. 
     İtalyan ekibi, geçen sezon UEFA Kupası çeyrek finalinde Beşiktaş'ı 1-0 ve 2-1 yenmişti. 
     Lazio, Beşiktaş ile bu sezon İstanbul'da yaptığı Avrupa Şampiyonlar Ligi G Grubu ilk maçını da 2-0 kazandı. 
     
</TEXT>
</DOC>
