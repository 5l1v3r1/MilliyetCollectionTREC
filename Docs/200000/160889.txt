<DOC>
<DOCNO> 160889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/guncel/gun03.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç'ten 100 bin Kürtçe kitap 
</HEADLINE>
<TEXT>

Türkiye'de Kürt kültürünün baskı altında olduğunu iddia eden projenin parası İsveç hükümetinden çıkacak 
     İHSAN DÖRTKARDEŞ DHA 

     İsveç hükümetinin, İstanbul Kürt Enstitüsü ile İsveç Kürt Kültür Vakfı'nın hazırladığı "Güneydoğu'ya ücretsiz 100 bin Kürtçe kitap kampanyası projesi" için gereken 3 milyon İsveç kronunu yaklaşık 547 milyar lira karşılayacağı öne sürüldü. 
     İnternette yayım yapan "Kerkük - Kürdistan" adresli sitenin haberine göre, Türkiye'de Kürtçe ve Kürt kültürünün baskı altında olduğunu ve giderek yok olduğunu iddia eden İstanbul Kürt Enstitüsü ile İsveç'teki Kürt Kültür Vakfı yetkilileri, söz konusu projenin finansmanının sağlanması için İsveç'in İstanbul Başkonsolosu Ingmar Karlsson'dan destek istedi. Karlsson'un talebe olumlu yanıt vermesi üzerine İsveç hükümeti, projenin tüm giderlerini karşılamayı kabul etti. İddiaya göre, İsveç hükümeti, Doğu ve Güneydoğu illerinde 2004'ün sonuna kadar ücretsiz dağıtılmak üzere Kürtçe kitap bastırılıp gönderilmesi amacıyla 3 milyon İsveç kronu ayırdı. Proje uyarınca 20 kitap Kürtçe'nin Kurmanci ve Zazaca lehçelerinde 20'şer bin adet bastırılacak. Resim ağırlıklı dört kitaptan ikisi Kurmanci, ikisi Zazaca lehçesinde olacak. Çocuklar için hazırlanan dokuz kitaptan altısı Kurmanci, üçü Zazaca lehçesinde yazılacak. Ayrıca gençlere yönelik üç, büyükler için dört adet Kurmanci lehçesinde kitap hazırlanacak. Proje ekibinde yürütme komitesi, referans grubu, kitapların yazımı ve hazırlanması grupları oluşturuldu. Proje sahipleri Stockholm'de projenin genel hatları ve iş bölümünün belirlenmesi amacıyla sonbaharda konferans düzenlenmeyi planlıyor. 
     

</TEXT>
</DOC>
