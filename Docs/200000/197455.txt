<DOC>
<DOCNO> 197455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sonspo05.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Liselerarası Futbol Şampiyonası'nı Trabzon Lisesi kazandı 
</HEADLINE>
<TEXT>

     Çin'in Şanghay kentinde düzenlenen Dünya Liselerarası Futbol Şampiyonası'nda, Trabzon Lisesi şampiyon oldu. 
     Türk takımı, finalde Çin temsilcisi Halk Üniversitesi Lisesi'ni 28. dakikada Yavuz'un attığı golle 1-0 yenmeyi başarırken, 25 gol atarak turnuvanın en çok gol atan, 2 gol yiyerek de şampiyonanın en az gol yiyen takımı oldu. 10 gol atan Ergin Keleş de gol kralığını elde etti. 
     Son 5 yılda, 3 kez Türkiye birinciliği, 2 kez de Türkiye ikinciliği bulunan Trabzon Lisesi, 1978 yılında da İrlanda'nın Dublin kentinde yapılan Dünya şampiyonasında, finalde Nijerya'ya penaltılarla yenilerek dünya ikinciliğiyle yetinmişti. 
     Trabzon Lisesi Müdürü Ömer Eyüboğlu, AA muhabirine yaptığı açıklamada, büyük bir azim ve istekle maçlara çıktıklarını belirterek, ''Dünya kupasında böyle bir başarı elde etmek, bizi son derece mutlu etti. Ayrıca, Türk halkına böyle bir sevinç yaşattığımız için, çok mutluyuz'' dedi. 
     Eyüboğlu, öğrencilerinin alınlarından öptüğünü de ifade ederek, ''Bu öğrenciler kupada, Türkiye'nin adını en üst noktaya çıkarmıştır. Onların ve teknik heyetimizin azmi sonucunda bu başarıyı elde ettik. Bu başarı, Türk halkına armağan olsun'' diye konuştu. 
     Trabzon Lisesi,26 Kasım Çarşamba günü Trabzon'a dönecek. 
     
</TEXT>
</DOC>
