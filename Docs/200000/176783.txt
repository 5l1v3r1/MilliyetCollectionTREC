<DOC>
<DOCNO> 176783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo30.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Alper resmen Fenerbahçe'de... 
</HEADLINE>
<TEXT>

     Transfer çalışmalarını sürdüren Fenerbahçe'nin, Gaziantepspor'dan kiraladığı Alper, bugün sarı-lacivertlilerle sözleşme imzaladı. 
     Fenerbahçe Burnu'ndaki kulüp binasında gerçekleştirilen ve kulüp asbaşkanları Osman Yalçın, Mahmut Uslu, Murat Özaydınlı ile yönetim kurulu üyesi Hakan Bilal Kutlualp'in hazır bulunduğu törende Alper, sezon sonuna dek kendisini Fenerbahçe'ye bağlayan sözleşmeyi imzaladı. 
     İmza töreninden sonra konuşan asbaşkan Osman Yalçın, teknik kadronun isteği doğrultusunda transfer çalışmalarını sürdürdüklerini belirterek, ''Alper'i de bu doğrultuda transfer ettik. Transferlerimiz sürecek. Alper umarım burada başarılı olacak ve sezon sonunda bizimle uzun süreli bir anlaşma imzalayacaktır'' dedi. 
     Alper ise Fenerbahçe gibi büyük bir camiaya geldiği için büyük heyecan duyduğunu, burada kalıcı olmak istediğini ve sarı-lacivertli kulübün hedeflerine ulaşması için elinden geleni yapacağını söyledi. 
     Bu arada asbaşkan Mahmut Uslu, gazetecilerin Brezilyalı Alex'in transferiyle ilgili sorularını yanıtsız bırakırken, transfer çalışmalarının sürdüğünü söylemekle yetindi. 
     
</TEXT>
</DOC>
