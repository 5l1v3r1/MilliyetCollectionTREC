<DOC>
<DOCNO> 187514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko17.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hurda otomobil pazarına nur yağdı... 
</HEADLINE>
<TEXT>

     Hurda piyasası 20 yaşın üzerindeki otomobillerin hurdaya çıkarılması durumunda birinci el otomobillere getirilen özel tüketim vergisi ÖTV indirimi ile canlandı. 
     Otomobil satış bayileri Eylül ayında uygulamaya konulan indirimin hurda piyasasını da yükselttiğini kaydetti. Ağustos ayında 400-500 milyon liradan satılan 20 yaş üstü araçların şu sıralar 1 milyar 500 milyon liraya kadar yükseldiğini belirten bayiler, fiyatların giderek yükseldiğine de dikkat çekti. 
     Ege Otomotivciler Derneği EGOD Yönetim Kurulu Başkanı Ömer Kaplan, yeni uygulamanın otomotiv sektöründe ''hurda komisyonculuğu'' adı altında yeni bir meslek kolu yarattığını belirtti. Sokak sokak dolaşarak 20 yaş üzeri araç arayan, bu araçların ruhsatlarını satın alarak bayilere pazarlayan insanlar bulunduğunu dile getiren Kaplan, ''Avrupa'da 20 yıldır olan bu meslek kolu söz konusu uygulamayla Türkiye'de de yayılmış oldu. Olay ne şekilde olursa olsun otomobil piyasası uzun bir süredir olmadığı kadar canlandı'' dedi. 
     Uygulamanın yeni olması nedeniyle denetim konusunda aksaklıklar olduğuna da dikkat çeken Kaplan, ''Uygulama suiistimale açık bir durum yaratıyor. Hurdaya çıkarıldığı belirtilen araçların bazıları sahte plakayla trafikte dolaşmaya devam ediyor'' diye konuştu. 
     
</TEXT>
</DOC>
