<DOC>
<DOCNO> 185453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/spor/spo02.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Daha fazlasını iste 
</HEADLINE>
<TEXT>

   Teknik Direktör Daum'un başarılı sonuçlara rağmen oyuncularını uyardığı, "Şampiyonluk için bu performans bize yetmez. Eksiklerimiz çok. Bunları düzeltmemiz gerekiyor" dediği öğrenildi 
      YUSUF KOBAL 

   
   Memnun olmuyor 
   LİGDE emin adımlarla yoluna devam eden Fenerbahçe'de camianın yüzü gülerken, Teknik Direktör Christoph Daum tedbiri elden bırakmıyor. Alınan başarılı sonuçlara rağmen takımın performansından h l tam anlamıyla memnun olmayan Alman hocanın dünkü antrenman sonrası futbolcularıyla özel bir görüşme yaptığı ve bir dizi uyarılarda bulunduğu öğrenildi. Daum'un Gençlerbirliği maçını takıma izlettirdiği ve yapılan hataları tek tek gösterdiği belirtildi. 
   
   Önlemler alacak 
   GELECEK haftalarda kazaya uğramamak için bir dizi önlemler almayı da planlayan Alman çalıştırıcının, özellikle Selçuk, Tuncay, Aurelio ve Serhat'ın istediği çizgiye gelememelerinden yakındığı kaydedildi. Daum'un oyuncularına, "Aldığımız galibiyetler her şeyin yolunda gittiğini göstermiyor. Şampiyonluk için daha iyi olmamız gerek. Eksiklerimiz çok. Bunların en kısa sürede gidermeliyiz. Aksi halde hüsrana uğrayabiliriz" dediği öğrenildi. 
   
   Fener, güreş şubesi açıyor    DÜNYA ve Olimpiyat Şampiyonu milli sporcu Hamza Yerlikaya, Fenerbahçe Başkanı Aziz Yıldırım ile görüştüklerini ve güreş şubesi kurulması için kendisinden söz aldıklarını açıkladı. Yerlikaya, Fenerbahçe güreş şubesinin, 2-5 Ekim tarihleri arasında Paris'te yapılacak Dünya Grekoromen Güreş Şampiyonası sonrasında açılacağını belirtti. 
   
   Tatil bitti    SARI - Lacivertliler, Konyaspor maçının hazırlıklarına dün başladılar. Oyunculardan bir grup şut çalışması, bir grup bire bir adam geçme, diğerleri de gol çalışması yaptı. Rebrov sakatlığı olduğu için bireysel oyuncu antrenörü Gunnar ile çalıştı. Fenerbahçeli oyuncular bugün saat 13.00'te giyim sponsoru Daniel Hechter'in tanıtım toplantısına katılacak. 
   
   Şimdi moda Tomas    SESSİZ sedasız transfer edilen ve çoğu kişinin dudak büktüğü Tomas daha iki maçta camianın gönlünde taht kurdu. Ortaya koyduğu performansla "İşte Fenerbahçe'nin aradığı adam bu" dedirten Hırvat oyuncuya övgüler yağıyor. Yöneticiler, "Savruk değil. Topları iyi kullanıyor. Çabuk ve iyi kademe yapıyor" derken, Teknik Direktör Daum'un yine isabetli bir karar verdiğini belirttiler. 
   
   TSYD'den fotoğraf sergisi    TÜRKİYE Spor Yazarları Derneği üyelerinin eserlerinden oluşan Spor Fotoğrafları Sergisi, dün TSYD Levent Tesisleri'nde bulunan Aydın Doğan Eğitim Merkezi'nde açıldı. Doğan Medya Grubu Başkanı Mehmet Ali Yalçındağ'ın açılışını yaptığı ve Arko'nun da sponsorluğunu üstlendiği sergide yer alan 50 özel fotoğraf, sanatla sporu bir araya getiriyor. 
   
   Özalak'ın mutlu günü    POSTA gazetesi spor yazarlarından Temel Özalak, Hülya Alemdar ile dünya evine girdi. Nikahın şahitliklerini Milliyet Gazetesi Spor Müdürü Necil Ülgen ile Gökmen Özdenak yaptı. 
   
   
</TEXT>
</DOC>
