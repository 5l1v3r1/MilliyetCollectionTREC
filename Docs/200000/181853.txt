<DOC>
<DOCNO> 181853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/yazar/akyol.html </URL>
<DATE> 2003/09/12/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İrtica, toplum, YÖK 
</HEADLINE>
<TEXT>

   
   ARKADAŞIMIZ Bilal Çetin, Vatan gazetesinde 28 Şubat'ın perde arkasını anlatıyor. Bende de ufak bir anı... 
   Aralık 1997, Harp Akademileri'nin düzenlediği bir panelin çay molasında 28 Şubat'ın ünlü bir komutanıyla yaptığım tartışma... 
   O zaman Milliyet'te yazmıştım 
   "Ben, Batı Çalışma Grubu'nun yasal dayanağının bulunmadığını, üstelik, yanlış bir tehdit değerlendirmesinden, bilimsel 'gözlem' yerine, evhamlı bir algılamadan kaynaklandığını söyledim 
   - Türkiye'de genel veya yer yer İran türü şeriatçı halk ayaklanmaları olacağı, bu yüzden BÇG'nin kurulduğu söylenmişti. Ne oldu İmam hatiplerin orta kısmı kapatıldı, ayaklanma girişimleri mi oldu 
   Yüksek rütbeli emekli subayın cevabı 
   - Refah Partisi şimdi Anayasa Mahkemesi'nde... Dikkatli davranan irticanın, RP kapatılırsa nelere kalkıştığını görürsünüz. 
   Ben de şu cevabı verdim 
   - Derin devlet provokasyon yapmazsa, korktuğunuz olaylar olmaz. 
   Bakalım göreceğiz." Milliyet 25 Aralık 1997 
   Baktık gördük, olmadı gerçekten... 
   
   TARTIŞTIĞIM yüksek rütbeli emekli subay, Çevik Bir'le birlikte 28 Şubat'ın gerçek komutanı rahmetli Güven Erkaya idi. 
   Deniz Kuvvetleri Komutanı sıfatıyla "Türkiye'de İran türü halk ayaklanmaları olacak, BÇG'yi buna karşı tedbir olarak kurduk..." demiş olan, kendisiydi. 
   Derin bir endişeyle beklediği "irticai ayaklanma"lar hiç olmadı. 
   Endişenin kaynağı reel toplum değil, Cumhuriyet'i 80 yıldır "koruma ve kollama"ya muhtaç gören ideolojiydi. 
   Bugünü anlamak için sosyolojik araştırmalara, toplumsal değişme dinamiklerine bakmak yerine, eski metinleri tekrar ve tekrar okuyunca eski korkular sürekli diri kalıyor En ufak bir görüntü, koca bir kıyamet vehmi yaratıyor 
   Korkulan kesimlerin çok güçsüz ve marjinal olduğunu, İslami kesimlerin de modernleşme sürecini yaşadıklarını gösteren bilimsel araştırmalara "aymazlık" damgası vuruyorlar 
   TESEV'in Binnaz Toprak ve Ali Çarkoğlu gibi iki saygın sosyal bilimciye yaptırdığı "Türkiye'de Din, Toplum ve Siyaset, 2000" araştırması hiç ilgilerini çekmedi 
   
   YÖK yasasının Kara Kuvvetleri Komutanı'nı ilgilendirmesinin de gerekçesi bu bitmez tükenmez irtica tehlikesidir. 
   Halbuki, Üniversitelerarası Kurul ve hükümet uzlaşmış, Kurul Başkanı Prof. Ayhan Alkış "su mecraına girdi, aklın yolunda yürüyecek" diye açıklama yapmıştı YÖK Başkanı aksini söyleyebiliyor oturup konuşan kendisiymiş gibi 
   Öte yandan, Genelkurmay Başkanı ne diyor 
   İrtica korkusu yüzünden birçok alanda "iş bölümü, kuvvetler ayrılığı, uzmanlık, yetki, hukuk devleti" gibi gerçek modernite kavramları güme gidiyor 
   Elbette marjinal, küçük "irticai" ahali parçacıkları var. Ama geniş İslami kesimler dahil, toplum tümüyle, tarihimizin en ileri modernleşme evresini, orta sınıflaşma sürecini yaşıyor onun için demokrasi talebi her zamankinden güçlü... 
   İrtica vehmi, zihinleri geçmişe bağlayarak, Cumhuriyet'in bu başarısını da, modernleşmenin bu aşamasındaki temel sosyo kültürel sorunların doğru görülmesini de engelliyor maalesef Ama Türkiye liberalleşme yoluna devam edecek tabii... 
   
      
   
</TEXT>
</DOC>
