<DOC>
<DOCNO> 163751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo31.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutumlu Aurelio Fenerbahçe'ye imza atacak.. 
</HEADLINE>
<TEXT>

     Fenerbahçe'nin prensipte anlaştığı, Trabzonspor ile sözleşmesi sona eren Brezilyalı futbolcu Aurelio'nun, önümüzdeki günlerde sarı-lacivertli kulübe imza atacağı açıklandı. 
     Özel Acıbadem Hastanesi'nde bugün sağlık kontrolünden geçen Brezilyalı oyuncu, akşama doğru kulüp binasına geldi. Burada, sabahtan beri bekleyen ve yöneticilerle görüşen menajeri Bayram Tutumlu ile buluşan Aurelio, Fenerbahçe Kulübü Başkanı Aziz Yıldırım ve yöneticilerle de görüştü. Aurelio ile birlikte kulüpten ayrılan menajer Bayram Tutumlu, basın mensuplarının ısrarlı soruları üzerine yaptığı açıklamada, Futbol Federasyonu'nun statülerinin belli olduğunu belirterek, ''Ne Trabzonspor'un ne de Gençlerbirliği'nin bu futbolcuda hakkı yok. Aurelio kimi isterse ona imza atar. Hangi kulübe imza atacağı belli. Fenerbahçe büyük bir camia. O kulüp Fenerbahçe olacak. Ancak görüşmelerimiz sürüyor. 1-2 gün içinde durum netleşir. Aramızda pürüz yok'' diye konuştu. 
     Fenerbahçeli yöneticiler, Aurelio'nun transferiyle ilgili sorulara yanıt vermek istemezken, Asbaşkan Murat Özaydınlı, Gençlerbirliği Kulübü Başkanı İlhan Cavcav'ın, ''Aurelio'nun menajeri ve kulübüyle anlaştık ve aramızda protokol yaptık. Transferden vazgeçen, diğer tarafa 1 milyon dolar ödeyecek'' şeklindeki açıklamalarıyla ilgili, ''Türkiye demokratik bir ülke. Herkes istediği gibi açıklama yapabilir'' dedi. 
     Asbaşkan Mahmut Uslu da kendilerinin kimseyi muhatap almadığını, muayenesi yeni biten oyuncunun, önümüzdeki günlerde imza atılabileceğini söyledi. 
     Aurelio'nun yarın Fenerbahçe Kulübü'nde sözleşme imzalaması bekleniyor. 
     
</TEXT>
</DOC>
