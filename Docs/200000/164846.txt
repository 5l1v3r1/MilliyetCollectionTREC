<DOC>
<DOCNO> 164846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/spor/spo01.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"KLUIVERT DİNAMİTTİR" 
</HEADLINE>
<TEXT>

Beşiktaş Teknik Direktörü Mircea Lucescu, Hollandalı golcüye muhalefet etti. Rumen çalıştırıcı, "Onu alırsak takımdaki tüm dengeler bozulur" dedi 
     ORHAN YILDIRIM 

     "Maliyeti çok fazla" 
     100. yılında Beşiktaş’a şampiyonluğu yaşatan Teknik Direktör Mircea Lucescu, MİLLİYET’e transferleri yorumladı, yıldız bir ismin alınması konusunda çekincelerini dile getirdi. Asbaşkan Hüsnü Güreli’nin "Onu alabilmek için 3 milyon doları bile gözden çıkarırız" dediği Kluivert’a muhalefet eden Luce, "Maliyeti en az 4 milyon Euro olur. Bu da takımdaki dengeleri alt üst eder. Kluivert’i almak Beşiktaş’ı dinamitlemektir" dedi. 
     
     "Golcü istiyorum" 
     TAKIMA yeni katılan isimlerin çok başarılı olacağına inandığını ifade eden Rumen teknik adam, şimdi iyi bir golcü için kolları sıvadıklarını belirtti. Mircea Lucescu, yeni transferleri ise şöyle değerlendirdi "Okan süper yetenek. Üstelik çok genç. Sinan da öyle. Emre’yi herkes tanıyor. Kişiliği, profesyonelliği ve tecrübesiyle takıma çok şey katacak. Ahmed Hassan’ın Gençlerbirliği’nde neler yaptığını herkes gördü." 
     
     Cordoba’da sorun 
     BEŞİKTAŞ Teknik Direktörü, Oscar Cordoba konusunda da sorun yaşadıklarını belirtti. Boca Juniors’tan bonservisi alınan Kolombiyalı file bekçisinin uzun vadeli bir sözleşmede ısrar ettiğini vurgulayan Lucescu, "Biz ona 2 yıllık imza attırmak istiyoruz. Oscar ise 3 senelik kontratta diretiyor. Yakında uzlaşacağız" diye konuştu. Başarılı çalıştırıcı, öncelikli amaçlarının Şampiyonlar Ligi’nde iyi bir derece olduğunu da sözlerine ekledi. 
     
Pancu’dan müjde var      BÜNYAMİN OSMAN 

     GEÇEN sezon Beşiktaş’ın şampiyonluğuna önemli katkı sağlayan, sakatlığı nedeniyle olacağı ameliyatı sezon sonuna bırakan Pancu’dan müjdeli haber geldi. Sağ diz menisküsünde yırtık bulunan oyuncu, hafta içinde ameliyat için Bologna’daki doktoru Maracchi’ye gitti. İki gün süren muayene ve tetkiklerin ardından Maracchi, Pancu’ya operasyona gerek kalmadığını söyledi. Özel iğnelerin yırtığı onardığını belirten İtalyan doktorun bu müjdesi sonrasında rahatlayan Rumen oyuncu, tatil için Cesena’ya geçti. 
     
Rüya gibi gece      BJK İnönü Stadı’nda yapılan 100. Yıl Balosu muhteşem geçti. Kara Kartal’a gönül verenleri biraraya getiren, dostlarını da yanında bulan Beşiktaşlılar, yöneticisinden, oyuncusuna, herkesle gönüllerince eğlendi. Gecede taraftarların seçtiği 100 yılın altın kadrosuna plaket verildi. Siyah - Beyazlılar, İnönü’deki baloyu gelecek sezon da şampiyonluk eğlencesinde buluşmak üzere noktaladı. 
     
Zaten gelmek istemiyor’      BEŞİKTAŞ Yönetimi’nin, Patrik Kluivert ile üç kez görüştüğü ortaya çıktı. İnönü Stadı’nda yapılan 100. yıl balosunda bunu itiraf eden yönetici İbrahim Altınsay, bu transferin mümkün olmadığını vurguladı. Altınsay, "Kendisiyle görüşüp, nabız yokladım. Ancak Kluivert, Barcelona’dan ayrılmak istemiyor. Astronomik rakamları bir kenara bırakın, futbolcu buraya gelmek istemiyor" ifadesini kullandı. 
     
Nouma’nın başı dertte      BEŞİKTAŞ’TAN gönderilen Pascal Nouma, Fransa’da mahkemelik oldu. 2001-2002 sezonunda Beşiktaş’tan Marsilya’ya, 3 milyon Euro karşılığında transfer olan golcünün, usulsüz kazanç elde ettiği iddia edildi, hakkında 8 ay hapis ve 15 bin Euro ceza istemiyle dava açıldı. Ayrıca, Pascal’ın Menajeri Chantal ile Marsilya’nın finansal işlerden sorumlu yöneticisi Pierre Dubiton için de 18 ay hapis cezası isteniyor. Bu konudaki kesin karar, 8 Eylül’deki mahkemede belli olacak. 
     
     
     

</TEXT>
</DOC>
