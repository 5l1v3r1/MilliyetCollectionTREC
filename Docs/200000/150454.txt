<DOC>
<DOCNO> 150454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/soneko12.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL, tütün yakacak... 
</HEADLINE>
<TEXT>

     TEKEL, stok fazlası, kullanılması mümkün olmayan tütünü, yönetim kurulu kararı ve ilgili bakanın onayı ile imha edecek. 
     Destekleme Alımı Tütün Stoklarında Bulunan Tütünlere İlişkin Bakanlar Kurulu Kararı, 1 Ocak 2003'den geçerli olmak üzere Resmi Gazete'nin bugünkü sayısında yayımlanarak yürürlüğe girdi. Kararı, Özelleştirme İdaresi Başkanlığı'nın ÖİB bağlı olduğu bakan yürütecek. 
     Karara göre, muhtelif yıllarda tütün üretiminin desteklenmesi amacıyla alınan ve halen TEKEL stoklarında bulunan tütünlerin bakımı, işlenmesi, iç ve dış satışı, imhası ve stoklar arasında aktarma yapılmasına ilişkin konularda TEKEL görevlendirildi. 
     TEKEL, destekleme kapsamında satın alınan tütünlerin bakım ve işlemleri için sarfı gereken işçilik, nakliye, imha, sarfı, levazımat giderlerini karşılayabilecek. Bu kapsamda yapılan harcamalar her ay Hazine Müsteşarlığı ve ÖİB'ye bildirilecek. 
     Stok fazlası olması nedeniyle satışı yapılamayacağı ve iç firmalarda kullanılamayacağı anlaşılan işlenmiş ve işlenmemiş tütünler, gereksiz bakım ve sair masraflar yapmamak için, önceden Hazine'ye bilgi vermek kaydıyla, TEKEL'ce oluşturulacak üç kişilik bir heyet marifetiyle tespit olunacak rapor ve tutanak sonuçlarına göre, yönetim kurulu kararı ve ÖİB'nin bağlı olduğu bakan onayı ile yeteri kadar TEKEL müfettişi nezaretinde imha edilecek. Tütün imha bedelleri ve masrafları, destekleme hesabına gider olarak kaydedilecek. 
     İşlenmiş tütünlerle, işlenmemiş tütünlerin, alıcılara veya üçüncü şahıslar tarafından standardına uygun olarak yurtiçinde işlenmesi kaydıyla dış alıcılara, Türkiye'deki tütün tüccarlarına veya sigara imalatçılarına piyasa koşullarına göre satışı, TEKEL Yönetim Kurulu kararı ve ÖİB'nin bağlı olduğu bakan onayı ile yapılacak. 
     Destekleme alımı tütün stoklarındaki tütünler, gerektiği takdirde, yönetim kurulu kararı ve ilgili bakanın onayı ile maliyetin altında ihraç edilebilecek. Bu işlem hakkında Hazine'nin bağlı olduğu bakana da bilgi verilecek. 
     TEKEL Yönetim Kurulu, TEKEL sigara fabrikalarının ihtiyacına uygun olarak ilgili bakanın onayı ve Hazine Müsteşarlığı'nın bağlı olduğu bakanın uygun görüşü ile yıl içindeki geçerli cari piyasa fiyatından bedeli nakden ödenmek kaydıyla, destekleme stokundan idare stokuna aktarma yapabilecek. 
     Bu karar uyarınca yapılacak harcamalara ilişkin finansman ihtiyacı bütçeden ve veya TEKEL tarafından karşılanacak. Bu kararla verilen görevler nedeniyle TEKEL'ce sağlanan anapara ve finansman maliyetleri ile bu görevden doğan her türlü zarar, destekleme hesabından karşılanacak. 
     Karar uyarınca yapılacak işlemler sonucu oluşan geçmiş yıl karları Hazine'ye irat kaydedilecek. Geçmiş yıl zararları ise Hazine'nin bütçesine bu amaçla konulacak ödeneklerle ve veya mahsup veya terkin yoluyla karşılanacak. 
     TEKEL yetkilileri, destekleme kapsamında alınan stok fazlası tütünün değerlendirilmesine ilişkin bu tür kararların 1960'tan beri her yıl rutin olarak çıkarıldığını, uygulamada bir yenilik olmadığını söylediler. 
     





</TEXT>
</DOC>
