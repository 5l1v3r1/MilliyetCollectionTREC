<DOC>
<DOCNO> 184847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur26.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı kadınları sahte belgelerle evlendiren şebeke ele geçti 
</HEADLINE>
<TEXT>

     İstanbul'da, yabancı uyruklu kadınların, sahte belgelerle para karşılığı Türk erkekleriyle evlendirilmesi olayına ilişkin 11 kişi gözaltına alındı. 
     Yabancılar Şube Müdürlüğü'nden alınan bilgiye göre, yabancı uyruklu bazı kadınların, Türkiye'de kalabilmeleri için sahte belgelerle, para karşılığı Türk erkekleriyle evlendirildiği yönünde ihbar alan polis, Beyoğlu'ndaki bir işyerine operasyon düzenledi. 
     Operasyonda, Erol S, İbrahim Ç, İlkan A, Bedri Ü. ve Servet A. gözaltına alındı. 
     Polis yetkilileri, bu kişilerin yapılan sorgulamaları sonucu son 20 günde, düzenlenen sahte belgelerle 7 yabancı uyruklu kadının, 2 bin 500-3'er bin ABD doları karşılığında Türk erkekleriyle evlendirildiğinin belirlendiğini kaydettiler. 
     Yetkililer, sürdürülen operasyonda, sahte belgelerle evlendirildikleri anlaşılan Halil S, Fahri K. ile yabancı uyruklu Yula B, Valantina B, Maria M ve Oksana K'nin de gözaltına alındığını belirttiler. 
     
</TEXT>
</DOC>
