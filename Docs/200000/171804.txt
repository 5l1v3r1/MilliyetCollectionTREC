<DOC>
<DOCNO> 171804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sonspo02.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Almanya'ya gitti... 
</HEADLINE>
<TEXT>

     Birinci Süper Futbol Ligi'nde 2003-2004 sezonu hazırlıklarını sürdüren Galatasaray, yurtdışı kamp çalışmaları için bu sabah Almanya'ya gitti. 
     Türk Hava Yolları'na ait tarifeli uçakla Berlin'e giden kafilede teknik direktör Fatih Terim ve futbolcular herhangi bir açıklama yapmadılar. 
     
     YARIN HERTHA BERLİN İLE OYNAYACAKLAR 
     Berlin Esplanade Hotel'de konaklayacak Galatasaray, yarın Berlin Olimpiyat Stadı'nda TSİ 17.15'de Almanya'nın Hertha Berlin takımıyla karşılaşacak. 
     Hazırlıklarına 30 Temmuz Çarşamba gününe dek Berlin'de devam edecek olan ''Cim Bom'', 29 Temmuz Salı günü TSİ 17.15'de Cottbus'da Almanya'nın Energy Cotbuss takımıyla bir hazırlık karşılaşması daha yapacak. 
     Galatasaray kafilesi 31 Temmuz Perşembe günü Hollanda'ya geçerek, Amsterdam Turnuvası'nda 1 Ağustos Cuma günü Arena Stadı'nda TSİ 20.00'de Emre Belözoğlu ve Okan Buruklu İtalya'nın Inter, 3 Ağustos Pazar günü de TSİ 19.30'da İngiltere'nin Liverpool takımlarıyla karşılaşacak. 
     4 Ağustos Pazartesi günü İstanbul'a dönecek olan Galatasaray, 9 Ağustos'ta Diyarbakırspor'la oynayacağı Birinci Süper Lig 2003-2004 sezonu ilk hafta karşılaşması çalışmalarına Florya Metin Oktay Tesisleri'nde devam edecek. 
     
     REVİVO, AMSTERDAM'A GİTTİ 
     Bu arada, sözleşmesi karşılıklı olarak feshedilen İsrailli futbolcu Haim Revivo da aynı saatlerde Amsterdam'a hareket etti. 
     Revivo, Atatürk Havalimanı'nda karşılaştığı eski takım arkadaşlarıyla vedalaştı. 
     
</TEXT>
</DOC>
