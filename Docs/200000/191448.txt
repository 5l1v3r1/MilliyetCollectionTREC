<DOC>
<DOCNO> 191448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sontur12.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
MEB, Rektörler toplantısı başladı... 
</HEADLINE>
<TEXT>

     Milli Eğitim Bakanı Hüseyin Çelik, şimdilik Anayasa'nın 130 ve 131'inci maddeleri değiştirilmeden yükseköğretim konusunda çerçeve bir yasa hazırlanması yönünde mutabakata vardıklarını bildirdi. 
     Bakan Çelik ve Üniversitelerarası Kurul ÜAK Başkanı Prof. Dr. Ayhan Alkış, yaklaşık 3.5 saat süren Milli Eğitim Bakanlığı ve Üniversitelerarası Kurul Alt Komisyon toplantısının ardından gazetecilere açıklama yaptı. 
     Çelik, Üniversitelerarası Kurul'un temsilen seçtiği rektörlerden oluşan alt komisyon ile hükümet ve Milli Eğitim Bakanlığı temsilcilerinin katıldığı toplantıda, güzel bir müzakere yaptıklarını söyledi. 
     Türkiye'deki yükseköğretimin köklü bir değişikliğe ve reforma ihtiyacı olduğunu herkesin kabul ettiğini belirten Çelik, sivil toplum örgütlerinin de bu görüşe katıldığını söyledi. 
     Yükseköğretim sisteminde köklü bir reformun yapılabilmesi için Anayasa'nın 130 ve 131'inci maddelerinin değiştirilmesi gerektiğini vurgulayan Çelik, sözlerini şöyle sürdürdü 
     ''Ancak, çeşitli sebeplerden dolayı anayasa değişikliğinin toplumsal konsensusla yapılması gerektiği ve aslında geniş bir paket olarak yapılması gerektiği düşüncesinden dolayı şimdilik anayasa değişikliği yapılmadan bir çerçeve yasa hazırlanarak hiç olmazsa kısa ve orta vadede üniversitelerimizdeki eksikliklerin, aksaklıkların giderilmesi, üniversitelerimizin ihtiyaç duyduğu idari ve mali özerkliğin temin edilmesine yönelik bir çalışma yapılıyor. Bu çerçeve yasada nelerin olması gerektiği konusunda da Üniversitelerarası Kurul'un oluşturduğu komisyonla mutabakata varmış bulunuyoruz.'' Çelik, bir süre önce Yıldız Teknik Üniversitesi'nde yaptıkları toplantıda, temel ilkelerde anlaşmaya varıldığını anımsattı. 
     Milli Eğitim Bakanlığı'nın, daha önce Yükseköğretim Yasa Taslağı hazırladığına işaret eden Çelik, şu anda bu taslak metni üzerinde çalışmadıklarını belirterek, ''Madde madde bu taslağın üzerinden gitmiyoruz'' diye konuştu. 
     Üniversitelerarası Kurul Alt Komisyonu'nun, çerçeve yasada bulunması gereken madde başlıklarında yer alması gereken bir çalışmayla makul bir süre içerisinde kendilerine geleceğini ifade eden Çelik, şöyle konuştu 
     ''Biz bunları alacağız ve oluşturulacak bir heyetle birlikte bunun kodifikasyonunu yapacağız, yani bunu bir yasa tasarısı haline getireceğiz, hükümete sunacağız. Daha sonra TBMM'ye gidecek, komisyonlarda görüşülecek ve yasalaşacak. 
     Yapılacak olan budur. Ben bundan sonraki sürecin de verimli geçeceğini, hayırlı olacağını düşünüyorum, umuyorum. Tabii ki üniversitelerimize idari ve mali özerklik tanındıktan sonra bununla birlikte şeffaflık, hesap verilebilirlik ve denetim mekanizmalarının da olacağı göz ardı edilmemelidir. Bunlar yapılacaktır. Bugün önemli mesafeler kat ettiğimizi düşünüyorum. Bu diyalog süreci, bundan sonra da devam edecektir.'' 
     
     PROF. DR. ALKIŞ'IN KONUŞMASI 

     Prof. Dr. Alkış da Yükseköğretim Yasa Taslağı üzerinde yapılan çalışmaların bazı olumsuz gelişmelerle kesintiye uğradığını, ancak bu sorunların aşılmış olmasının ve sürecin devam etmesinin mutluluk verici olduğunu vurguladı. 
     Üniversitelerarası Kurul Alt Komisyonu'nun, çalışmalarını yoğun şekilde sürdürdüğünü belirten Prof. Dr. Alkış, her hafta sonu gerçekleştirilen toplantılarda, üniversitelerin ve toplumun beklentilerine yanıt verecek bir yasa modeli geliştirmeye uğraştıklarını kaydetti. 
     Üniversitelerden ve yaklaşık 20 bin öğretim elemanından görüş aldıklarını ifade eden Prof. Dr. Alkış, bunların değerlendirilmesine yönelik çalışmaların sürdürüldüğünü bildirdi. 
     Bu değerlendirmenin sonucuna göre yasa modeli hazırlayacaklarını belirten Prof. Dr. Alkış, ''Umut ediyoruz ki bu çalışmamız, evrensel akademik normları içerecektir, bugüne kadar yükseköğretimin tüm kazanımlarını koruyacaktır, ayrıca, yükseköğretimin temel sorunlarına da büyük ölçüde çözüm üretecektir. Bu düşünce ve duygularla çalışmalarımızı sürdüreceğiz. Bu konuda bir çağrıda bulunmak istiyorum. Bu sürece Türkiye'nin üniversite özlemini duyan her kesimden katkı ve destek bekliyoruz'' dedi. 
     Bu arada, Bakan Çelik, soruları yanıtlamayacaklarını söyledi. 
     Toplantıya, hükümet adına TBMM Milli Eğitim Komisyonu Üyesi ve AK Parti İzmir Milletvekili Mehmet Tekelioğlu, Başbakanlık danışmanları Prof. Dr. Nabi Avcı ile Prof. Dr. Mümtazer Türköne, Milli Eğitim Bakanlığı adına Müsteşar Necat Birinci, Talim ve Terbiye Kurulu Başkanı Prof. Dr. Ziya Selçuk, Milli Eğitim Bakanlığı Müsteşar Yardımcısı Şaban Şimşek, Yükseköğretim Genel Müdürü Servet Özdemir ve Ahmet Yesevi Üniversitesi Rektör Yardımcısı Mümin Köksoy katıldı. 
     Toplantıya, Üniversitelerarası Kurul adına da Kurul Başkanı Prof. Dr. Alkış'ın yanı sıra Gazi Üniversitesi Rektörü Prof. Dr. Rıza Ayhan, Kocaeli Üniversitesi Rektörü Prof. Dr. Baki Komsuoğlu, Uludağ Üniversitesi Rektörü Prof. Dr. Mustafa Yurtkuran, İzmir Ekonomi ve Ticaret Üniversitesi Rektörü Prof. Dr. Atilla Sezgin, Marmara Üniversitesi Rektörü Prof. Dr. Tunç Erem, Mimar Sinan Üniversitesi Rektörü Prof. Dr. İsmet Vildan Alptekin ve Anadolu Üniversitesi Rektörü Prof. Dr. Engin Ataç katıldı. 
     
</TEXT>
</DOC>
