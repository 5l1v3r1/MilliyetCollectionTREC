<DOC>
<DOCNO> 172693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/spor/spo02.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç süvari aranıyor 
</HEADLINE>
<TEXT>

   Fenerbahçe Teknik Direktörü Christoph Daum, yeni sezonda takımın iskeletini oluşturacak 8 banko ismi belirledi. Diğer mevkiler için ise ekipte kıyasıya bir rekabet yaşanıyor 
      
   Fatih handikapı 
   SARI - Lacivertli ekipte Christoph Daum, ligin başlamasına 11 gün kala, kafasındaki 11'i kurmaya çalışıyor. Van Hooijdonk, Luciano, Ümit Özat, Kemal, Selçuk, Tuncay, Serhat, Aurelio olmak üzere 8 ismi banko olarak belirleyen Alman hoca, diğer üç isim için ise henüz karar veremedi. Sağ kanatta Fatih'in ligin ilk üç maçında cezalı olması tecrübeli teknik adamı sıkıntıya düşürdü. 
   
   Kale kimin 
   DAUM'UN, sağ kanatta Ali Güneş veya Hakan Bayraktar arasında tercih yapması bekleniyor. Recep ve Volkan'a, Enke'nin de katılmasıyla birlikte kalede alternatifi artan başarılı teknik adam, vatandaşının performansına göre kararını verecek. Bu tercihini de büyük olasılıkla 2 Ağustos'taki Kocaelispor maçında belirleyecek. Sol kanatta ise forma için büyük bir rekabet yaşanıyor. 
   
   Solda yarış 
   BÜTÜN hazırlık maçlarında yer alan Erhan Albayrak'ın bir adım önde olduğu forma yarışında, yavaş yavaş forma giren İsmail Güldüren ve Sakaryaspor'dan büyük umutlarla transfer edilen Mahmut Hanefi'nin de şansı bulunuyor. Öte yandan ikinci kaptanlığa getirilen Yusuf, iyi bir çalışma temposu yakalamasına rağmen hazırlık maçlarında yeterince forma bulamaması nedeniyle sitem etti. 
   
   Enke'ye test    BARCELONA'DAN alınan Robert Enke, dün Özel Acıbadem Hastanesi'nde sağlık kontrolünden geçti. Alman kalecinin bugün kulüp binasında resmi sözleşme imzalaması bekleniyor. Sakaryaspor'dan transfer edilen Mahmut Hanefi Erdoğdu'nun da bugün kontrolden geçeceği bildirildi. 
   
   Vladimir rahatlattı    RUS futbolcu, ülkesinin 1. lig takımlarından Kuban Krasnodar ile 2.5 yıllık anlaşma sağladı. 29 yaşındaki Vladimir Besçasnih'i yabancı kontenjanını açmak için bir an önce elden çıkarmaya çalışan yönetim, gelen bu haberle rahat bir nefes aldı. İki haftalık Almanya kampının ardından bir gün izin yapan Fenerbahçe, dün Samandıra'da işbaşı yaptı. Yeni transfer kaleci Enke de idmana çıktı. Bu arada Hakan Bilal Kutlualp bugün Brezilya'ya gidecek. Kutlualp'in anlaşma sağlanan Alex'i getireceği, Fabiano için de pazarlık masasına oturacağı öğrenildi. 
   
   
</TEXT>
</DOC>
