<DOC>
<DOCNO> 183605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/soneko10.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kavun ve karpuz çiftçinin yüzünü güldürdü 
</HEADLINE>
<TEXT>

     Konya'nın Çumra İlçesi'nde, 50 bin dekar alanda yapılan ekimden toplam 100 bin ton kavun ve karpuz elde edildi. 
     Çumra Ziraat Odası Başkanı Salih Acar, A.A muhabirine yaptığı açıklamada, son iki yıldır kavunuyla ünlü Çumra'da üreticinin pazar sorunu olduğu için sıkıntı yaşadığını söyledi. 
     Çumra'daki sıkıntının, bu yıl verimli ve yüksek kalitedeki kavun ve karpuzun kolay alıcı bulmasıyla sona erdiğini ifade eden Acar, ilçede 50 bin dekar alanda yaklaşık 100 bin ton kavun ve karpuz hasadı yapıldığını kaydetti. 
     İran, Irak ve Suudi Arabistan'a kadar gönderilen kavun ve karpuzun çiftçinin yüzünü gerçek anlamda güldürdüğünü belirten Acar, ''Geçen yıllarda istenen verimi ve kaliteyi yakalamayan üretici, traktörünü satmak ve borçlanmak zorunda kalmıştı. Bu yıl işleri iyi giden üretici sattığı traktörünü geri alabilecek ve önümüzdeki yıla daha umutla bakabilecek'' dedi. 
     Acar, tüccarların özellikle Çumra kavununa büyük ilgi gösterdiğini belirterek, ''Lezzeti ile yurtdışında bile tanınan eski Çumra kavunu tekrar manavlarda, pazarlarda aynı tadıyla yerini aldı. Kavun, başta İç Anadolu Bölgesi olmak üzere çeşitli illerde yoğun talep görüyor'' diye konuştu. 
     
</TEXT>
</DOC>
