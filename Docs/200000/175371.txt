<DOC>
<DOCNO> 175371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/siyaset/siy10.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçiliği Maslahatgüzarı Robert S. Deutsch, Yeni Irak'ın 100 Günü'nü yazdı 
</HEADLINE>
<TEXT>
   Başarıların da görülmesi lazım 
   Deutsch "İki yüz bin eski Iraklı askere maaşlarının ödendiği, yeni para biriminin hazırlandığı, yüzlerce gazetenin yayımlandığı Irak'ta yaşamın adım adım ilerleme gösterdiği de görülmeli..." 
      
   8 Ağustos tarihi, Irak'taki ana askeri operasyonların sona ermesinin yüzüncü günüdür. Bu, 24 milyon Iraklının onlarca yıl sonra ilk kez baskıdan uzak oldukları gerçeğini anımsamak için iyi bir zaman. 
   Iraklılarla yakın bir işbirliği içinde çalışan Uluslararası Koalisyon Geçici Yönetimi güvenlik, ekonomik canlanma, temel hizmetlerin güçlendirilmesi ile bağımsız ve demokratik bir hükümetin kurulması konularına odaklanmış durumda. 
   Yaklaşık iki yüz bin eski Iraklı asker ve subaya aylık maaşları ödenerek istikrar sağlamlaştırılıyor. Ülke çapında bankaların açılması ve acilen yeni bir para biriminin hazırlanmasıyla ekonomi güçlendiriliyor. 
   Ulaşımın tekrar başlatılması, üniversite öğrencilerinin yıl sonu sınavlarını vermesi, yiyecek dağıtım sistemlerinin çalışmaya devam etmesi ve yüz elliden fazla gazetenin yeni bir fikir pazarında rekabet etmesiyle Iraklıların yaşamı adım adım ilerleme gösteriyor. 
   
   Hayat canlanıyor 
   Kültürel yaşam da canlanmakta. Ünlü futbolcular da dahil olmak üzere, Iraklı sporcular işkence korkusu olmadan neşe içinde spor yapıyor. Daha önce Uday Hüseyin'in işkence kalesi olan Irak Olimpiyat Komitesi, özgür Iraklılarla yeni baştan oluşturuluyor. 
   Bağdat'ın senfoni orkestraları ve tiyatroları tekrar açılıyor. Uluslararası camia, güney Irak'taki bataklık alanları ıslah etme çalışmalarını yürütüyor. Saddam Hüseyin, bu bataklıklarda yaşayan Arapların çok eski uygarlığını neredeyse yok etmişti. Ayrıca Irak Ulusal Müzesi'ne ait binlerce değerli eser yeniden toparlanmıştır. 
   Bu ve daha birçok gelişme yüz gün içinde gerçekleştirildi. 
   Yeni Irak Hükümet Konseyi geçen ay oluşturulmuştur. Üç kadın, Kürt, Sünni, Hıristiyan, Türkmen ve Şiilerden oluşan 25 kişilik Konsey, kendi kendini yönetecek bir Irak hükümeti yolunda atılmış ilk ve önemli bir adımdır. 
   Birleşmiş Milletler Genel Sekreteri Kofi Annan, temmuz ayında Birleşmiş Milletler Güvenlik Konseyi için yayımladığı bir raporda Irak Hükümet Konseyi'nden övgüyle söz etti. Yeni Irak'ın elde ettiği başarıları görmezden gelerek, artan acılarını ön plana çıkaran eleştirilerin Kofi Annan'ın söz konusu raporunu dikkate almalarında yarar vardır.. 
   Irak'taki Birleşmiş Milletler Özel Temsilcisi Sergio Vieira de Mello, Konsey'in Iraklı seçmenlerin temsilcileri olarak görülebileceğini ve bunun Saddam Hüseyin'in saltanatını geride bırakmak için gerekli bir adım olduğunu kaydediyor. Hükümet Konseyi'nin kurulmasından sonra Başkan Bush dünya uluslarından Irak'ın kaydettiği gelişmelerin desteklenmesi çağrısı yaparak, "Dünya uluslarını, özgür ve güvenli bir Irak oluşturmayı amaçlayan BM'nin 1483 no'lu kararına hem askeri hem de parasal olarak katkıda bulunmaya davet ediyorum" dedi. 
   Başkan Bush, özgürlüğe şık Iraklıların arzularını ve umutlarını gerçekleştirmek için izlenecek planı 30 Temmuz'da şu sözlerle not etti "Yakın bir zaman içinde halkın temsilcileri yeni bir anayasa taslağı hazırlamaya başlayacak ve bunu da seçimler izleyecektir." 
   Bu başarıların sadece dünya liderleri ve büyükelçiler tarafından sahiplenildiğini sanmak yanıltıcı olur. Onlardan daha net yorumlar bizzat Irak halkının kendisinden geliyor. Felluçe Belediye Baskanı Taha Bedawi'nin, Washington Post gazetesine 29 Temmuz'da söylediklerini hatırlayalım "Bir değişiklik olduğunun farkındayız. Halk askerlerin Felluçe'yi işgal edip devamlı kalmayacağını, ülkenin yeniden yapılanmasında bize yardımcı olmak için burada bulunduğunu anlamaya başladı." 
   Irak Geçici Hükümet üyesi Muffawak al - Rubaiei ise şöyle demişti "Irak halkı tarihindeki en büyük iki suçludan kurtuldu. Onlar tarafından mağdur edilenlerle, onların oğulları 35 yıl baskı altında inledikten sonra şimdi mutlu ve gururlular." 
   Elbette henüz yapılması gerekenlerin hepsi tamamlanmadı ve önümüzde daha pek çok el atılmayı bekleyen zorluklar mevcut. Ancak, Irak halkının geleceği parlaktır ve önümüzdeki günlerde daha iyi gelişmeler olacağına ilişkin inancımız tamdır. 
   
   
</TEXT>
</DOC>
