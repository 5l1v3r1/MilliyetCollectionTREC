<DOC>
<DOCNO> 176468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sondun24.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta elektrik kesintisinden sonra zehirlenmeler arttı 
</HEADLINE>
<TEXT>

     ABD'yi vuran en büyük elektrik kesintisinden sonra evlerindeki buzdolabında kalan ya da marketlerden aldıkları bozulmaya yüz tutmuş yiyecekleri yiyen New Yorklular arasında gıda zehirlenmesi vakaları arttı. 
     Hastanelere ishal ve mide-bağırsak şikayetleriyle başvuranların sayısının artması üzerine halka çağrıda bulunan kent sağlık yetkilileri, elektrik kesintisi sırasında bozulmuş olabilecek yiyecekleri yememelerini istediler. 
     Sağlık müdürü Thomas Frieden, ''Lokanta ve gıda maddesi satan diğer yerlerin de sağlık ve hijyen kurallarına uyup uymadıklarının sıkı biçimde takip edildiğini ve bu amaçla takviye müfettişler görevlendirdiklerini'' söyledi. Frieden, kent içme suyunun temiz olduğunu da bildirdi. 
     ''New Yorklulardan, bozulmuş olmasından şüphelendikleri yiyecekleri yiyerek denemeye kalkmamalarını'' da isteyen Frieden, ''Şüpheli olanların derhal çöpe atılması gerektiğini'' vurguladı. 
     Bu arada, süpermarketler, peynir ve et mamulleri reyonlarını tamamiyle boşaltarak, yerine yeni gelen malları koymaya başladılar. Kentte gıda maddeleri satan normal bir dükkanın elektrik kesintisi yüzünden uğradığı zararın, 8000 doları satış kaybı, 6000 doları da bozulan yiyecekler olmak üzere toplam 14 bin dolar olduğu belirtiliyor. 
     Peynir satan Pando Andopulo adlı dükkan sahibi ise kesinti sırasında yaklaşık 50 bin dolarlık peynirinin bozulduğunu ifade etti. 
     
     NÜKLEER SANTRALLAR DEVREYE GİRİYOR 
     Öte yandan, resmi makamlar, elektrik konusunda yeni bir sorunla karşılaşılmadığı takdirde New York eyaletindeki 5 nükleer santralin bugün yeniden devreye sokulacağını açıkladılar. 
     Yetkililer, sanayicilerden elektrik tasarrufuna gitmelerini istemeyeceklerini de bildirdiler. 
     
</TEXT>
</DOC>
