<DOC>
<DOCNO> 176347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur24.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Işıkara 5-10 yıl sonra Japonya gibi depremden zarar görmeyeceğiz 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü eski Müdürü Prof. Dr. Ahmet Mete Işıkara, engelli vatandaşlara, deprem ve depremden korunma yolları eğitimi verdi. 
     Şişli Belediyesi'nde gerçekleştirilen eğitimde konuşan Prof. Dr. Işıkara, 17 Ağustos depremi sonrasında pek çok engelli vatandaşın kendisini arayarak ''Depremde ne yapacağımızı bilemedik'' dediklerini hatırlattı. 
     Prof. Dr. Işıkara, ''Bu insanlar bizim bir parçamız, depremi hep birlikte yaşadık. Acıları hep birlikte paylaştık'' dedi. 
     Deprem ve depremden korunma konusunda engellilerin ve refakatçilerinin mutlaka eğitilmesi gerektiğini dile getiren Prof. Dr. Işıkara, engelliler için en önemli konunun kişisel bir destek ağı kurmak olduğunu söyledi. 
     Bu ağın aile üyeleri, arkadaşlar, sosyal hizmetler ya da komşulardan oluşabileceğini kaydeden Prof. Dr. Işıkara, tüm engellilerin üzerinde ''Acil Sağlık Bilgi Kartı'' bulundurmaları gerektiğini vurguladı. 
     Bu kartların, tüm illerde, il sosyal hizmetler müdürlüklerinden alınabileceğini, ayrıca 0800148300 numaralı hattan da bilgi edinilebileceğini kaydeden Prof. Dr. Işıkara, bedensel, görme ve işitme engelliler ile zihinsel engellilere deprem anında ve sonrasında almaları gereken kişisel önlemleri anlattı. 
     Prof. Dr. Işıkara'nın konuşması, işitme engelliler için işaret dilinde çevrildi. 
     
     ''5-10 YIL SONRA HAZIR OLACAĞIZ'' 
     Toplantıdan sonra soruları yanıtlayan Prof. Dr. Işıkara, Türkiye'nin depreme hazırlanma sürecine ilişkin bir soru üzerine, ''5-10 yıl sonra Japonya'daki gibi depremden zarar görmeyecek hale geleceğiz'' dedi. 
     Prof. Dr. Işıkara, İstanbul'daki hastanelerin depreme dayanıklı olup olmadığına ilişkin bir soru üzerine de, Polis, Amerikan ve Memorial hastanelerinin depreme hazır olduğunu düşündüğünü kaydetti. 
     Prof. Dr. Işıkara, İstanbul'da bir şehir hatları vapurunun deniz hastanesine dönüştürülmesi konusunda önerilerinin bulunduğunu hatırlatarak, bunun mutlaka gerçekleştirilmesi gerektiğini kaydetti. 
     Prof. Dr. Işıkara, İstanbul'da belediyelerin deprem riskine göre şehirler yaratacak imar planlarını yapmaları ve altyapıları yenilemeleri gerektiğini dile getirerek, kentteki doğalgaz hatlarının depreme hazır olduğunu anlattı. 
     Kentte yapılan çalışmaların büyük bölümünün ''insanları enkaz altından nasıl çıkarırız'' anlayışına dayalı olduğunu da ifade eden Prof. Dr. Işıkara, koruma kültürü ve bilincinin henüz tam olarak yerleşmediğini, halen zorunlu deprem sigortasının İstanbul'da yüzde 40, Türkiye genelinde de yüzde 17 oranında yapıldığını kaydetti. 
     Prof. Dr. Işıkara, İstanbul Büyükşehir Belediyesi'nin depremi önceden belirleme araştırmasını da eleştirerek, ''Buna harcanacak kaynak, hastane ve okulların güçlendirilmesine harcanmalı... Bıraksınlar bu araştırmaları üniversiteler yapsın. Bilim bunu zaten araştırıyor'' dedi. 
     ''Belediyelerin depremi 20 gün önceden belirleyeceği'' açıklamasını da eleştiren Prof. Dr. Işıkara, bunun imkansız olduğunu söyledi. 
     Tüm dünyada depreme ilişkin erken uyarı sisteminin en iyi işlediği kentin Mexico City olduğunu belirten Prof. Dr. Işıkara, orada depremin merkezi ile şehir arasında 1.5 dakikalık bir uzaklık olduğunu, Türkiye'de ise kentlerin depremin odağına çok yakın yerlerde kurulması dolayısıyla bunun saniyelerle sınırlı olduğunu kaydetti. 
     
</TEXT>
</DOC>
