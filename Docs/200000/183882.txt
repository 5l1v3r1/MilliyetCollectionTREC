<DOC>
<DOCNO> 183882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sondun16.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Maddi sıkıntı çeken El Kaide, kalpazanlığa başladı.. 
</HEADLINE>
<TEXT>

     Merkezi Paris'te bulunan Uluslararası Terörizm İzleme Merkezi'ne göre, bankalardaki finans kaynakları dondurulduğu için maddi sıkıntı çeken terör örgütü El Kaide, kredi kartı yolsuzluğu ve kalpazanlık yapmaya başladı. 
     Uluslararası Terörizm İzleme Merkezi Başkanı Roland Jacquard, ''El Kaide'nin, kredi kartı yolsuzluğu ve kalpazanlık dışında değerli taş ticaretinden de gelir sağladığını'' bildirdi. 
     Fransa'da kara para aklama faaliyetlerini izlemekle görevli ''Trucfin'' isimli kuruluşun bir araştırmasına göre, El Kaide, özellikle Ortadoğulu tüccarlar tarafından Afrika'dan alınıp satılan elmaslardan elde edilen gelirden önemli ölçüde pay alıyor. 
     Nakit para sıkıntısına düşen El Kaide'nin, terör faaliyetlerini finanse edebilmek için ''yeraltı bankacılığına'' da yöneldiği ve hayır kuruluşlarını paravan olarak kullanarak para toplama çalışmalarına ağırlık verdiği bildirildi. 
     ABD Maliye Bakanlığı'nın tahminlerine göre, 11 Eylül'den bu yana, El Kaide ve bu örgüte bağlı terörist grupların bankalardaki yaklaşık 200 milyon dolarlık gelirine el koyuldu. 
     
</TEXT>
</DOC>
