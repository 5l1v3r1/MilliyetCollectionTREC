<DOC>
<DOCNO> 190886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/siyaset/siy06.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaşın bilgi edinmesini sağlayan kanun onaylandı 
</HEADLINE>
<TEXT>
   Devlet bilgi verecek 
   Vatandaşlar, kamu kurumlarına ilgili oldukları bilgileri almak için başvurabilecek. 15 gün içinde bilgi verilmezse, vatandaş önce Değerlendirme Kurulu'na, sonra yargıya başvurabilecek 
   ANKARA Milliyet 

   
   Cumhurbaşkanı Ahmet Necdet Sezer, Bilgi Edinme Hakkı Kanunu'nu onayladı. Kanuna göre, vatandaşlar ve tüzel kişiler, kamu kurum ve kuruluşlarından ilgili oldukları konuda bilgi edinebilecek. "Sır" kavramı içine girmeyen bilgilerin vatandaşa verilmesi zorunlu olacak. YAŞ, Cumhurbaşkanlığı ve HSYK kararları gibi, "yargı denetimi dışında kalan" idari işlemlerden kişinin çalışma hayatını ve mesleki onurunu etkileyecek nitelikte olanlar, kanun kapsamına dahil olacak. Ancak bu şekilde sağlanan bilgi edinme hakkı, işlemin yargı denetimine açılması sonucunu doğurmayacak. 
   Resmi Gazete'de yayımlandıktan sonra yürürlüğe girecek kanunda şu düzenlemeler yer alıyor 
   Vatandaşlar, kamu kurumlarına bilgi almak için dilekçe veya elektronik ortam yoluyla başvurabilecek. İstenen bilgiye ulaşım 15 iş günü içinde sağlanacak. İstemi reddedilen kişi 15 gün içinde Bilgi Edinme Değerlendirme Kurulu'na itiraz edebilecek. İtirazdan sonuç alamazsa yargıya başvurabilecek. 
   Devlet sırrı olan ve "gizli" kaydıyla korunan bilgi ve belgeler kapsam dışında kalacak. 
   Ülkenin ekonomik çıkarlarına zarar verecek bilgi veya belgeler verilmeyecek. 
   İstihbarat birimlerinin görev ve faaliyetlerine ilişkin bilgi veya belgeler, kişinin çalışma hayatı veya meslek onurunu zedeleyecek nitelikteyse kanun kapsamında değerlendirilecek. 
   Özel hayata ve kişi güvenliğine haksız müdahale sonucunu doğurucak bilgiler verilmeyecek. 
   Kamu yararı varsa ilgilinin rızası alınarak bilgi verilebilecek. 
   Ticari sır olarak nitelenen bilgi veya belgeler kapsam dışında kalacak. 
   
   
   
   
   
</TEXT>
</DOC>
