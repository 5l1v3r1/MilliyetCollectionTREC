<DOC>
<DOCNO> 195121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur32.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ODTÜ'nün projesi Descartes ödülü'ne aday... 
</HEADLINE>
<TEXT>

     ODTÜ'nün yürüttüğü uluslararası nitelikteki ''Tsunami Afet Etkilerinin Azaltılması ve Önlemler Geliştirme Projesi'', filozof Rene Decartes onuruna verilen ödülün finale kalan adayları arasında yer aldı. 
     ODTÜ'den yapılan açıklamaya göre proje, ODTÜ İnşaat Mühendisliği Bölümü Deniz Mühendisliği Araştırma Merkezi Başkanı Doç. Dr. Ahmet Cevdet Yalçıner, Yunanistan'dan Atina Milli Gözlemevi ve Geodinamik Enstitüsü Başkanı Dr. Gerassimos Papadopoulos, İtalya'dan Bologna Üniversitesi Fizik Bölümü Jeofizik Dalı Başkanı Prof. Dr. Stefano Tinti ve Japonya'dan Tohoku Üniversitesi İnşaat Mühendisliği Bölümü Afet Kontrol Araştırma Merkezi Başkanı Prof. Dr. Fumihiko Imamura koordinatörlüğünde yürütüldü. 
     Avrupa'yı çevreleyen deniz ve kıyılarda geçmişteki tsunami dalgalarının oluşumunu ve kıyılardaki etkilerini saptamayı, tsunami dalgasının özelliklerini tanımlamayı ve etkilerinin azaltılmasını amaçlayan proje, Rene Decartes Ödülü'ne aday 8 finalist arasında yer almaya hak kazandı. 
     Avrupa Komisyonu Araştırma Direktörlüğü'nce matematikçi, doğa bilimci ve filozof Rene Decartes onuruna 2000 yılından bu yana verilen ödül, Avrupalı bilimcilerin işbirliğiyle yaptıkları bilimsel çalışmalarına ve başarılarına dikkat çekmek amacıyla veriliyor. Finale kalan araştırmalar arasından bir veya ikisine her yıl 1 milyon euroya kadar ödül veriliyor. 
     Decartes Ödülü'nün hangi projenin kazandığı, finalistlerin davet edildiği toplantıda ilan ediliyor. Bu yılki ödül töreni 20 Kasım 2003 tarihinde İtalya'nın başkenti Roma'da Lincei Ulusal Akademisi'nde düzenlenecek. 
     
</TEXT>
</DOC>
