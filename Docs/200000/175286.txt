<DOC>
<DOCNO> 175286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo20.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
CSKA Sofya İstanbul'da... Hedef en az beraberlik... 
</HEADLINE>
<TEXT>

     Galatasaray'ın, Avrupa Şampiyonlar Ligi 3. ön eleme turu ilk maçında yarın karşı karşıya geleceği Bulgaristan'ın CSKA Sofya takımı, İstanbul'a geldi. 
     Atatürk Havalimanı'nda Bulgaristan Konsolosluğu ve Galatasaraylı yetkililer tarafından karşılanan CSKA Sofya'nın teknik direktörü Stoytcho Mladenov, Galatasaray'ın evsahibi olduğunu ve taraftarlarının önünde oynayacağını hatırlatarak, ''Avrupa Şampiyonu bir ekiple karşılaşacağız ancak şansımız var. Sonuna kadar da kovalayacağız'' dedi. 
     Galatasaray karşısında galibiyet almak için İstanbul'a geldiklerini anlatan Mladenov, ''Ancak en azından beraberlik de yeterli olabilir. Çok zor olacak. Galatasaray'a saygı duyuyorum. Ama şansımız da var'' diye konuştu. 
     Mladenov, Galatasaray'ın maça motivasyonlu çıkacağını da belirterek, skorun ne şekilde olacağını tahmin edemediğini söyledi. 
     Galatasaray'ın Diyarbakırspor ve Liverpool ile yaptığı maçların kasetlerini izlediğini de kaydeden Bulgar çalıştırıcı, Bulgaristan basınına verdiği demeçte ise 1-0'lık yenilgiye dahi razı olduğunu bildirdi. 
     
     ESKİ TRABZONSPORLU YANCHEV DE GELDİ 
     Bulgar ekibinde top koşturan eski Trabzonsporlu Yanchev de kafileyle birlikte İstanbul'a geldi. 
     Yanchev, Galatasaray'ın ''süper'' bir ekip olduğunu belirterek, ''Çok zor bir maç yapacağız. Galatasaray, yeni stadında daha da çok taraftarın önünde oynuyor. Bu da işimizi zorlaştırıyor'' dedi. 
     Bu arada teknik direktör Mladenov'un, Galatasaray ile ilgili ayrıntılı bilgileri Yanchev'den aldığı öğrenildi. 
     
     BAVULLARI BEKLEDİLER 
     Atatürk Havalimanı'nın asansörlerinin arıza yapması nedeniyle Bulgar ekibi, bir süre takım malzemelerinin dışarı çıkartılmasını bekledi. 
     Yaklaşık 10 dakika sonra bagajları beklemeden havalimanından ayrılan kafile, Beşiktaş Kulübü Başkanı Serdar Bilgili'nin sahip olduğu Radisson SAS Oteli'ne hareket etti. Ancak hareketten kısa bir süre bagajlar da geldi ve küçük bir minibüsle otele gönderildi. 
     Bulgar ekibinde Brezilyalı futbolcu Joar Carlos'un, sakatlığı nedeniyle İstanbul'a getirilmediği öğrenildi. 
     CSKA Sofya bu akşam, maçın oynanacağı Atatürk Olimpiyat Stadı'nda idman yapacak. 
     
</TEXT>
</DOC>
