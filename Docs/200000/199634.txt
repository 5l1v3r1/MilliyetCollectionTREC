<DOC>
<DOCNO> 199634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/ekonomi/eko03.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Takımı gelmedi, bakanı geldi 
</HEADLINE>
<TEXT>

   Juventus, Galatasaray maçını tarafsız sahaya aldırdı ama İtalyan Bakan Türkiye'ye gelip, 'Gelmezsek terör zafer sağlamış olur' dedi 
      EKONOMİ SERVİSİ 
   
   İtalyan kulübü Juventus'un terörist saldırıları öne sürüp Türkiye'ye gelmeyerek Galatasaray maçını tarafısız sahada oynamasından bir gün sonra İtalya'nın Üretim Faaliyetlerinden Sorumlu Bakanı Antonio Marzano İstanbul'a geldi. 
   
   AB desteği 
   Berlusconi'nin sağ kolu olan Marzano, İstanbul Sanayi Odası'nın İSO İkinci Sanayi Kongresi'nde yaptığı konuşmaya, "İstanbul'daki terör saldırıları Türkiye'nin bölgesindeki laik, hoşgörülü özelliklerinden kaynaklanıyor. Bu durum, Türkiye'nin AB hedefini ve bu yöndeki tam üyelik beklentilerini daha da meşru kılmaktadır. İtalya, Türkiye'nin 2004 sonunda tam üyelik müzakerelerine başlaması için elinden gelen tüm çabayı göstermeye devam edecektir" sözleriyle başladı. 
   Marzano, "Bu tesadüf değildir. Size İtalyan hükümeti, İtalyan halkı ve Berlusconi'nin hislerini iletmek istiyorum" dedi. Bazı kişilerin terör olaylarına korkarak tepki gösterdiklerini belirten Marzano, "Özellikle turizm sektöründe bazı vatandaşlar yolculuklarını iptal eder. Bu teröre ilk tepkidir. Fakat bir bakan hayır... Değiştiremez... Çünkü bir bakan böyle bir şey yaparsa teröre küçük bir zafer kazandırmış olur. Biz bunu yapamayız. İşte ben bu sebeple bugün sizin aranızdayım'' dedi. 
   
   Dostlarımız nerede 
   Tüm dünyayı sorumluluk ve dayanışmaya davet eden İSO Başkanı Tanıl Küçük de, "Dayanışma beklediğimiz dostlarımızın Türkiye'yi gidilmemesi gereken ülke ilan ederek, teröristlerin hedeflerine hizmet etmeleri bizi hayal kırıklığına uğrattı" şeklinde konuştu. 
   TOBB Başkanı Rifat Hisarcıklıoğlu ise, "Dost kötü günde belli olur derler. Bu hassasiyeti teröre karşı birlikte mücadele ettiğimizi düşündüğümüz ülkelerden görmemenin üzüntüsü içindeyiz" dedi. 
   
   'Seçimde yatırım hükümetin işi'    Sanayi ve Ticaret Bakanı Ali Coşkun teröre karşı verdiği destek nedeniyle Bakan Marzano'ya teşekkür ederek başladığı konuşmasında, 'Bakanla havaalanında görüştüğümüzde yapılan pasaport kontrolü sırasında bana 'İnşallah yakın zamanda AB'ye girersiniz ve bu kontroller sona erer' dedi. Bu İtalya'nın Türkiye'ye verdiği desteği gösteriyor" diye konuştu. Coşkun çıkışta gazetecilerin sorularını yanıtladı. 
   
   'İstikrar sağlandı' 
   Coşkun bir gazetecinin "Merkez Bankası'nın yerel seçimlerle ilgili 'kamu harcamalarının artarsa enflasyon ve faiz dışı fazla hedefinden sapılacağı' yönünde uyarısı var. Siz ne düşünüyorsunuz " sorusuna şu yanıtı verdi "Bu işler hükümetin ve Meclis'in vereceği kararlar. Bunlara fazla önem vermiyoruz. Biz bildiğimiz yolda istikrara devam ediyoruz. Siyasi istikrar, kesimler arasında sosyal barış sağlanmıştır. Şimdi ekonomi darboğazdan çıktı, istikrar içinde sürdürülebilir kalkınma hedefi aldık. Bunda da başarılı olacağımıza inanıyorum. Bugün açıklanacak enflasyon rakamları da bunu gösteriyor." 
   
   
</TEXT>
</DOC>
