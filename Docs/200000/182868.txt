<DOC>
<DOCNO> 182868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun16.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman milletvekili Schily, Türkiye'ye yaranmaktan vazgeçmeli 
</HEADLINE>
<TEXT>

     Alman Hıristiyan Sosyal Birlik Partisi CSU Federal Meclis Milletvekili Wolfgang Zeitlmann, Almanya İçişleri Bakanı Otto Schily'nin ''Türkiye'ye yaranmaktan'' vazgeçmesi gerektiğini söyledi. 
     Zeitlmann, Berlin'de yaptığı yazılı açıklamada, ''Schily, Türkiye'ye yaranmaktan vazgeçmeli. Türkiye'ye kesin şartlar konulmalı. Schily, bunu yıllardır söylüyor, ancak bugüne kadar hiçbir şey olmadı. Bu sona ermeli. Almanya'da yabancı suçlulara ve sahte ilticacılara yer yok. Bu kişilerin Almanya'yı terk etmesi için federal hükümet gerekli önlemleri almalı'' ifadesini kullandı. 
     Türk hükümetinin, yurtdışındaki suçlu Türkleri vatandaşlıktan men etme uygulamasının Avrupa standartlarına uymadığını savunan Zeitlmann, şöyle dedi 
     ''Türk İçişleri Bakanı Abdülkadir Aksu, Schily'ye gönderdiği mektupta, suçlu yabancıları sınır dışı edemiyorsa bunun Almanya'nın kendi hatası olduğunu yazıyor. Türkiye ile olan sorunlarımız yeni bir boyuta ulaşmıştır. Eğer Türkiye kendi vatandaşlarıyla ilgili sorunlarını, bu kişileri vatandaşlıktan çıkartarak çözmek istiyorsa, Almanya buna izin vermemeli. Çünkü vatanı olmayanlar, Almanya'dan sınır dışı edilemiyor.'' Türkiye'nin, ''istemediği kişilerle ilgili sorunlarını Almanya'nın sırtından çözmemesi gerektiğini'' ifade eden Zeitlmann, ''Metin Kaplan ve Mahmud El-Zein gibi kişilerin Almanya'da yeri yok. Alman yasalarının bu kişilerin sınır dışı edilmesini engellemesi, diğer yandan Türkiye'nin bu kişilerin Almanya'da kalması için çaba harcaması kabul edilemez'' dedi. 
     
</TEXT>
</DOC>
