<DOC>
<DOCNO> 158745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sontur21.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan ''genç subaylar rahatsız'' haberine yalanlama.. 
</HEADLINE>
<TEXT>

     Başbakan Recep Tayyip Erdoğan, ''Genç subayların rahatsızlığına'' ilişkin gazetelerde çıkan haberlerin ''tamamıyla uydurma'' ve ''aslı astarı olmadığını'' belirterek, ''Ordumuzla Hükümetimiz ahenk içinde çalışmasını sürdürmektedir. Herhangi bir sıkıntı söz konusu değildir'' dedi. 
     Erdoğan, İstanbul Sanayi Forumu'ndan ayrılırken, basın mensuplarının soruları üzerine, şunları söyledi 
     ''Öncelikle gazetelerde çıkmış olan bu tür haberler tamamıyla uydurma. Bunların aslı astarı yoktur. Şahsıma ulaşmış böyle bir haber olmadığı gibi, ben de sizler gibi gazetelerden okuyorum. Bu tür başlıkları ülkem için doğru başlıklar olarak görmüyorum. Bunlar maalesef ülkedeki bu güzel gelişmeleri hazmedemeyen çevrelerin şu anda ortaya koydukları düşüncelerdir, attıkları adımlardır. Biz emin adımlarla ekonomik sıçramamızı ülkedeki güven ve istikrarı artırmaya devam etmenin gayreti içindeyiz. Ordumuzla Hükümetimiz ahenk içinde çalışmasını sürdürmektedir. Herhangi bir sıkıntı söz konusu değildir''. 
     Başbakan Erdoğan, geçtiğimiz günlerde Genelkurmay Başkanı Orgeneral Hilmi Özkök'ün kendilerini ziyaret ettiğini, bu görüşmenin açıklandığını hatırlatarak, şöyle devam etti 
     ''Maalesef bu açıklamalarımız dışında birçok 'sağır duymaz uydurur' kabilinden haberler çıkmıştır. Bizim görüşmemizin gündeminin 'Avrupa Birliği, Kıbrıs, Irak' konusu olduğunu söylememize rağmen ardından ilgisiz alakasız başbaşa yaptığımız görüşmenin dışında farklı bir şekilde 'şu da söylendi', 'bu da söylendi' şeklinde uydurulmasını anlamak mümkün değildir. Yalan yanlış, aslı astarı olmayan haberlerle ne yapılmak isteniyor. Milletim çok iyi değerlendiriyor.'' ''Ortam bilinçli mi geriliyor '' şeklindeki bir soru üzerine Erdoğan, ''Bilinçli olarak bu güzel ortamı, bahar havasından sonra yaz havasına girdiğimiz dönemde bu güzel gelişmeleri hazmedemeyenler ortamı germeye çalışıyorlar. Bunları milletimiz takdir ediyor'' yanıtını verdi. 
     Erdoğan, ''Genelkurmay Başkanı ile görüşüyor musunuz '' sorusuna karşılık, ''Görüşüyorum tabii'' dedi. 
     Bir gazetecinin ''Genelkurmay Başkanlığı'ndan henüz yalanlama gelmedi'' demesi üzerine de Erdoğan, ''Vakti saati geldiğinde Genelkurmay Başkanı açıklama yapar. Zannederim Pazartesi günü açıklama yapacak'' diye konuştu. 
     
     "Gerilim yaratmayın" 

     Erdoğan, Türkiye'de hala bazı kesimlerin gerilim ortamı yaratmaya çalıştığını ifade ederek, ''elinizdeki bir kalemle halkın kafasını bulandırmayın, tuttuğunuz bir köşeyle bu ülkede sıkıntı çığırtkanlığı yapmayın'' dedi. 
     Başbakan Erdoğan, ülkede son dönemlerdeki pozitif toplumsal enerjinin toplumun bütün katmanlarına yayılmasının, bütün aktörler tarafından aynı şevk ve heyecanla paylaşılmasının hemen olamayacağını söyledi. 
     Erdoğan, yıllardır Türkiye'de istikrar ve güvenden adım adım uzaklaşıldığını, yöneten ve yönetilenler arasındaki uçurumun giderek derinleştiğini, herkesin eli yüreğinde ''yeni krizler bekler'' olduğunu belirterek, şöyle devam etti 
     ''İşte o günlerden kalma bazı alışkanlıklar ve kötümser tortular nedeniyle attığımız büyük adımlar, gerçekleştirmekte olduğumuz köklü dönüşümler hala bazı kesimler tarafından maalesef kolayca görmezlikten geliniyor ve hala bazı kesimlerin ön kesme gayretlerini görüyoruz. Bakıyorsunuz hala bazı kesimler ülkemizde nasıl bir gerilim meydana getirebiliriz, havayı nasıl gerebiliriz, acaba nasıl bir çatışma zemini oluştururuz gayreti içine giriyorlar. Yazıktır, günahtır. Bu tür gayretin içine girmeyin elinizdeki bir kalemle halkın kafasını bulandırmayın. Tuttuğunuz bir köşeyle bu ülkede sıkıntı çığırtkanlığı yapmayın. Attığınız başlıklarla bu ülkede kurumlararası sıkıntıları, olmayan sıkıntıları varmış gibi göstermeyin, yazıktır. Bundan hiç kimseye çıkar gelmez, ülke kaybeder. Bu ülkeyi kaybettirmeye kimsenin hakkı yoktur. Bunu burada ilan etmek istiyorum.'' 

     
</TEXT>
</DOC>
