<DOC>
<DOCNO> 188654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/dunya/dun03.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Paksüt Türkiye'nin ağırlığının faturası 
</HEADLINE>
<TEXT>

      
   Türkiye'nin Bağdat Büyükelçisi Osman Paksüt, büyükelçilik binası önünde düzenlenen intihar saldırısının binada önemli ölçüde hasara yol açtığını bildirdi. Doğrudan bir tehdit almadıklarını belirten Paksüt, "Ancak bu olay, Türkiye'nin, ağırlığı olan bir ülke olarak bu ağırlığını kullanmasının bir faturası" dedi. Paksüt, binanın tüm camlarının kırıldığını, bahçe duvarının yıkıldığını, duvarlarda çatlaklar oluştuğunu, bilgisayarların zarar gördüğünü, banyoların kullanılamaz hale geldiğini ve birçok eşyanın tahrip olduğunu belirtti. Binanın şu an çalışmaya müsait vaziyette olmadığının ve çalışma ortamını yeniden düzeltmek için yapılacak çok iş olduğunun altını çizen Paksüt, bu çalışmaların nasıl yapılacağı ve başka bir binaya taşınıp taşınmama konularında da hükümetle birlikte bir karar alınabileceğini kaydetti. Paksüt, elektrik tesisatının zarar görmüş olması ve bunun da yangına yol açabileceği ihtimali nedeniyle binada elektrikleri kestiklerini aktardı. 
   Paksüt, büyükelçilik binasında Iraklı misafirlerin bulunduğu sırada düzenlenen intihar saldırısında, biri bacağından ikisi yüzünden 3 büyükelçilik çalışanının, sıçrayan demir parçaları yüzünden hafif yaralandığını da ifade etti. 
   
   
</TEXT>
</DOC>
