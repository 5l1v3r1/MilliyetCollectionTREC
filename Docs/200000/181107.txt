<DOC>
<DOCNO> 181107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur16.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon heyete "terör örgütü" sitemi... 
</HEADLINE>
<TEXT>

     TBMM Başkanvekili Yılmaz Ateş, Japonya Üst Meclis Başkan Vekili Shoji Motooka'ya terör örgütünün Japonya'da temsilcilik açmasının Türkiye'yi üzdüğünü bildirdi. 
     TBMM Başkanı Bülent Arınç'ın konuğu olarak Türkiye'de bulunan Japon Parlamento Heyeti, TBMM Başkanvekili Yılmaz Ateş'i ziyaret etti. Ateş, kabulde yaptığı konuşmada, heyeti Türkiye'de görmekten duyduğu memnuniyeti dile getirerek, iki ülke ilişkilerinin daha da ileri götürülmesi dileğinde bulundu. 
     Japonya'nın barışa verdiği önemi bildiklerini kaydeden Ateş, terör örgütünün bu ülkede temsilcilik açmasının Türkiye'yi üzdüğünü bildirdi. Ateş, Japonya'nın, Türkiye'ye büyük zararlar veren bu örgüt konusunda duyarlılık göstermesini beklediklerini ifade etti. 
     TBMM Başkanvekili Ateş, Japon turistleri Türkiye'de görmekten memnuniyet duyacağını da sözlerine ekledi. 
     Konuk Meclis Başkan Vekili Motooka, beraberindeki on kişilik heyetin ülkesi için kalabalık sayıldığını ifade ederek, bunun Japonya'nın Türkiye'ye verdiği önemin göstergesi olduğunu söyledi. Japonya'nın barışı önemsediğini kaydeden Motooka, iki ülke ilişkilerinin dünya barışı ve bölgenin istikrarı açısından önem taşıdığını ifade etti. 
     
     ''DUYARLILIK GÖSTERECEKLER'' 
     Ateş, kabulden sonra gazetecilerin soruları üzerine yaptığı açıklamada, mülteci olmak isteyen bir grubun yaklaşık üç ay önce Japonya'da terör örgütünün temsilciliğini açtığını bildirdi. Yılmaz Ateş, Japonya Üst Meclis Başkan Vekili Motooka'nın Japonya Anayasası'na göre ülkesinde dernek kurma özgürlüğü bulunduğunu söylediğini aktardı. Ateş'in verdiği bilgiye göre, Motooka, terör konusunda çok hassas olduklarını ve ülkesine döner dönmez bu konuyla yakından ilgileneceklerini ifade etti. 
     
</TEXT>
</DOC>
