<DOC>
<DOCNO> 183108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sondun10.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Film stüdyoları, kopya DVD'lere karşı savaş açtı 
</HEADLINE>
<TEXT>

     Plak şirketleri internetten parasız müzik indirimi ile mücadele ederken, Amerikan film stüdyoları da DVD'lerin kopyalanmasına imkan veren yazılımlara karşı savaş açtı. 
     Paramount Pictures ve 20th Century Fox stüdyoları, bu tip yazılımı geliştiren Tritton Technologies firmasını mahkemeye verdi. Dava dilekçesinde, söz konusu yazılımın satışına aracılık eden 3 web sitesi operatörü suçlandı. Davaya, Manhattan federal mahkemesinde bakılacak. 
     Tritton'un geliştirdiği ''DVD Copyware'' adlı yazılım, DVD'lerin kopyalanmasını engelleyen teknolojiyi etkisiz kılıyor. 
     Stüdyolar, sanıkların, Milenyum Sayısal Telif Hakları Yasası'nı ihlal ettiklerini savunuyorlar. Söz konusu yasa, film ve müzik gibi sanat eserlerinin kopyalanmasına olanak veren yazılım geliştirilmesini engelliyor. 
     Tritton, kendi ürünü olan yazılımı piyasaya sürerken, ''bunun çok güçlü bir program olduğunu ve kullanıcılara, tüm DVD koleksiyonlarını, hiçbir kalite kaybına uğramadan kopyalama imkanı vereceğini'' duyurmuştu. 
     
</TEXT>
</DOC>
