<DOC>
<DOCNO> 198415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/soneko24.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Ekonomik göstergeler iyiye gidiyor 
</HEADLINE>
<TEXT>

     Devlet Bakanı Kürşad Tüzmen, ekonomik göstergelerin hızla iyiye gittiğini söyledi. 
     Bayram tatilini ailesiyle birlikte Yalova'da geçiren Tüzmen, AK Parti İl Başkanlığı'nı ziyaret etti. 
     Tüzmen, burada yaptığı konuşmada, Yalova Belediyesi'nin, kentte ''Bilişim-Yazılım Organize Sanayi Bölgesi'' kurulmasına ilişkin ciddi çalışmalarda bulunduğunu, hükümetin de belediyeye gerekli desteği vereceğini belirtti. 
     Yalova'da, bunun yanı sıra tarım ve turizm sektörlerinin de desteklenmesi halinde ''işsizlik'' sorununun kendiliğinden çözümleneceğini anlatan Tüzmen, mevcut sanayiye ek olarak, yan sanayinin de kente kazandırılması gerektiğini kaydetti. 
     Tüzmen, Yalova'nın, Bursa, İstanbul ve Kocaeli üçgeninde şirin bir kent olduğunu dile getirerek, ''Bu kent turizme hizmet eden kent olmalı. Bizler turizme yönelik yatırımları buraya kaydırmalıyız. Arapların en çok tercih ettiği yer Yalova Termal'dir. Bu ilginin giderek artmasını temin etmek hükümet olarak bizim görevimiz'' diye konuştu. 
     Bakan Tüzmen, halkın, hükümetin çalışmalarından memnun olduğunu da ifade ederek, ''Ekonomik göstergeler hızla iyiye gidiyor'' dedi. 
     
</TEXT>
</DOC>
