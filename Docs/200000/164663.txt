<DOC>
<DOCNO> 164663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/siyaset/asiy.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoşgörü işte böyle olur 
</HEADLINE>
<TEXT>

"Çağdaş toplumlarda dinin yeri" sempozyumunda isteyen konuklar içki içti. Devlet Bakanı Aydın, "İnsanlar neye inanıyorlarsa öyle yapsınlar" dedi 
     ELİF DEMİRCİ İzmir DHA 

     Hükümet üyelerinin katıldığı yemeklerde alkollü içecek servisi yapılmamasına özen gösterilmesinin yanı sıra Başbakan ve bakanların resmi yemeklerde su dolu kadehler kaldırması tartışılırken, İzmir'de düzenlenen "Çağdaş toplumlarda dinin yeri" konulu toplantı, tam aksi görüntülere sahne oldu. Toplantıda isteyen konuklara içki servisi yapıldı. Devlet Bakanı Bakanı Mehmet Aydın, "Ben en ufak bir rahatsızlık duymadım. İnsanlar neye inanıyorlarsa öyle yapsınlar" dedi. 
     AKP İzmir teşkilatının yanı sıra işadamları ve sivil toplum örgütü temsilcilerinin dinleyici olarak katıldığı yemekli toplantıda, isteyene alkollü içecek servisi yapıldı. 
     
     AKP üyeleri ve milletvekilleri 
     AKP üyesi Hikmet Tınaztepe organizatörlüğünde İzmir Ticaret Odası, İzmir Ticaret Borsası, Ege İhracatçı Birlikleri ve Ege Bölgesi Sanayi Odası'nın desteği ile Balçova Prenses Otel'de gerçekleştirilen yemekli toplantıda Diyanet işlerinden sorumlu Devlet Bakanı, din felsefesi profesörü Mehmet Aydın, "Çağdaş toplumlarda dinin yeri" konulu bir konuşma yaptı. Aydın'ı, Milli Eğitim Bakanı Hüseyin Çelik, İzmir Valisi Yusuf Ziya Göksu, AKP İzmir Milletvekili İsmail Katmerci, CHP İzmir Milletvekili Muharrem Toprak, Dokuz Eylül Üniversitesi Rektörü Prof. Dr. Emin Alıcı'nın yanı sıra AKP İzmir il yönetim kurulu üyeleri ve çok sayıda partili dinledi. 
     İzmirli işadamları ve sivil toplum örgütü temsilcilerinin de bulunduğu toplantıya İzmir İl Sağlık Müdürü Levent Kıdak ve İl Sağlık Müdür Yardımcısı Cengiz Balaban da katıldı. 290 kişinin katıldığı toplantıda AKP'lilerle diğer konuklar bir arada oturdu. 
     
     "Rahatsız etmiyorsa sorun yok" 
     Devlet Bakanı Aydın, 1.5 saatlik konuşmasının ardından kendisine dinin tartışıldığı bir toplantıda içki içilmesini soran gazetecilere şöyle dedi 
     "Sadece içki konusunda değil, her konuda insanlar başkalarını rahatsız etmiyorlarsa, birinin yaptığını 'ilericilik', diğerinin yaptığını 'çağdaşlık' gibi ilkel değerlendirmelere sokmuyorlarsa sorun yok. İnsanlar neye inanıyorlarsa öyle yapsınlar. Bu bir hoşgörü, anlayış içinde olmalı. Ben en ufak bir rahatsızlık duymadım. Belki de bu sorduğunuz soru 10 yıl sonra hiç sorulmayacak. Biri, alışkanlığı vardır, seviyordur, bu nedenle içki alıyordur, diğeri sevmiyordur ya da benim gibi inancında onunla ilgili bir işaret vardır. Benim için hiçbir sorun yok." 
     

</TEXT>
</DOC>
