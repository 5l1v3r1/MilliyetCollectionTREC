<DOC>
<DOCNO> 169005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur34.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Antakya'da damatsız düğün... 
</HEADLINE>
<TEXT>

     Antakya'da, 5 yıl önce karıştığı bir kavga nedeniyle 84 günlük mahkumiyeti bulunan Halil Ünsal, düğünden 7 saat önce tutuklanarak cezaevine gönderilince, aileler ''damatsız düğün'' yapmak zorunda kaldı. 
     Antakya'da, Gülseren Babacan 22 ile bir süre önce nişanlanan ve nikah işlemleri için başvuru yaparak düğün tarihini belirleyen Halil Ünsal 23 , 5 yıl önce karıştığı kavga nedeniyle 84 günlük kesinleşmiş mahkumiyeti nedeniyle tutuklanarak cezaevine konulunca, ailelere, ''damatsız düğün'' yapmaktan başka seçenek kalmadı. 
     Daha önce kararlaştırıldığı gibi Antakya Samanyolu Düğün Salonu'na yakınlarıyla birlikte gelen gelin Gülseren Babacan ve davetlilerin, törende damadın bulunmaması nedeniyle üzgün oldukları görüldü. 
     Üzüntüsünü belli etmemeye çalışan ve davetlilerle birlikte halay çeken gelin Gülseren Babacan, ''Evleneceğim insanın böyle bir günde cezaevinde olması beni çok üzdü. Gerekli başvurularımıza rağmen yetkililer bize yardımcı olmadı'' dedi. 
     Damadın babası Hayrettin Ünsal ise oğlunun düğüne katılması için Cumhuriyet Savcılığı'na yaptıkları başvurudan sonuç alamadıklarını ifade etti. 
     
</TEXT>
</DOC>
