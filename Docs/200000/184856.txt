<DOC>
<DOCNO> 184856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/dunya/adun.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İş işten geçti 
</HEADLINE>
<TEXT>

   Irak'taki ABD birliklerinin komutanı General Abizaid, müttefiklerin Irak'a asker göndermekte çok geç kaldıklarını ve artık Amerikan ordusundan takviye yapacaklarını söyledi 
      DIŞ HABERLER SERVİSİ 

   
   ABD'nin Körfez bölgesindeki güçlerinin komutanı General John P. Abizaid, artık müttefiklerin Irak'a asker göndermek için çok geç kaldıklarını, Irak'ta bundan sonra gelecek müttefik askerlerine güvenerek hareket edemeyeceklerini söyledi. 
   Irak'taki Amerikan askerlerinin yükünü azaltmak amacıyla müttefik askerlerinin önümüzdeki yılbaşına kadar Irak'a geleceğine fazla bir umut bağlamadığını kaydeden General Abizaid, bu durumda da ortaya çıkacak açığı kapatmak için ABD Savunma Bakanlığı'nın Pentagon önünde içeriden takviye göndermekten başka bir seçenek kalmadığını vurguladı. 
   Pentagon'un söz konusu açığı kapatacak askerleri deniz piyadeleri ile ulusal muhafız birliklerinden sevk etmeyi planladığı belirtiliyor. 
   New York Times'a göre, General Abizaid, Amerikan Senatosu Silahlı Kuvvetler Komitesi'ni bilgilendirirken, Irak'taki Amerikan askerlerinin yerini alacak müttefik birliklerinin gelip gelmeyeceğine dair ABD Genelkurmay Başkanlığı'na bilgi vermesi için tanınan sürenin geçen çarşamba dolduğunu, ancak müttefiklerle şimdiye kadar yapılan görüşmelerden olumlu bir sonuç çıkmadığını söyledi. 
   "Elimizde bir müttefik tugayı olmayacağına göre, yeni Amerikan askerleri getirmek zorundayız" diyen General Abizaid, Irak'la ilgili bundan sonraki planlamalarda büyük çapta uluslararası askeri katkı yapılacağının varsayılmayacağını bildirdi. 
   Askeri uzmanlar, aktif görevdeki birliklerini zayıflatma riskini göze alamayacak olan ABD'nin Irak'a gönderilecek yeni birlikleri yedek kuvvetlerle deniz piyadelerinden oluşturacağına kesin gözüyle bakıyorlar. Irak'a sevk edilmeleri halinde, deniz piyadeleri tarihlerinde ilk kez, uzun dönemli barış gücü görevi üstlenecek. 
   Bilindiği gibi ABD, başta Türkiye olmak üzere Pakistan ve Hindistan'dan Irak'a asker göndermesini istiyor. 
   
   Gül, mücadele talebinde ısrarlı    PKK için asker şartı olamaz    Dışişleri Bakanı ve Başbakan Yardımcısı Abdullah Gül, Türkiye Irak'a asker gönderse de göndermese de ABD'den PKK KADEK konusunda gerekeni yapmasını beklediklerini söyledi. 
   BM'nin 58. Genel Kurul toplantılarına katılmak üzere New York'ta bulunan Dışişleri Bakanı Gül, "Foreign Policy Association" kuruluşu tarafından düzenlenen "World Leadership Forum"da bir konuşma yaptı ve soruları yanıtladı. 
   Gül, konuşmasının sonunda bir soru üzerine, Türkiye, Irak'a asker gönderme kararı alsa da almasa da, PKK KADEK'i terör örgütleri listesine alan ABD'nin bu örgütle mücadele etmesi gerektiğini vurguladı. 
   Dün BM Genel Sekreteri Kofi Annan'la buluşan Gül, Güvenlik Konseyi'nde görüşülmekte olan Irak'a çokuluslu güç gönderilmesini öngören karar tasarısının TBMM'ye yardımcı olacağını bildirdi ve tasarıyla ilgili son durum hakkında bilgi aldı. 
   
   
</TEXT>
</DOC>
