<DOC>
<DOCNO> 190236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur11.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Genel Başkan adayı Baykam Baykal, Türkiye'nin önünü tıkıyor 
</HEADLINE>
<TEXT>

     CHP Genel Başkan adayı Bedri Baykam, CHP tüzüğünde öngörülen genel başkanlık için imza sayısı ve blok liste değişikliklerini eleştirerek, ''Sayın Baykal, içine düştüğü antidemokratik süreçte artık solun hatta Türkiye'nin önünü tıkıyor'' dedi. 
     Baykam, Dedeman Oteli'nde düzenlediği basın toplantısında, AK Parti'nin Cumhuriyetin temel niteliklerini tehdit eden tehlikeli siyaset izlediğini ileri sürerek, bunu CHP'nin durdurabileceğini söyledi. 
     CHP'nin felç geçirdiğini, uyuşmuş ya da uyuşturulmuş durumda olduğunu savunan Baykam, partinin tepki veremez hale getirildiğini, halbuki CHP'nin toplumsal muhalefetin önderliğini yapması gerektiğini ifade etti. 
     CHP Genel Başkanı Baykal'ı eleştiren Baykam, ''Sayın Baykal'ın, partiyi idare ediş mantığıyla partisine, organlarına, CHP'nin gücüne güveninin kalmadığını görüyoruz'' diye konuştu. 
     Partinin muhalefette olmasına karşın eridiğini savunan Baykam, Baykal'ın partide bütün organlara etki ettiğini ileri sürdü. Baykam, ''Kurultaya gidilirken, Sayın Baykal'ın, içinde bulunduğu güvensizlik ortamında bir sürü antidemokratik müdahaleyle tüzüğü değiştirmeye çalıştığını görüyoruz. Yani bir korku imparatorluğu yaratılmış'' diye konuştu. 
     Baykal'ın, genel başkan adaylığı için gerekli olan 66 imza sayısını 263'e çıkarmaya çalıştığını ve adayları aşağıladığını öne süren Baykam, CHP seçmenleriyle yapılacak genel başkanlık yarışında oyların yüzde 80'ini, üyelerle yapılacak yarışta ise en az yüzde 70'ini alarak Baykal'a karşı kazanacağını öne sürdü. 
     Baykam, Baykal'ın, son dönemdeki örgüt ziyaretlerine de örgütü dinlemek için değil, blok listeyi kabul ettirmek için gittiğini, tüzük değişikliği ile de ''son dakika golü'' atmak istediğini iddia etti. Baykam, ''Sayın Baykal rakiplerinden korkmasın. Son anda tüzük değişikliği golüyle çelme takmaya çalışmasın'' dedi. 
     Bedri Baykam, bir soru üzerine, kurultayın ilerleyen süreçlerinde tüzük değişikliğinin geçmeyeceğine inandığını belirterek, ''Buna rağmen bu dayatmalar geçer de imza 263'e gelirse, perşembe akşam ya da cuma sabahı adaylar kendi aralarında bir toplantı yapabilirler. Benim şu anda herhangi bir aday lehine çekilmek gibi alınmış bir kararım yok'' dedi. 
     
</TEXT>
</DOC>
