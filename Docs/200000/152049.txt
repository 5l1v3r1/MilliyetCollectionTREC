<DOC>
<DOCNO> 152049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun15.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta belirsizlik halkı tedirgin ediyor... 
</HEADLINE>
<TEXT>

     BM'nin 13 yıllık ambargosu altında ezilen Irak halkı şimdi de Amerikan ve İngiliz güçlerinin açtığı son savaştan sonraki belirsizlikten yakınıyor. 
     Saddam Hüseyin döneminde yetkililer, BM'nin uyguladığı yaptırımlar yüzünden 1.5 milyondan fazla Iraklının öldüğünü bildirirken, yokluk içindeki Bağdat hastanelerinde doktorlar ve sağlık görevlileri büyük özveriyle hastalara hizmet veriyor. 
     Yaptırımlar sırasındaki ölüm oranının zaten çok yüksek olduğunu söyleyen doktorlar, savaşın bitmesinin ardından ortaya çıkan başıboşluk ve yağmalama hareketlerinin hastanelerdeki ilaç ve alet sıkıntısını had safhaya çıkardığını, hastaları tedavi etmekte zorlandıklarını belirtiyor. 
     Savaşta yaralananların bazılarının narkozsuz ameliyat edildiğini belirten doktorlar, yağmalardan hastanelerin de nasibini aldığını, kısıtlı sayıda ilaçları olduğunu ifade ediyor. 
     Bu arada, hastanelerden çalınan ilaçlar Bağdat caddelerinde satılıyor. Bağdat'ın Cedide Çarşısı'nı mekan tutan karaborsacılar çaldıkları ilaçları çok ucuza satıyorlar. 
     A.A muhabirinin konuştuğu çocuk yaştaki bir satıcı, mide ilacı yerine niçin ağrı kesici veriyorsun sorusuna, ''Biz ilaç isteyen herkese bu ilacı veriyoruz, ne ilacı olduğunu da bilmiyoruz'' yanıtını verdi. 
     Öte yandan, başkentte hayat yavaş yavaş normale dönüyor. Gündüz saatlerinde dükkanlar açılmaya, caddelerdeki araç sayısı da artmaya başladı. 
     Ancak hava karardıktan sonra Bağdat'ta sokağa çıkmak tehlikeli. Kentte gece karanlığında silah sesleri işitiliyor, kimin kime ateş ettiği ise bilinmiyor. 
     Bağdat halkı da okulların, fabrikaların ve dükkanların ne zaman açılacağını merak ediyor. Halk belirsizlik yüzünden büyük tedirginlik içinde. Kente günde 3-4 saat elektrik verilebiliyor, sular 5-6 saat akmıyor. 
     





</TEXT>
</DOC>
