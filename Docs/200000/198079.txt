<DOC>
<DOCNO> 198079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/guncel/gun02.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydarpaşa taşınıyor 
</HEADLINE>
<TEXT>

   Türkiye'de, deniz taşımacılığı ve ticareti bakımından en yüksek kapasiteye sahip olan Haydarpaşa Limanı'nın yükleme ve boşaltma işi Ambarlı'ya kayıyor 
      İSTANBUL Milliyet 
   
   Yükleme ve boşaltma işleri, Ambarlı'ya kaydırıldıktan sonra Haydarpaşa Limanı sadece yolcu taşıma işini yürütecek. Ambarlı Limanı Kooperatif Müdürü Gürdal Karadeniz, Haydarpaşa'da halen yük hareketi olduğunu, ancak özel sektörün verdiği hizmet ve çalışma performansı nedeniyle Ambarlı'ya yöneldiğini söyledi. Ambarlı'nın daha verimli ve etkili olması nedeniyle Haydarpaşa'nın yük hareketinin sürekli azaldığını söyleyen Karadeniz, "Bugün Ambarlı'nın 10 milyon tonluk bir yıllık yükleme-boşaltma kapasitesi var. Ama yüzde 85'i bitmiş liman tamamlanıp teknolojisi daha iyi kullanır duruma gelince bu rakam daha da yükselecek" diye konuştu. 
   
   Kapasitesi çok büyük 
   Özellikle konteyner ağırlıklı işlerin yoğunlaştığı Ambarlı'da şu an 1 milyon konteyner hareketi olduğunu belirten Karadeniz, 2002'de bu rakamın 600 bin olduğunu söyledi. 
   2002'de Marmara'daki konteyner hareketinin yüzde 60'ının Ambarlı Limanı'nda gerçekleştiğini söyleyen Karadeniz, "Türkiye'deki konteyner hareketi 1.8 milyon adet olduğuna göre, bunun üçte biri Ambarlı'da gerçekleşmiştir" dedi. 
   
   Turistlere kalacak 
   Denizcilik Müşteşar Yardımcısı Dr. Sıtkı Ustaoğlu, bu konuda somut bir proje olmadığını belirterek, "Ancak bu yönde bir niyet var. Bir konteyner terminalinde bağlantılar çok önemlidir. Gerçi Haydarpaşa Limanı demiryolu bağlantısı olması açısından önemli ama bu yeterli olmuyor. Özellikle kongre turizmi açısından İstanbul'un çok cazip bir yer olduğunu düşünürsek, en büyük yararı yolcu gemilerine olur. Haydarpaşa'nın yolcu gemilerine, turistik amaçlı gelen gemilerin hitap etmesi daha mantıklı" dedi. 
   Deniz Ulaştırması Genel Müdürü Ali Kurumahmut ise, bir limanın taşınması ve yapılması aşamasında, Bayındırlık İskan Bakanlığı, Ulaştırma Bakanlığı, Müşteşarlık, Demiryolları Limanları Hava Meydanları İnşaatları Genel Müdürlüğü gibi çeşitli bakanlık ve kuruluşların devreye girdiğini, ancak Haydarpaşa Limanı için henüz böyle bir başvuru olmadığını söyledi. 
   
   
   
</TEXT>
</DOC>
