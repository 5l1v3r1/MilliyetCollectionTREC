<DOC>
<DOCNO> 187594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur07.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis lojmanları kapış kapış... 
</HEADLINE>
<TEXT>

     Satış kararının verilmesinin ardından Türkiye Ticaret ve Alışveriş Merkezi'ne dönüştürülen Oran'daki TBMM Milletvekili Lojmanları'na, aralarında ünlü markaların da bulunduğu birçok kuruluş tarafından büyük ilgi gösterildiği bildirildi. 
     Reha Medin Emlak Hizmetleri Yönetim Kurulu Başkanı Reha Medin, Maliye Bakanlığı'nın milletvekili lojmanlarının resmi satışlarını başlatmasının ardından kendilerinin yürüttüğü satış ilan kampanyasının 9. gününde olduklarını belirtti. 
     Çok yoğun bir taleple karşı karşıya olduklarını kaydeden Medin, şunları söyledi 
     ''Milletvekili lojmanlarına ilgi çok büyük. Mağaza ve ofislere dönüştürülen lojmanların yüzde 25'i sahiplerini buldu. Ünlü markalar, yerlerini ayırttı. Mağaza ve ticari birimlere dönüştürülen 400 villadan 136 tanesi, daha önce konut olarak olarak kullanılan 2 adet 22 katlı binada yer alan 177 ofisten de 28 tanesi satıldı. Milletvekili lojmanları olarak kullanıldığı zaman banka, kulüp, kuaför, market gibi dükkanların yer aldığı ve sonradan yiyecek içecek çarşısına dönüştürülen birimde bulunan 24 adet dükkanın da tamamı satıldı.'' Türkiye Ticaret ve Alışveriş Merkezi'ne dönüştürülen eski milletvekili lojmanlarının, Türkiye'nin en prestijli ticaret merkezi olacağını kaydeden Medin, ''Burası A sınıfı bir alışveriş ve ticaret merkezi olacak. Tüm markaların toplandığı bir yer olacak'' dedi. 
     
     FİYATLARI 
     Oran'da toplam 246 bin metrekarelik alana kurulu milletvekili lojmanlarının orijinal mimarisi ve yeşil alanı korunarak kurulan Türkiye Ticaret ve Alışveriş Merkezi'nde 400 mağaza ve ticari birim, 177 ofis, kafeterya, restoran, sinema salonları, kültür merkezi, bankalar, hipermarket ve 22 bin metrekare fuar alanı bulunuyor. 
     Mağaza ve ofis haline dönüştürülen binaların dış yüzeyleri cam ile kaplanırken, iç mekanın işyeri haline getirilmesi için gerekli düzenleme, orijinal projenin mimarı Behruz Çinici tarafından tasarlandı. 
     Mağazaya dönüştürülen 400 adet villanın Maliye Bakanlığı tarafından belirlenen ortalama satış fiyatı, 360-380 bin ABD Doları, çok katlı 2 bloktaki 177 ofisin ortalama satış değeri ise 70 bin ABD Doları'ndan başlıyor. 
     
</TEXT>
</DOC>
