<DOC>
<DOCNO> 197545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/spor/spo04.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Modaya uydular 2-2 
</HEADLINE>
<TEXT>

   Trabzonspor, sahasında Elazığspor karşısında şampiyonluktaki rakipleri gibi puanlar kaybetti. Ancak averajla Galatasaray'ın önünde ikinci sıraya yerleşti 
      
   Maxim öne geçirdi 
   TRABZONSPOR, lig sonuncusu Elazığspor karşısında fırsat tepti, kendi sahasında bir puanı ancak son dakikada bulduğu golle alabildi. 15. dakikada Maxim'in kullandığı serbest atışla öne geçmeyi başaran Bordo - Mavililer, 33'te Ümit'in golüne engel olamadı ve ilk yarı 1-1 berabere sonuçlandı. Emrah'ın maçın hemen başında sakatlanması, Karadeniz ekibinin oyun planlarını da bozdu. 
   
   Penaltı kaçtı 
   İKİNCİ yarıda da atak görünen, daha çok gol arayan Trabzonspor'du. Ancak gole ulaşan da misafir ekip oldu. 71. dakikada Hacı Arif'in golü, Bordo - Mavililer'in oyun disiplinini bozdu. 83'te Maxim'in şutu üst direkten geri döndü. 84'te kazanılan penaltı atışını Gökdeniz kullandı. König topu yumrukla uzaklaştırdı. 90 2'de Hüseyin maçın sonucunu ilan etti 2-2. 
   
   İstifa sesleri 
   ELAZIĞSPOR beraberliğinin ardından Trabzonspor taraftarı Samet Aybaba'yı istifaya davet etti. Futbolcularını koruyan Aybaba, "Bu takımı bir yerlere taşıdığımızı erken unutuyorlar. Bence takıma sevgi, futbolculara da tek tek şefkat göstermeleri, onları evlatları gibi görmeleri gerekir. Beni istifaya davet ettiler. Oysa bana da iyi yaklaşmalarını beklerdim" dedi. 
   
   'Hakkımız yeniyor' 
   MAÇIN 84. dakikasında yardımcısı Erhan Köse ile birlikte tribünlere gönderilen Güvenç Kurtar ise haklarının yendiğini söyledi. 4. hakem Yunus Yıldırım'ın sürekli kendisiyle uğraştığını belirten Kurtar, "Bir an teknik direktörlük yaptığımdan utandım. Üç puan alarak kendimize gelmek isterken Musa Eryılmaz devreye girdi. Hakkımız yeniyor" diye konuştu. 
   
   İki holigan sahaya girdi    ELAZIĞSPOR maçının 86. dakikasında 2 Trabzonspor taraftarı sahaya atladı. Bordo - Beyazlı futbolcuların üzerine yürüyen ve hakaret eden saldırganlar, "Şampiyon mu olacaksınız " diye bağırdı. Polis bu iki taraftarı da gözaltına aldı. Maç sonrasında da Trabzonspor Genel Sekreteri Yusuf Ziya Yılmaz taraftarlarla tartıştı. 
   
   
</TEXT>
</DOC>
