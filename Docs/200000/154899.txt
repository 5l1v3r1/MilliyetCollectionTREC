<DOC>
<DOCNO> 154899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo40.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor dertli Hastalığa teşhis koyamadık... 
</HEADLINE>
<TEXT>

     Denizlispor Teknik Direktörü Giray Bulak, ligde kalan 4 maçı iyi değerlendirmek zorunda olduklarını söyledi. 
     Giray Bulak, düzenlediği basın toplantısında, İstanbulspor karşılaşmasında bireysel hataların kendileri için pahalıya malolduğunu kaydetti. 
     Kaybedilen 3 puanı Diyarbakırspor maçında telafi edeceklerini savunan Bulak, ''Önümüzde 4 maç var. Bunu en iyi şekilde değerlendirmeliyiz. Şu andan itibaren kondisyon yüklemesi yapmak yerine, futbolcuları psikolojik olarak maça hazırlamaya, onları en iyi şekilde motive etmeye çalışıyorum'' dedi. 
     Asbaşkan Yurdal Duman ise Denizlispor'un son 7 maçında galibiyet alamadığını kaydederek, ''Bunu sadece UEFA Kupası yorgunluğuna bağlayamayız. Mutlaka değişik etkenleri vardır ama net bir şey söyleyemiyoruz. Hastalığa teşhis konulamadı'' diye konuştu. 
     Duman, taraftarlardan destek beklediklerini, maraton ve kale arkası tribünün ücretsiz olacağını, kapalı tribün biletinin ise 5 milyon liradan satılacağını açıkladı. 
     
</TEXT>
</DOC>
