<DOC>
<DOCNO> 179874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur50.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk Yazıcıoğlu'nu merak ediyor... Valiliğin telefonları kilitlendi 
</HEADLINE>
<TEXT>

     Denizli Vali vekili Mehmet Büyüktaş, Ankara yakınlarında trafik kazası geçiren Denizli Valisi Recep Yazıcıoğlu'nun ''bilincinin kapalı olduğunu ve hayati tehlikesinin bulunduğunu'' öğrendiklerini kaydetti. 
     Vali Vekili Büyüktaş, yaptığı yazılı açıklamada, Denizli Valisi Recep Yazıcıoğlu'nun, sağlık kontrolü yaptırmak üzere Denizli Ziraat Odası Başkanı Haldun Tellioğlu ile Ankara'ya giderken geçirdiği trafik kazasında ağır yaralandığını, Tellioğlu'nun ise vefat ettiğini ifade ederek, şu bilgileri verdi 
     ''Vali Recep Yazıcıoğlu, ağır yaralı olarak kaldırıldığı Ankara Trafik Hastanesi'nde ameliyata alınmıştır. Hastane başhekiminden, Vali'nin bilincinin kapalı ve hayati tehlikesinin bulunduğu öğrenilmiştir. Bu üzücü kaza, Denizli kamuoyunda üzüntü yaratmıştır.'' Bu arada, haberin ilde duyulmasının ardından Denizlilerin kazayla ilgili bilgi almak istemeleri nedeniyle Valiliğin telefon santralı kilitlendi. Valilik personelinin de üzüntülü olduğu gözlendi. 
     
</TEXT>
</DOC>
