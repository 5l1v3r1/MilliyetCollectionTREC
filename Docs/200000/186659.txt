<DOC>
<DOCNO> 186659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur25.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Gündemimizde erken seçim yok 
</HEADLINE>
<TEXT>

     Başbakan Recep Tayyip Erdoğan, Yüksek Seçim Kurulu'nun YSK , olaya aklıselimle yaklaşanların beklediği bir kararı verdiğini belirterek, gündemlerinde erken seçimin bulunmadığını bildirdi. 
     Erdoğan, Irak'a asker gönderme konusunu yarın Bakanlar Kurulu toplantısında değerlendirdikten sonra süratle TBMM'ye getireceklerini ifade etti. 
     Başbakan Erdoğan, Kanal 7 Televizyonu'nda canlı olarak yayınlanan ''Ters Köşe'' programına konuk olarak soruları yanıtladı. 
     Başbakan Erdoğan, YSK'nın kararı anımsatılarak, ''Sürecin kapanıp kapanmadığına'' ilişkin bir soru üzerine, bu konunun gündemlerinde olmadığını söyledi. 
     Türkiye'nin bir hukuk devleti olduğunu belirten Erdoğan, hukuk devleti içinde tüm kurul ve kurumların işlevinin ve süreçlerin belli olduğunu kaydetti. YSK'nın işlevinin de adeta bir seçime hakemlik etmek olduğunu ifade eden Erdoğan, YSK'nın, 3 Kasım seçimlerini öncesi ve sonrasıyla değerlendirdiğini ve karara bağladığını belirtti. 
     YSK noktayı koyduktan sonra hala tartışmaları devam ettirmeyi ''Yenilen pehlivan güreşe doymazmış'' şeklinde niteleyen Erdoğan, ''güreşi hala devam ettirmek isteyenler bulunduğunu'' söyledi. 
     
     ''GÜNDEMİMİZDE TUTMAYACAĞIZ'' 

     İstikrarın önemine işaret eden Erdoğan, şunları kaydetti 
     ''3 Kasım'da nasıl bir Türkiye aldığımız ortada. Böyle bir Türkiye alıp arkasından güven ve istikrar için ciddi bir adım atan hükümet, böyle bir sıkıntıyla karşı karşıya kalmamalı. Biz, 'hukuk devleti içinde YSK bu kararı vermiştir, iş bitmiştir' diyerek de bunu pek gündemimizde tutmadık, bugün de tutmuyoruz, tutmayacağız. Fakat anlayamadığımız bir konu bazı marjinal kalmış, halkın sandıkta yok farzettiği siyasi partiler buralardan birşeyler koparabilir miyiz gibi çirkin gayretin içine girmişlerdir. Biz bu gayretlere muhatap olmayacağımızı söyledik ve bunu defterden sildik, yolumuza devam ediyoruz. YSK gerçekten aklıselimle olaylara yaklaşanların beklediği bir kararı vermiştir.'' 
     
     ''BULANIK SUDA BALIK AVINA ÇIKIYORLAR'' 

     Başbakan Erdoğan, tersi bir karar çıkmış olsaydı, erken seçime gidip gitmeyeceklerine ilişkin soru üzerine de şunları kaydetti 
     ''Şu anda erken seçimle ilgili adım atmak ülkede ayrı bir istikrarsızlıktır. Birileri 'efendim Türkiye'de artık seçim kaçınılmaz, artık seçim atmosferine girilmiştir' diyor. Bunların hepsi bulanık suda balık avına çıkan türünden tipler... Buna artık bizim fırsat vermemiz mümkün değil. 
     Millet bizi 5 yıllığına seçmiş, 5 yıllık halktan vekalet almışız. Bu 5 yıl içinde halkın beklentilerine cevap vereceğiz. 367 milletvekiliyle 1 yılda, 1,5 yılda erken seçime giderseniz bu size vekaleti veren halka itimat telkin etmez. Bundan sonra siz o işi yürütemezsiniz. 6 ay sonra yerel seçim var. 6 ay sonra milletin huzuruna çıksınlar bakalım, millet kendilerine ne kadar olumlu yaklaşım gösterecek, bize ne gösterecek Onu da görecekler. Ondan sonra oturup bunun değerlendirmesi yine yapılır ama biz şu anda gittiğimiz yerlerde halkımızla iç içe oluyoruz. Gördüğümüz tablo odur ki, halkımız güvenini aynen devam ettiriyor.'' 
     
</TEXT>
</DOC>
