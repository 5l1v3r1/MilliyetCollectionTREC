<DOC>
<DOCNO> 193861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur29.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Başarılı öğrencilere "Selanik Gezisi" 
</HEADLINE>
<TEXT>

     Edirne Valiliği, Cumhuriyetin 80. kuruluş yılı etkinlikleri çerçevesinde, 39 lise öğrencisini Selanik'teki Atatürk'ün doğduğu evi ziyarete götürüyor. 
     Edirne Valiliği'nden yapılan açıklamaya göre, valilik tarafından organize edilen günübirlik Selanik Gezisi'ne, lise giriş sınavlarında başarılı olan öğrenciler katılacak. 
     Düzenlenen geziye, merkez ve ilçelerdeki liselerde öğrenimlerine devam eden 13'ü kız, 26'sı erkek olmak üzere toplam 39 öğrenci katılacak. Öğrenciler, 9 Kasım akşamı yola çıkacak, 10 Kasım'da Atatürk Evi'ni ziyaret ettikten sonra aynı günün akşamı Edirne'ye dönecekler. 
     Vali Fahri Yücel, Edirne'nin, 2003 orta öğretim kurumları öğrenci seçme ve yerleştirme sınavında, Türkçe-Matematik ve Matematik-Fen alanlarında Türkiye birincisi olduğunu, bu başarının kendilerini gururlandırdığını belirterek, şunları kaydetti 
     ''Edirne Valiliği olarak Cumhuriyetimizin 80'inci yıldönümü nedeniyle gerçekleştirilen etkinlikler çerçevesinde, lise giriş sınavlarında başarılı olan öğrencilerimizin Ulu Önder Atatürk'ün Selanik'te bulunan doğduğu evi görmelerini istedik. Bu amaçla bir gezi düzenledik. Bu geziyle, hem başarılı öğrencilerimizi ödüllendirmek hem de Cumhuriyetimizin 80'inci yıldönümünde yaşamlarında, onlar için özel bir anı olmasını istedik. Bu ziyaretin 10 Kasım tarihinde gerçekleştirilmesi de geziye ayrı anlam ve önem verecektir.'' Öğrencilere gezi esnasında, Milli Eğitim Müdürlüğü Şube Müdürü Hasan Boz, Fen Lisesi Müdürü Yücel Balkanlı, Merkez İlköğretim Okulu Müdürü Şerif Ada, Şükrüpaşa İlköğretim Okulu Müdürü Nizami Selvi ve Özel Edirne Lisesi Müdürü Aysun Yiğitsoy eşlik edecekler. 
     
</TEXT>
</DOC>
