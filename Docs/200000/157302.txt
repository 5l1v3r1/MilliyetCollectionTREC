<DOC>
<DOCNO> 157302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sonspo06.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Doğan'dan Fenerbahçe'ye buruk veda... 
</HEADLINE>
<TEXT>

     Sezon sonu Fenerbahçe'den ayrılacak olan gurbetçi futbolcu Mustafa Doğan, büyük bir üzüntü içerisinde olduğunu bildirdi. 
     Mustafa, internetteki sitesinde ''Ağlayarak gidiyorum'' başlığıyla yaptığı açıklamada, sarı-lacivertli takımdan ayrılmak zorunda kaldığını belirterek, ''Bu satırları yazarken gözlerim yaşlı. Veda etmek çok zor. Bu zorunlu bir veda. Maalesef istemeye istemeye gidiyorum'' diye konuştu. 
     Fenerbahçe'den ayrılmanın kendisine acı verdiğini ifade eden Mustafa, son zamanlarda bilmediği bir nedenden dolayı kulüp yönetim kurulu üyelerinin ve özellikle de başkan Aziz Yıldırım'ın kendisine karşı anlaşılmaz bir tutum içerisine girdiğini söyledi. 
     Sarı-lacivertli kulübün kendisiyle sözleşme yenilemesini beklediğini, ancak bu olmayınca FC Köln ile anlaştığını hatırlatan Mustafa, şöyle konuştu 
     ''Fenerbahçe'den ayrılmak bana acı veriyor. Herkes Fenerbahçe'nin benimle sözleşme yenilemesini bekliyordu, ben de dahil. Ancak bu bir türlü gerçekleşmedi ve rotam Almanya'nın köklü kulüplerinden FC Köln oldu. Bunun nedeni neydi bilmiyorum ama kesinlikle oynadığım futbol değildi. Yöneticilerimiz ve özellikle de başkanımız son zamanlarda bana karşı anlaşılmaz bir tutum içine girmişlerdi. Hatta açık açık söylemeseler de, beni istemediklerini belli ettiler. Takdir edersiniz ki onurlu insanlar istenmedikleri yerlerde durmazlar.'' 
     
     ''5 DAKİKA DAHİ OLSA OYNAMAK İSTİYORUM'' 

     Son haftalarda sakatlığı nedeniyle kadroya giremeyen Mustafa, taraftarlara veda edeceği Fenerbahçe'nin bu sezon İstanbul'daki son maçı olan Diyarbakırspor karşısında 5 dakika dahi olsa forma giymek istediğini söyledi. 
     Sakatlığı nedeniyle 90 dakikayı tamamlamasının mümkün olmadığını kaydeden gurbetçi futbolcu, ''Bu şanlı formayı son bir defa daha sırtıma geçirip, vedalaşmak istiyorum. Eğer hocam son 5 dakika dahi olsa şans verirse bu zevki de tatmış olacağım'' dedi. 
     
     ''FUTBOLU BU FORMA ALTINDA BIRAKMAK İSTERİM...'' 

     Gurbetçi oyuncu, fırsat verilmesi halinde futbol yaşantısını sarı-lacivertli takımda noktalamak istediğini belirtti. 
     Bir gün tekrar Fenerbahçe'ye döneceğine inandığını anlatan Mustafa, şöyle devam etti 
     ''Şuna da yürekten inanıyorum ki, bir gün Fenerbahçe'ye geri döneceğim ve sarı-lacivertli forma altında yaşamayı arzuladığım Şampiyonlar Ligi şampiyonluğu yaşayacağım ve eğer fırsat verilirse, futbolu da Fenerbahçe camiasına söz verdiğim gibi, bu forma altında bırakacağım.'' 
     
</TEXT>
</DOC>
