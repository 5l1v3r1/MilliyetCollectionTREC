<DOC>
<DOCNO> 182277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/soneko01.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine bu hafta 3 ihale düzenleyecek... 
</HEADLINE>
<TEXT>

     Hazine, bu hafta, biri bono, ikisi tahvil olmak üzere 3 ihale birden düzenleyecek. 
     Hazine bu hafta Türk Lirası cinsinden biri 91 gün vadeli iskontolu referans bono, 371 gün vadeli iskontolu tahvil ile 3 ayda bir değişken faiz ödemeli devlet tahvil ihalesi düzenleyecek. 
     Hazine ilk olarak yarın 91 gün vadeli Türk Lirası cinsinden iskontolu referans bono ihalesi yerine getirecek. 
     Hazine, yarın düzenleyeceği 91 gün vadeli bono ihalesinde satılacak kağıtlar 17 Eylül Çarşamba günü ihraç edilirken, geri ödeme tarihi 17 Aralık 2003 olarak belirlendi. 
     Bu ihalede Hazine, net 1 katrilyon 160 trilyon lira tutarında ihraç yapılacak olup bu miktar Eylül ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'ine denk geliyor. İhalede ROT ve ihale sonrası teklif yoluyla satış yapılmayacak. 
     
     TAHVİL İHALELERİ 
     Hazine 16 Eylül Salı günü 371 gün vadeli Türk Lirası cinsinden iskontolu tahvil ile 3 ayda bir değişken faiz ödemeli devlet tahvili ihaleleri düzenleyecek. 
     371 gün vadeli Türk Lirası cinsinden iskontolu tahvil ihalesinde satılacak kağıtların ihraç tarihi 17 Eylül olarak belirlenirken, tahvil ihalesinde satılacak kağıtların geri ödemesi 22 Eylül 2004 olarak öngörüldü. 
     Hazine yine 16 Eylül Salı günü düzenleyeceği ihraç tarihi yine 17 Eylül olarak belirlenen 3 ayda bir değişken faiz ödemeli devlet tahvili ihalesi yerine getirecek. Söz konusu ihalede satılacak kağıtların geri ödemesi 11 Mayıs 2005 olarak belirlendi. 
     Hazine Müsteşarlığı'nın açıklanmasına göre, söz konusu tahvilin ilk kupon ödemesi 12 Kasım 2003 tarihinde yapılacak olup kupon ödemesine esas teşkil edecek faiz oranı 13 Ağustos 2003 ihraç tarihli referans bono ihalesinde belirlendi. 
     Açıklamada, Eylül 2003 tarihinden itibaren yürürlüğe girmiş olan Piyasa Yapıcılığı Sistemi çerçevesinde, önceki uygulamalardan farklı olarak, Piyasa yapıcısı bankalar ihale sonrası tekliflerini valör günü saat 14 00'e kadar kullanabilecek ve söz konusu tekliflerin karşılanmasıyla yapılacak satışların azami tutarı, piyasa yapıcının ihalede aldığı net tutarın yüzde 20'si kadar olacak. 
     
     SON DURUM 
     Hazine en son 26 Ağustos tarihinde biri 392 gün vadeli iskontolu devlet tahvili, diğeri 224 gün vadeli iskontolu bono ihalesi olmak üzere, iki ihale birden düzenlemişti. 
     Devlet tahvili ihalesine toplam 3 katrilyon 371 trilyon liralık teklif gelirken, ihalede nominal 2 katrilyon 173.3 trilyon liralık satış gerçekleşmişti. İhaledeki net satış miktarı da 1 katrilyon 6.3 trilyon lira olarak belirlenmişti. 
     İhalede gerçekleşen bileşik faiz yüzde 38, basit faiz de yüzde 38.50 olmuştu. 
     Hazine'nin aynı gün düzenlediği 224 gün vadeli Türk Lirası cinsinden iskontolu bono ihalesine ise toplam 1 katrilyon 227.3 trilyon liralık teklif gelmişti. 
     İhalede nominal 818.5 trilyon liralık satış gerçekleşirken net satış miktarı 671.7 trilyon lira olmuştu. 
     İhalede gerçekleşen bileşik faiz yüzde 37.86, basit faiz ise yüzde 35.50 olarak belirlenmişti. 
     Hazine, bu hafta 2 katrilyon 54 trilyon lirası piyasaya olmak üzere toplam 2 katrilyon 61 trilyon lira iç borç ödemesi gerçekleştirecek. 
     
</TEXT>
</DOC>
