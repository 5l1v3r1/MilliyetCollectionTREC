<DOC>
<DOCNO> 197093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur15.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı Gönül Hükümetimiz meselenin üzerinde 
</HEADLINE>
<TEXT>

     Milli Savunma Bakanı Vecdi Gönül, İstanbul'daki bombalı saldırılarla ilgili değerlendirme yapmak için biraz beklemek gerektiğini, hükümetin meselenin üzerinde olduğunu söyledi. 
     Brezilya Savunma Bakanı Joseviagas Filho, Milli Savunma Bakanı Gönül'ü makamında ziyaret etti. 
     Gönül tarafından askeri törenle karşılanan Filho, daha sonra Şeref Defteri'ni imzaladı. 
     Vecdi Gönül, ziyaret sırasında yaptığı açıklamada, Brezilya ile Türkiye arasındaki ilişkilerin kısa zamanda çok önemli noktalara geldiğini, ekonomik ve ticari bağlantıların eski yıllara göre birkaç kez katlandığını belirtti. 
     Türkiye ve Brezilya Savunma bakanlıkları arasında iyi ilişkiler bulunduğunu, bu çerçevede işbirliği anlaşması imzalandığını anlatan Gönül, Brezilya'yı ziyaret ettiğini, Filho'nun iadeyi ziyaret için Ankara'ya geldiğini ifade etti. 
     Gönül, konuk bakan Filho'nun, Brezilya Cumhurbaşkanı'nın İstanbul'daki sinagog saldırıları ile dün meydana gelen elim ve menfur saldırılar nedeniyle taziyelerini de getirdiğini dile getirdi. 
     Konuk Bakan Filho, iki ülke arasındaki ilişkilerin geliştiğini, bakanlıklar arasında da iyi bir işbirliği olduğunu kaydetti. Filho, İstanbul'daki saldırılar için de üzüntülerini ifade etti. 
     Milli Savunma Bakanı Gönül, İstanbul'daki saldırılara ilişkin değerlendirmesinin sorulması üzerine, ''Ayak üzeri değerlendirme yapılmayacak kadar önemli bir konu. Biraz bekleyelim. İlgili bakanlarımız çalışıyorlar. Hükümetimiz meselenin üzerindedir'' dedi. Gönül, konunun Milli Güvenlik Kurulu Toplantısı'nda da görüşüleceğini, değerlendirme yapmak için erken olduğunu ve biraz beklemek gerektiğini kaydetti. 
     
</TEXT>
</DOC>
