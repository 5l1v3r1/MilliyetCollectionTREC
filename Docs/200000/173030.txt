<DOC>
<DOCNO> 173030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sonspo10.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer Augustine ile her konuda anlaştık 
</HEADLINE>
<TEXT>

     Trabzonspor Kulübü Başkanı Özkan Sümer, Ankaragücü'nden Augustine ile her konuda anlaştıklarını söyledi. 
     Özkan Sümer, bordo-mavili ekibin antrenörleri Bahattin Güneş, Alper Boğuşlu ve Timur Atalay'ın imza törenine katıldı. Sümer, antrenörlerle 1'er yıllık sözleşme imzaladıklarını bildirdi. 
     İmza töreninden sonra basın mensuplarının çeşitli sorularını yanıtlayan Sümer, Augustine konusunda çok önemli adımlar attıklarını ifade ederek, ''Bu futbolcuyla akid dışında her konuda anlaşıldı. Ama imza atılıncıya kadar bu oyuncu bizim resmi oyuncumuz değil. Vize sorunları nedeniyle Türkiye'ye gelişi biraz uzadı. Cumartesi günü İstanbul'a, oradan da Trabzon'a gelecek'' dedi. 
     Sümer, Augustine dışında başka bir yabancı oyuncuyla görüşmelerinin de sürdüğünü ifade ederek, bu oyuncunun transferinin bordo-mavili camia için çok iyi olacağını bildirdi. Tümer ile de görüşmelerinin olduğunu vurgulayan Sümer, bu oyuncuyla alışveriş aşamasına gelemediklerini, yerli birkaç oyuncuyla daha temaslarının olduğunu fakat olumlu sonuçlanmadığı vurguladı. 
     Trabzonspor'un yeni forması konusunun kamuoyunda çok tartışıldığını da belirten Sümer, ''İnsanlar kafasını kaldırıp çevreye bakmadığı sürece önünde ne varsa kendini onu görmeye mahkum etmiş demektir. Futbol dünyaya baktığımız bu bir şov. Şovun da ihtiyaçlarından bir tanesi kıyafet ve görüntü ise dünyada olduğu gibi biz de kendi formamız dışında bazı renkleri kullanmaya çalışıyoruz. Aynı kıyafetleri siz insanlara tekrar tekrar satamazsınız. Yeni formaya bugüne kadar olmamış bir talep var. İnsanlar bunu algılayamıyorsa buna ne diyebiliriz ki'' dedi. 
     
     TEL ÖRGÜLERİN KALDIRILMASI 

     Hüseyin Avni Aker Stadı'nın tel örgülerinin kaldırılması konusunun çok fazla tartışıldığını da belirten Sümer, şöyle devam etti 
     ''İnsanlara kalkıp da tellerden elektrik verecek veya acımasız bir cezaya layık görebilecek kadar insani duyguları zayıf insanlar var. Bu çeşit yazı yazan insan tam bir Trabzon ve Trabzonspor düşmanıdır. Bu ifadeler son derece yakışıksızdır. Eleştiriler olacaktır ama insanlara elektrik vereceksin diye bir yaklaşım çok kışkırtıcıdır. Trabzon halkının, bu aşırı ve aykırı ifade ve davranışlara rağmen olgunluk göstereceğine inanıyorum. Çok kışkırtıcı insanlar karşımıza çıkacak, biz bütün bunlara hazırız. Bunun doğru bir karar olduğunu düşünüyoruz. Kitlemiz bütün bu kışkırtıcı olaylar karşısında uyanık, sorumluluğunun bilincinde olacktır.''FFF 
     
</TEXT>
</DOC>
