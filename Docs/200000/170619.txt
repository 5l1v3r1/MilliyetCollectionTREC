<DOC>
<DOCNO> 170619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur27.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolmabahçe'de 6. Filo eylemi... 
</HEADLINE>
<TEXT>

     Dolmabahçe'de bir grup, ABD donanmasına bağlı 6. Filo'ya ait gemilerin 1968 yılında protesto edilmesinin 35. yıldönümü dolayısıyla, ABD'yi temsil eden bir kuklayı denize attı. 
     Özgür Eğitim Platformu, İşçi Gazetesi ve Kaldıraç Dergisi çalışanlarından oluşan grup, Dolmabahçe'de toplanarak, ''Emperyalistler, işbirlikçiler, 6. Filo'yu unutmayın'' sloganı attı. 
     Burada gruptan bir kişi tarafından okunan açıklamada, ''18 Temmuz 1968 tarihinde ABD'nin Asya ve Akdeniz'i denetim altında tutmakla görevli deniz gücü 6. Filo askerlerinin, karaya çıktıkları Dolmabahçe'de bir grup genç tarafından denize döküldükleri'' belirtildi. 
     ''Bugün ise hava ve deniz limanları ile askeri üslerin ABD askerlerine açıldığı'' ifade edilen açıklamada, ''1 Mart'ta reddedilen tezkere, bir ay önce bir Bakanlar Kurulu kararı olup, yürürlüğe girmiştir'' görüşü savunuldu. 
     Açıklamanın ardından ABD'yi temsil eden kuklayı denize atan grup, daha sonra dağıldı. 
     
</TEXT>
</DOC>
