<DOC>
<DOCNO> 161176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/yazar/sazak.html </URL>
<DATE> 2003/06/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP'de AB kuşkusu 
</HEADLINE>
<TEXT>

     Oysa son MGK toplantısına kadar, ortada daha net bir yol haritası vardı 
     Terörle Mücadele Yasası'ndaki 8'inci maddenin kaldırılması ve Kürtçe yayın konusunda hükümetin hazırladığı taslaklar, Bakanlar Kurulu'na sunulma aşamasındayken, Genelkurmay Genel Sekreterliği'nin çekinceleri kamuoyuna yansıdı. Azınlık dinleri konusundaki düzenleme 'apartmanlara mescit' şeklinde algılanınca tereddütler arttı. 
     Hükümet sözcüsü Cemil Çiçek sonunda bu bölümün pakette yer almayacağını açıkladı. 
     AKP lideri Tayyip Erdoğan ise, TBMM tatile girmeden 6'ncı uyum paketinin yasalaşacağını yineledi. Hükümet bu konuda MGK'dan 'vize' almaya gerek duymuyor. Ulusal Program hazırlıkları da ilerliyor. 
     Ancak paket Meclis'e geldiğinde neler olacağı meçhul. 
     Geçen yaz, Ecevit koalisyonunun 'idamı kaldırırken' sergilediği kararlılığı, hükümet ve muhalefet partileri ne ölçüde sürdürebilecek 
     CHP lideri Deniz Baykal'ın Meclis Grubu'nda söyledikleri bazı kuşkuları içeriyor. Baykal, birkaç hafta önce açıkladığı 'koşulsuz desteği' çekecek mi Deniz Bey'in sözlerinden net bir şey anlaşılmıyor 
     "Türkiye - AB ilişkileri partilerüstü bir sorundur. İç politika malzemesi yapılmamalıdır. Paketle yapılması düşünülen bazı düzenlemelerin AB'nin bizden istediği zorunlu düzenlemeler olduğu konusunda emin değiliz. Ne yapmak istiyorsanız açık yapın. Aklımıza yatarsa destekleriz. Türkiye'ye borçluymuş gibi bir yaklaşımın sürmesi doğru değildir." 
     CHP'den peşin destek yok. Ancak bunun paketin tümüyle reddi anlamına geldiği de söylenemez. İbadethaneler konusundaki madde paketten çıkarılıyor. Kürtçe yayının ise 'devlet kanalıyla' değil, özel televizyonlar tarafından yapılmasından yana CHP. 
     CHP'nin Avrupa Konvansiyonu'ndaki temsilcisi Kemal Derviş de Milliyet'te Serpil Yılmaz'la söyleşisinde AB hedefini kesin bir dille vurgularken şunu söylüyordu 
     "Kopenhag kriterlerine uymazsak AB ile müzakere başlatmamız söz konusu bile olmaz. Orada bize parantez açmayacaklar. 
     Anadildeki yayın konusunu halletmemiz gerekiyor. Ben çok üzülüyorum, geçen ağustosta paket geçti ama hala uygulamada biz bunu başaramadık. Avrupa'da bana soruyorlar... Kimse anadilde yayın özgürlüğünü ulusal bütünlüğü bozacak biçimde kullanmamalı, onun da önlemi alınır. Yeni hazırlanan Avrupa Anayasası'nda ulusal güvenlik konusu yer alıyor." 
     Ankara'daki kurumlar ve partiler arası 'güvensizlik' Türkiye'yi AB yolundan alıkoymamalı. Uyum paketinin sonu da 'tezkere'ye benzememeli 
     ARIKLI'NIN ÖLÜMÜ Ercan Arıklı'nın trafik terörüne kurban gitmesi medyayı yasa boğdu. Gazeteci dostlarına ve yakınlarına baş sağlığı diliyoruz. 
     
     

</TEXT>
</DOC>
