<DOC>
<DOCNO> 169137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sonspo08.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray kombine rekoruna koşuyor... 
</HEADLINE>
<TEXT>

     Yeni futbol sezonunda maçlarını 80 bin kişi kapasiteli Atatürk Olimpiyat Stadı'nda oynayacak olan Galatasaray, kombine bilet satışında rekora koşuyor. 
     Atatürk Olimpiyat Stadı'nda süren 2003-2004 sezonu kombine kart satışlarına sarı-kırmızılı taraftarların büyük ilgi gösterdiği bildirildi. 
     Galatasaray Kulübü'nün resmi internet sitesinde yapılan açıklamada, satışların 6. günü olan dün saat 18.00 itibariyle numaralı tribün bin 800, kapalı tribün 4 bin 600, açık tribün de 7 bin 700 olmak üzere toplam 14 bin 100 adet kombine kart satışının gerçekleştiği, numaralı ve kapalı tribünlerden kombine alan 6 bin 400 taraftara hediye edilen açık tribün kombineleri ile birlikte 20 bin 500 Galatasaray taraftarının kombine kartlarını edinmiş olduğu kaydedildi. 
     Öte yandan, kombine kart alacaklar için bugün de Ali Sami Yen Stadı önünden taraftarlar için otobüs seferleri düzenleneceği bildirildi. 

     
</TEXT>
</DOC>
