<DOC>
<DOCNO> 171609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/soneko15.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
5 trilyona dedesinin konağını yaptırdı... 
</HEADLINE>
<TEXT>

     Bursa'da 136 yıllık ''İskender Döner Kebabı'' geleneğini 3'üncü kuşak olarak sürdüren Yavuz İskenderoğlu, müşterilerine otantik bir ortamda kebap ikram etmek için yaklaşık 5 trilyon lira harcayarak, dedesinin 1800'lü yıllarda kullandığı ''İskender Efendi Konağı''nın aynısını yaptırdı. 
     Bursa Soğanlı Botanik Parkı'nda 2 bin metrekare alan üzerinde bahçe ve 2 katlı ahşap binadan oluşan tesis, yarın Başbakan Recep Tayyip Erdoğan tarafından açılacak. 
     Kebapçı İskender'in kurucusu olan dedesi İskender Efendi'nin Setbaşı'nda oturduğu evi yansıtan, küçük bir sarayı andıran konakta, nostalji adına ne aranırsa bulmak mümkün. 
     Konağın girişinde bulunan avlu, avlunun sağında ''Taşlık'' ya da ''Hayat'' olarak adlandırılan ve ''İçkili Et Lokantası'' olarak hizmet verecek büyük bir salon, sol tarafında ise içkisiz İskender Döner Kebabı'nın ikram edileceği ''Dükkan'' bulunuyor. 
     Avludan iki ahşap merdivenle çıkılan konağın ikinci katında ise çok amaçlı kullanılacak sofa ve her iki yanında ''önemli misafirleri ağırlayacak'' olan ''Namahrem'' ve ''Divan'' odaları yer alıyor. Duvar, tavan ve döşemelerindeki motif ve renkleri, tamamen Osmanlı döneminin özelliklerini yansıtan tesisin her tarafını, halıdan mumluğa kadar antika eserler süslüyor. Konağın bahçesinde ise antika çeşmelerin yanı sıra Osmanlı döneminde yetiştirilen 100'den fazla bitki çeşidi bulunuyor. 
     
     İSKENDER ADINI YAŞATACAK TESİS... 
     Yavuz İskenderoğlu, mimari ve restorasyon projelerini kendisinin hazırladığı tesisin 3.5 milyon dolara yaklaşık 5 trilyon lira malolduğunu bildirdi. 
     Dedesinin yaşadığı evi yeniden yapmak amacıyla yola çıkarak inşa ettirdiği konağın, bir tesis olmanın ötesinde, otantik bir ortamı hayal edenlerin mekanı olacağını anlatan İskenderoğlu, tesisin kendisine, ''İskender Kebapçısı''nın yanı sıra ''araştırmacı konak yapımcısı'' kimliğini de kazandırdığını söyledi. 
     İskenderoğlu, ''Osmanlı yaşamını, kültürünü araştırarak bu konağı yapmanın onurunu yaşıyorum. Buraya harcadığım 3.5 milyon dolar, rakamsal olarak çok büyük gelebilir. Buraya harcadığım paranın, kebap, köfte satarak kazanılmayacağını çok iyi biliyorum. Zaten para kazanmak için değil, ülkeme, Bursa'ya İskender adını yaşatacak kalıcı bir eser bırakmak için bu tesisi yaptım'' dedi. 
     
</TEXT>
</DOC>
