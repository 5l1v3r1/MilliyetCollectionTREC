<DOC>
<DOCNO> 162809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur30.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı ABD'nin raporu objektif verilere dayanmıyor 
</HEADLINE>
<TEXT>

     İçişleri Bakanı Abdülkadir Aksu, ABD Kongresi'ne sunulmak üzere hazırlanan 2002 insan ticareti raporundaki kararın, ''objektif verilere dayandırılmadığı kanaatinde olduklarını'' bildirdi. 
     İngiltere, AB tarafından özellikle deniz yoluyla yapılan yasadışı göçü önlemek amacıyla oluşturulan ''Deniz Projesi'' kapsamında, Türkiye'ye 2 ''Kalp Atışı Detektörü'' hibe etti. 
     İçişleri Bakanlığı'nda detektörlerin teslimi ve kullanımı konusunda toplantı düzenlendi. 
     Aksu, burada yaptığı konuşmada, Türkiye'nin yasadışı göç ve insan kaçakçılığı açısından özel bir coğrafi konuma sahip olduğuna işaret ederek, bölgedeki, kriz noktaları ve ekonomik sıkıntıların Türkiye üzerinden yürütülen yasadışı göç trafiğine uygun zemin oluşturduğunu anlattı. 
     Türkiye'nin bu anlamda yalnızca bir transit ülke değil, özellikle eski doğu bloku ülkelerinden iş bulmak üzere gelen, yasadışı göçmenler açısından, hedef ülke konumunda olduğunu belirten Aksu, gün geçtikçe artan bu trafiğe, Türk Ceza Kanunu'nda yapılan değişikliklerle yasal müeyyide oluşturulduğunu söyledi. 
     Bu yasal müeyyidenin faydalarının görüldüğünü ifade eden Aksu, 1999'dan itibaren hızla artan yasadışı göç ve insan kaçakçılığı olaylarında, 2002 yılı sonlarına doğru bir azalma izlendiğini, 2003 yılı trendinin de, bu öngörüyü doğruladığını kaydetti. 
     
     ABD KONGRESİ'NE SUNULACAK RAPOR 
     İnsan ticareti konusunun bölgeyi tehdit eden bir olgu olarak geliştiğini ifade eden Aksu, Türkiye'nin insan ticareti konusunda diğer ülkelere örnek teşkil edecek şekilde son 1 yılda yasal tüm önlemleri aldığını ve idari olarak gerekli düzenlemeleri yaptığını söyledi. Aksu, şöyle devam etti 
     ''Bu suretle, insan ticaretinin Türkiye sınırları içinde yerleşip gelişmesine imkan verilmeyecek bir ortam yaratılması amaçlanmıştır. 
     Buna rağmen, dün yayınlanan ve ABD Kongresi'ne sunulmak üzere hazırlanan 2002 insan ticareti raporunda insan ticareti ile mücadelede asgari standartları tutturamamış ülkelerle birlikte Türkiye'nin isminin zikredilmiş olması, bütün bu gelişmelerin gözardı edildiğini göstermektedir. 
     Bu kararın objektif verilere dayandırılmadığı kanaatindeyiz ve üzüntüyle karşılıyoruz.'' 
     
     5 YILDA, 3 BİN 616 İNSAN KAÇAKÇILIĞI ORGANİZATÖRÜ YAKALANDI 
     Türkiye'nin yasadışı göç ve insan kaçakçılığı suçunu ekonomik bir aktivite olarak algılayan organize suç örgütleriyle amansız şekilde mücadele ettiğini kaydeden Aksu, ''Son beş yılda, 25 ayrı uyrukluğa sahip, 3 bin 616 insan kaçakçılığı organizatörü yakalanarak, adalete teslim edilmiştir'' dedi. 
     Aksu, ''kalp atışı detektörü''nün Türkiye'nin göçmen kaçakçılığı mücadelesine etkinlik kazandıracağını sözlerine ekledi. 
     İngiltere Büyükelçisi Peter Westmacott da, İngiltere'nin yasadışı göçün önlenmesine büyük önem verdiğini, bu konuda çalışmalar yürüttüğünü söyledi. 
     İngiltere'nin Türkiye ile işbirliğine verdiği önemi de anlatan Westmacott, bugün, bu işbirliği konusunda yeni bir adım atıldığını söyledi. 
     Westmacott, yasadışı göçün önlenmesindeki işbirliği sayesinde insan ticaretinin önlenmesinde büyük başarılar kazanılacağına inandığını ifade etti. 
     - 
     
</TEXT>
</DOC>
