<DOC>
<DOCNO> 195751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sonspo11.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi, bursaspor Teknik Direktörlüğü'nden istifa etti 
</HEADLINE>
<TEXT>

     Bursaspor Teknik Direktörü Gheorghe Hagi, görevinden istifa ettiğini açıkladı. 
     Bursaspor Kulübü Başkanı Fikret Üstenci ile basın toplantısı düzenleyen Hagi, Bursaspor'a iyi şeyler yapmak için geldiğini, ancak bunda başarılı olamadığını söyledi. 
     Bursaspor'un kent, taraftar ve camia olarak çok daha büyük başarılara layık olduğunu kaydeden Rumen teknik adam, "Tek söyleyebileceğim şey, kendimi Bursa'da çok iyi hissettim. Bursa zor bir pazar. 4 aydır buradayım ve bunu yavaş yavaş anlamaya başladım" dedi. 
     Bursaspor'daki görevinden istifa eden Teknik Direktör Gheorghe Hagi, ''Bursaspor'da bir şeyler yapılabileceğinin zor olduğunu gördüğüm için bırakma kararı aldım'' dedi. 
     Hagi, Kulüp Başkanı Fikret Üstenci ile düzenlediği basın toplantısında, istifa etme fikrinin dün akşam netleştiğini, bugün de Üstenci ve diğer yöneticilerle görüşerek kararını ilettiğini söyledi. 
     Bursaspor ile 3 yıllık anlaşma yaptığını, ancak 4 ay sonunda ayrılmak zorunda kaldığını anlatan Hagi, istifasının tek taraflı bir karar olduğunun altını çizerek, ''Buraya gelmekten fazlasını yapamadım. Her şeyi verdim ama ben sadece bir antrenörüm. Bursa'daki bu deneyimimi hiçbir zaman unutmayacağım'' diye konuştu. 
     Rumen teknik adam, Bursaspor'da önemli işlerin yapıldığını, teknik olarak takımın canlandığını, ancak bu kadar kısa sürede tüm mantalitenin değişmesinin mümkün olmadığını kaydetti. 
     Bursaspor'u da düşünerek istifa ettiğini kaydeden Hagi, şunları söyledi 
     ''İstifa etmenin uygun olacağını düşündüm. Kararımla ilgili herkes kendi spekülasyonunu yapabilir. Tek söyleyeceğim, kendimi Bursa'da çok iyi hissettim. Bursaspor'da bir şeyler yapılabileceğinin zor olduğunu gördüğüm için bırakma kararı aldım. Bursaspor'da çok işler yapıldı. Bazı şeyler düzeldi ama bir türlü takıma daha fazla istemeyi getiremedim. O nedenle deplasmanlarda çok başarılı olamadık. İç sahada çok güzel oynadık. Taraftarlarımız da zevk aldı. Büyük takımlardan bile daha iyi futbol oynadık. 
     Bursaspor için çok fedakarlık ettim. Hatta istediğim yabancı oyuncuların alınması için, ileride ödenmek kaydıyla maaşımın yarısının kesilmesine razı oldum. Üzülüyorum ama antrenörlüğün kaderi budur. Her zaman en kolay şey, onun ayrılmasıdır.'' 
     
     ''HERKESE TEŞEKKÜR'' 

     Gheorghe Hagi, istifasının tek taraflı bir karar olduğunu yineleyerek, bunun altında hiçbir şey aranmaması gerektiğini belirtti. 
     ''Çok iyi tecrübe kazandım, burada çok şey öğrendim. Birlikte çalıştığım herkese teşekkür ederim. Hata yaptıysam affedilmesini istiyorum'' diyen Hafi, Bursaspor taraftarlarına da teşekkür etti. Hagi, ''Onlar hep yanımızdaydı. Bugüne kadarki davranışlarından iyi bir takıma layık olduklarını gösterdiler. Ancak bunun için herkesin istemesi lazım'' değerlendirmesini yaptı. 
     
     SORULAR 

     Oldukça üzgün olduğu gözlenen Rumen teknik adam, gazetecilerden fazla soru sormamalarını istedi. 
     Bir gazetecinin, ''Başarıyı herkesin istemesi gerekiyordu'' sözünü anımsatarak, ''Peki istemeyen kim'' sorusu üzerine Hagi, ''Onu ben bilemem, sadece hissettim. Burada 3-4 aydır bulunuyorum. Bursa'nın yapması gereken çok iş var. Hatalar tekrarlanmamalı'' dedi. 
     Hagi, ''İkinci teknik adamlık deneyiminiz de başarısızlıkla sonuçlandı. Bundan sonra ne olacak'' yönündeki soruya ise ''Herkes kendi yorumunu yapar. Bu soruya cevap vermem. Şunu söyleyebilirim, elimden geleni yaptım ve fedakarlıkta bulundum Bursaspor için'' yanıtını verdi. 
     ''İyi bir çalışma ortamı bulduğunuzu söylediniz. Başkan Fikret Üstenci, yöneticiler, taraftarlar ve herkese teşekkür ettiniz. Peki sorun neredeydi'' sorusu üzerine de Hagi, ''Teşekkür etmem gerektiği için teşekkür ediyorum. Şartlar bunu gerektiriyor. Ama genelde bir şeyin değişmesi için birlik-beraberlik olması gerekir'' dedi. 
     
     ''HAGİ, BURSASPOR'A ÇOK ŞEY VERMİŞTİR'' 

     Bursaspor Kulübü Başkanı Fikret Üstenci ise Hagi'nin ''Bursa'ya gelmekten başka bir şey vermedim'' sözüne katılmadığını söyledi. 
     Üstenci, şöyle konuştu 
     ''Hagi, Bursaspor'a çok şey vermiştir, vizyonunu yükseltmiştir. Kazandırdığı genç oyuncular ortadadır. Gönül isterdi ki devam etsin. Kısmet bu kadarmış. Kendisiyle birlikte centilmen birini tanıdık. Üzgünüm ama futbolda bu tür şeyler oluyor. Bursa'ya ve Bursaspor'a verdikleri için çok teşekkür ediyorum.'' 
     
</TEXT>
</DOC>
