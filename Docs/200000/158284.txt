<DOC>
<DOCNO> 158284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sonspo07.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe camiası Daum'u istemiyor... 
</HEADLINE>
<TEXT>

     Fenerbahçe'nin teknik direktör adayları arasında yer alan Christoph Daum'a, sarı-lacivertli camia sıcak bakmıyor. 
     Fenerbahçeli derneklerin başkan ve yöneticileri, daha önce 2 kez Beşiktaş'ta görev yapan, kokain kullandığı gerekçesiyle yargılananan Alman çalıştırıcının, teknik direktör adayları arasında yer almasına tepki gösterdi. 
     Dernek yöneticileri, kulüp başkanı Aziz Yıldırım'ın, kokain davasından yargılandığı dönemde Daum hakkında söylediği bazı sözlerden sonra, Alman teknik direktörü Fenerbahçe'ye getirme çabalarını da eleştirdi. 
     Kadıköy Grubu Başkanı Kazım Bayülken, sarı-lacivertli kulübün huzurlu bir ortama ihtiyacı olduğunu, bu nedenle Daum'un yalnış bir seçim olacağını ileri sürerek, ''Fenerbahçe'nin fırtınaya değil, sakinliğe ihtiyacı var. Daum da bir fırtına, Allah sonumuzu hayır etsin'' dedi. 
     Alman çalıştırıcının Beşiktaş'ta ikinci kez göreve getirildikten sonra kokain davaları nedeniyle sıkıntılı günler geçirdiğini ifade eden Bayülken, Daum'un bu olaylar nedeniyle yıprandığını, Fenerbahçe'nin ise yıpranmamış isimlere ihtiyacı olduğunu kaydetti. 
     
     ''GERÇEK ARIZA BAŞKAN VE YÖNETİMDE'' 
     Kulübün, teknik direktör sorunundan çok yönetim sorunu olduğunu ileri süren Bayülken, konuşmasını şöyle sürdürdü 
     ''Fenerbahçe'ye 10 antrenör gelse, 5'ini değiştirseler, takımı 5 defa yenileseler bu zihniyet, başkan ve yönetimin bu tarzı Fenerbahçe'yi düzlüğe çıkaramaz. Ben Daum'muş, Ersun Yanal'mış, o konuların üzerinde durmak istemiyorum. Olayın gerçek arızası başkan Yıldırım ve yönetimde. O yerinde durdukça Fenerbahçe hiçbir zaman düzlüğe çıkmaz. Bu artık iyice ortaya çıktı.'' 
     
     GÜREL ''DAUM, DAHA BÜYÜK SPEKÜLASYONLARA YOL AÇAR'' 
     Fenerbahçeliler Birleşik Grup Derneği Sözcüsü Ali Gürel, sarı-lacivertli takımın en ufak başarısızlığında Daum'un kokain dosyalarının yeniden açılacağını ve bu durumun huzursuzluk ortamı yaratacağını bildirdi. 
     Yıldırım'ın geçmişte düşünmeden konuşarak Daum'a ''kokainci'' yaftasını yapıştırdığını anlatan Gürel, ''Yıldırım peşin hükümle kokainman ilan ettiği Daum'u takımın başına getirmesi çok daha büyük spekülasyonlara yol açar'' dedi. 
     Gürel, şöyle devam etti 
     ''Daum, Beşiktaş'a geldiği ilk dönem başarılı, ikinci dönem ise başarısız oldu. Bunun nedeni kokain olaylarına karışmış olmasıdır. Daum'un mahkemesi sürerken, kendisine kokainci yaftasını yapıştırması da Yıldırım'ın ayıbıdır. Bir insan hakkında hüküm vermeden önce iyi düşünmeli ve araştırmalı. Aksi taktirde sözlerinin bir bumerang gibi kendi suratına çarpacağını bilmelidir.'' 
     
     YILMAZ ''TARTIŞILMAYACAK BİR İSİM GELMELİ'' 
     Fenerbahçe 2000 Derneği Başkanı Şevket Yılmaz, sarı-lacivertli takımın başına tartışılmayacak bir ismin teknik direktör olarak getirilmesinin daha doğru olacağını belirterek, ''Daum'un yerine Trapattoni veya Capello'yu getirebilselerdi kimse tartışamazdı'' dedi. 
     Daum'un, kariyeri iyi bir teknik adam olduğunu ifade eden Yılmaz, ''Ancak arkasındaki olayın onu rahat ettirmeyeceği kanısındayım. Bence Daum'dan daha iyisini yapacak hocalar var. Yılmaz Vural, Erdoğan Arıca veya Aykun Kocaman olabilirdi. Fakat Fenerbahçe'de artık deneme şansı yok. Tartışılmayacak bir hoca gelmeli. Daum'un özel hayatındaki olay camia tarafından hoş karşılanmıyor'' diye konuştu. 
     Yılmaz, Aziz Yıldırım'ın geçmişte Daum ile ilgili söylediği bazı sözler hakkında da, ''Başkan ilk kez böyle şeyler yapmıyor. Önce söylüyor, sonra inkar ediyor, tersini yapıyor, alıştık. Fenerbahçe camiası sayın başkanın tutarsızlıklarına alıştı'' dedi. 
     
     ERSOY ''YÖNETİM KURULU TUTARLI OLMALIDIR'' 
     1907 Fenerbahçe Derneği Başkanı Necdet Ersoy ise yönetim kurulunun tutarlı davranmak zorunda olduğunu vurgulayarak, ''Başkanın geçmişte hakkında yazılı beyanat verdiği Daum'un, takımın başına getirileceğine inanmıyorum'' dedi. 
     Fenerbahçe Kulübü Yönetim Kurulu'nun çok ciddi ve saygın bir organ olduğunu anlatan Ersoy, ''Saygın bir yönetimin böyle birşey yapmayacağına inanıyorum'' diye konuştu. 
     
     DİŞLİ ''SORUN DAUM MESELESİ DEĞİL, YÖNETİMDİR'' 
     Christoph Daum konusunda ılımlı konuşan Fenerbahçe Altyapı Derneği Başkanı Davut Dişli ise, Daum'un gündeme gelmesinden bu yana tartışılmasının tek sorumlusunun başkan Yıldırım ve yönetim kurulu olduğunu söyledi. 
     Daum'un özel yaşamını konuşmanın kimseye bir yararı olmayacağını ifade eden Dişli, ''Daum'u tartışmak yalnış. Özel hayatını bir yerlere taşımanın kimseye faydası olmaz. Fenerbahçe'de sorun Daum meselesi değil, yönetim meselesidir. Bu meselenin bugünkü tartışmaya gelmesinin sebebi de yine yönetimdir. Yönetimin aynı hatalara düşmeden teknik direktör sorununu çözmesi gerekiyor'' diye konuştu. 
     
</TEXT>
</DOC>
