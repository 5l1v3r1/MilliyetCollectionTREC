<DOC>
<DOCNO> 195343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur06.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de emekli öğretmen dövülerek ve bıçaklanarak öldürüldü .. 
</HEADLINE>
<TEXT>

     İzmir'in Konak İlçesi'nde, sahur vakti dolaşmak için sokağa çıkan emekli bir öğretmen, bir grup genç tarafından dövülerek ve bıçaklanarak öldürüldü. 
     Hatay İnönü Caddesi Poligon 48 Sokak Barış Selçuk Parkı'nda, saat 05.00 sıralarında, yaşları 14 ile 17 arasında değişen 8 genç, henüz belirlenemeyen bir nedenle kavga etmeye başladı. 
     Bu arada, parkta bulunan emekli öğretmen Lale Mumcu 48 , gençleri gürültü yapmamaları konusunda uyardı. Lale Mumcu'nun uyarılarına çetenin lideri ve tek kız üyesi E.Y. küfürle karşılık verdi. Ardından E.Y. ile çeşitli suçlardan poliste kaydı bulunan E.S. 16 , K.Ö. 17 , kardeşi M.Ö. 15 , B.K. 15 , O.G. 15 , M.T. 15 ile C.Ç. 17 , emekli öğretmen Lale Mumcu'ya önce tekme tokat saldırdı. Gençlerin ellerinden kurtulan kadın, taksi durağına sığınmak istedi, ancak başaramadı. Gençlerin yakalayarak yeniden taş, yumruk ve bıçak darbeleriyle ağır yaraladığı Mumcu, yere düşerek bayıldı. 
     Ambulansla 9 Eylül Üniversitesi Tıp Fakültesi Hastanesi'ne kaldırılan Lale Mumcu, kurtarılamadı. Mumcu'nun vücudunda 5 bıçak darbesi de tespit edildi. 
     Olaydan sonra kaçan gençler, güvenlik güçlerinin yaptıkları operasyon sonucu, park yakınında bulunan Poligon dolmuş durağı arkasındaki tarlada yakalandı. Görgü tanıkları, saldırganların yakalanan gençler olduğunu teşhis ettiler. 
     Yaşları 14-17 arasında değişen zanlılar, doktor raporu alındıktan sonra Çocuk Şube Müdürlüğü'ne teslim edildi. 
     Ölen Lale Mumcu'nun, malulen emekli öğretmen olduğu belirlendi. 
     Komşuları, ''Yalnız yaşıyordu. Üç ay evli kaldığı eşinden ayrıldı. Çeşitli okullarda edebiyat öğretmenliği yaptı. Geçirdiği psikolojik rahatsızlıktan dolayı 2 yıl önce malulen emekliye ayrılmıştı. Hastalığından dolayı sık sık tedavi görüyordu'' dediler. 
     Karakola götürülen gençlik çetesi üyeleri ise rahat davranışları ile dikkat çekti. Cinayet suçundan gözaltına alınan küçük kız çocuklarının gazetecilere garip pozlar verdiği ve yakalanan gençlerin tümünün iyi giyimli olduğu görüldü. 
     
</TEXT>
</DOC>
