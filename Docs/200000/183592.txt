<DOC>
<DOCNO> 183592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sondun21.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kaplan, Afrika ya da D.Avrupa ülkelerine gönderiliyordu" 
</HEADLINE>
<TEXT>

     Almanya'nın Bavyera eyaleti İçişleri Bakanı Günther Beckstein, Almanya'da faaliyetleri yasaklanan İslami Cemiyet ve Cemaatleri Birliği'nin İCCB yöneticisi Metin Kaplan ile diğer bazı yabancı suçluların daha önceleri Afrika ya da Doğu Avrupa ülkelerine gönderilmesi yönünde çabalar olduğunu söyledi. 
     Beckstein, Alman n-tv televizyonuna yaptığı açıklamada, Kaplan'ın Türkiye dışında diğer bir ülkeye gönderilmesi konusunda bazı ülkelerle görüşmeler yapıldığını, ancak bu ülkelerin, yapılması planlanan maddi yardımlara rağmen, olası krizlerden endişe ettikleri için Almanya'nın önerilerini kabul etmediklerini belirtti. Kaplan ile diğer bazı yabancıların olayları nedeniyle, yabancılar yasasının bir an önce değiştirilmesi gerektiğini savunan Beckstein, ''Teröristler için kurulan eğitim kamplarında bulunanlara ülkemizde yer yok'' dedi. 
     Almanya'da suç işleyen yabancıların sınır dışı edilmesinin kolaylaştırılması gerektiğini kaydeden Beckstein, ''Ülkemizdeki güvenlik durumunu yeteri kadar dikkate almayan bir yabancılar yasasına sahibiz. Tehlikeli olduğunu tespit ettiğimiz yabancıları suç işlemeden sınır dışı etmeliyiz'' diye konuştu. 
     Bir Türk gazetesinde, Beckstein'ın, Kaplan ile ilgili olarak, ''Ukrayna ya da bir Afrika ülkesine göndermek istedik. Bu iş için bu ülkelere yüklü para ödeyecektik. Ama kabul ettiremedik'' diye konuştuğu bildirilmiş, bu haber Federal İçişleri Bakanlığı ve Bavyera eyaleti İçişleri Bakanlığı tarafından yalanlanmıştı. 
     
</TEXT>
</DOC>
