<DOC>
<DOCNO> 198639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sonspo02.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim UEFA'dan resmen kazık yedik 
</HEADLINE>
<TEXT>

     Galatasaray Teknik Direktörü Fatih Terim, Malatyaspor maçında 2-2'lik skordan çok, oynanan futbolun karşılığını alamamanın üzüntüsünü yaşadığını ifade ederek, ''75 dakika rakibe pozisyon vermedik, tek başımıza oynadık. Herhalde Allah böyle istedi'' dedi. 
     Maçtan sonra Atatürk Olimpiyat Stadı'nda düzenlediği basın toplantısında üzüntülü olduğu gözlenen Terim, bu skorun başka türlü bir izahı olmadığını kaydederek, şöyle devam etti 
     ''2-2'lik skordan sonra dahi pozisyonlar bulduk. Tercih ettiğimiz futbolcular gayet iyi oynadı. Oyun disiplinine tam olarak uydular. Seyirciyle bütünleştiler. Ben bu beraberliğin, şans verdiğim oyuncuların güvenini sarsabileceğinden dolayı üzüldüm. Futbolcularımın emeklerine yazık oldu. Futbolun gerektirdiği her şeyi yaptılar. 48 saattir ofsayt taktiği yapmayın diyorum, ancak gereksiz yere bu yapılınca golü yedik. Ayrıca ne hikmetse, bize nereden vurulursa vurulsun gol oluyor.'' Takımın ortaya koyduğu futboldan memnun olduğunu vurgulayan Terim, oyuncuların bütün güçlerini sahaya yansıttığını ifade etti. Bazı oyuncuların kötü hadiseler yaşadığını, bazılarının da henüz ''olur pasaportunu'' seyircilerden almadığını anlatan Terim, şunları söyledi 
     ''Buna rağmen maç 5-0, 6-0 bitmeliydi. Bu skoru hiç hak etmedik. Oyuncularımın buradan alacağımız galibiyetle Juventus maçına gitmelerini isterdim. ''Onu attık, bunu sattık'' diye çeşitli komplo teorileri var. Galatasaray'a hizmet vermiş oyuncuları kollamak en çok benim görevim. Ancak 22 oyuncudan 11'ini ben seçtim. Herkes buna saygı duyacak. Hepimiz zamanı geldiğinde bırakacağız. Ben de bıraktım.'' 
     
     ''BU OYUNCULARLA DEVAM EDECEĞİZ'' 
     Fatih Terim, Malatyaspor karşısında başarılı olan futbolcularla yollarına devam edeceklerini kaydetti. 
     Terim, Juventus maçında Bratu ile cezalı olan Ayhan'ın oynayamayacağını ifade ederek, ''Bugünkü maçta iyi oynayan futbolcularda ısrar edeceğim. Ancak hatalı olanlar da var. İyi oynayan futbolcularım, Juventus değil, kim olursa olsun devam edecek. Ayrıca bugün 3 Rumen oyuncuyu da kazandığımızı düşünüyorum. Tamas da iyi oynadı. Taraftarlarımız onlara tezahürat yapmamış. Ancak bu oyuncuların da sevgiye ihtiyaçları var'' şeklinde konuştu. 
     Yenilen gollerin tecrübe eksikliğinden kaynaklandığını düşünmediğini dile getiren teknik adam, Denizli'de 93. dakikada, tecrübeli bir takımın yememesi gereken bir golü yediklerini hatırlattı. 
     Frank De Boer ve Bülent'i oynatmamasıyla ilgili olarak Terim, bu oyuncuların hiç durmadan maç yaptığını ve onlardan ileride faydalanacaklarını kaydederek, Ümit Karan ve Volkan'ı, İstanbulspor maçına yetiştirmeye çalıştıklarını ifade etti. 
     Terim, Juventus maçı kadrosuna, Suat, Mondragon ve Batista'yı ekleyeceklerini açıkladı. 
     
     HAKEME TEPKİ 
     Maçın hakemi İsmet Arzuman'a sert tepki gösteren Terim, 2 dakikalık uzatmanın göstermelik olduğunu ileri sürdü. Fatih Terim, ''2 dakika diye bir şey var mı 6 oyuncu değişiyor, kalecileri sürekli ikaz ediyorsun. Avrupa liglerine bir bakılsın, 6-7 dakika uzatmalar var'' dedi. 
     
     ''UEFA KAZIK ATTI'' 
     Terim, UEFA'nın Juventus maçını tarafsız sahaya atmasını saçma bulduğunu, bunun üzerinde bugüne kadar konuşmaya dahi gerek duymadığını söyledi. UEFA'nın dayanağı olmayan bir karar verdiğini dile getiren Fatih Terim, şöyle konuştu 
     ''Daha bugün İngiltere'de patlayıcılar yakalanmış. Resmen atılan bir kazıktır. Başka bir izahı yok. Moggi'yi tebrik etmek lazım. İşini iyi yapıyor. Juventus bunu hep yapıyor. Biz onlara meşhur Türk misafirperverliğini göstermek isterdik. Ancak nerede bomba patlarsa biz orada oynarız, oynadık da. 15 sene önce Avrupa Türkler için tehlike iken, biz oynadık. Şu anda İstanbul en güvenli yer. Belirli ülkeler sınıfına koyulmamız hoş değil. Ancak herkes görevini yaptı. Artık yapacak bir şey yok. Roma basketbol takımı geldi ama UEFA'yı iyi örnekler ilgilendirmez.'' Terim, İtalyanların İstanbul'a gelmediğini, ancak kendisinin yarın Torino'ya giderek Juventus-İnter maçını izleyeceğini kaydetti. 
     Bu arada, Galatasaraylı futbolcular bu akşam evlerine gidip, eşyalarını topladıktan sonra gece yarısında tesislere gelecekler. 
     
     AYHAN CEZALI 
     Galatasaray'da bu akşam sarı kart gören Ayhan, cezalı durma düştü. 
     Sarı-kırmızılı futbolcu, takımının İstanbulspor ile yapacağı maçta forma giyemeyecek. 
     Diğer yandan Galatasaray, bu sezon Atatürk Olimpiyat Stadı'nda 2. kez puan kaybetti. Sarı-kırmızılılar, ligin 6. haftasında Fenerbahçe ile oynadıkları maçta da 2-2 berabere kalmıştı. 
     Öte yandan, Malatyaspor karşısında alınan 2-2'lik beraberlik sonrası üzgün oldukları gözlenen Galatasaraylı futbolcular, basın mensuplarının sorularını yanıtlamadı. 
     
     CANAYDIN, BASIN MENSUPLARIYLA BAYRAMLAŞTI 
     Galatasaray Kulübü Başkanı Özhan Canaydın, yönetici Özkan Olcay ile devre arasında basın odasına gelerek, medya mensuplarının bayramını kutladı. 
     Galatasaraylı taraftarlar, maçta takımları 2-0 öne geçince, Başkan Canaydın lehine tezahürat yapıp, ''El salla başkan'' diye bağırdılar. Canaydın'ın taraftarları selamlaması sırasında Malatyaspor, Muhammet Hanifi ile gol bulunca, Başkan'ın moralinin bir hayli bozulduğu gözlendi. 
     Maçtan sonra oldukça yorgun ve bitkin bir halde stattan ayrılan Canaydın'ın, yardımcısına tutunarak aracına gitmesi dikkati çekti. 
     Galatasaray taraftarlarından bazıları, yenilen gollerden sonra takıma protestoda bulundu. 
     
     ZİYA DOĞAN ''BUZ ÜSTÜNDE OYNADIK'' 
     Malatyaspor Teknik Direktörü Ziya Doğan da saha şartlarının zorluğundan yakınarak, ''Sanki buz üstünde oynadık'' dedi. 
     Zeminin bozuk olduğunu ifade eden Doğan, şunları söyledi 
     ''İlk yarıdaki Malatyaspor'u bir daha tekrarlamak istemiyoruz. Oyuncularım 3 büyüklerin adıyla büyüdüler ve bu korkuyu üzerlerinden atamıyorlar. Futbolcularıma 'Onurlu oynayın, puan gelir' dedim. Bu şartlarda 1 puan iyi sayılır. Biz yukarılara renk getirmek, zirveyi zorlamak istiyorduk. 3 puan olsaydı, daha iyi olurdu.'' Doğan, maçtan sonra beraberliğe çok sevinen Malatyasporlu taraftarların yanına kadar giderek selamladı. 
     Malatyaspor Kulübü Başkanı Hikmet Tanrıverdi ise her iki takımın da iyi bir mücadele sergilediğini kaydederek, ''İlk yarıda etkili olamadık. 2-0'da mağlup duruma düştük. Daha sonra 2-2'lik beraberliği yakalamasını bildik. Galip de gelebilirdik ama istediğimiz 1 puanı aldık. Galatasaray'a Juventus maçında başarılar diliyoruz'' dedi. 
     Malatyasporlu futbolculardan Mert de iyi bir futbol sergileyemediklerini, 2-0'dan sonra kaybedecek bir şeylerinin kalmadığını ve bundan sonra gösterdikleri mücadeleyle beraberliği yakaladıklarını söyledi. Atilla Birlik ise takım ruhuna sahip olduklarını, Galatasaray gibi bir takım karşısında 2-0'dan 2-2 beraberliği yakalayarak gösterdiklerini ifade etti. 
     
</TEXT>
</DOC>
