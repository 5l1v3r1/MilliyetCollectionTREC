<DOC>
<DOCNO> 161681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/soneko05.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygün Son 5 yıl yıkım yılları olarak anılacak.. 
</HEADLINE>
<TEXT>

     Ankara Ticaret Odası ATO Başkanı Sinan Aygün, son 5 yılda 110 bin 566 şirket kapandığını, işsizlik oranının yüzde 7.6'dan yüzde 12.3'ye çıktığını belirterek, ''son 5 yıl yıkım yılları olarak anılacak'' dedi. 
     Aygün, yaptığı yazılı açıklamada, 1999 yılında 15 bin 487, 2000 yılında 27 bin 402, 2001 yılında 31 bin 464, 2002 yılında 23 bin 175, 2003 yılının ilk 5 ayında ise 13 bin 38 olmak üzere toplam 110 bin 566 şirketin faaliyetini durdurduğunu belirterek, resmi işsizlik sayısında patlama yaşandığını kaydetti. 
     Aynı dönem baz alındığında 1999 yılında 1 milyon 452 bin, 2000 yılında 1 milyon 902 bin, 2001 yılında 1 milyon 967 bin, 2002 yılında 2 milyon 464 bin olan resmi işsiz sayısının 2003 yılında 2 milyon 844 bine ulaştığını hatırlatan Aygün, 1999 yılında yüzde 7.6, 2000 yılında yüzde 8.5, 2001 yılında yüzde 8.4, 2002 yılında yüzde 10.3 olan işsizlik oranının 2003 yılında yüzde 12.3'e çıktığını belirtti. 
     İşsizlikteki artış nedeniyle sosyal hassasiyetin de arttığına dikkat çeken Aygün, şunları kaydetti 
     ''Son 5 yılda uygulanan ekonomi politikaları sonucu özel sektörün üzerinden silindir geçerken, kapanan işyerleri işsizliği patlatmıştır. Resmi kayıtlarla 110 bin 566 şirketin yanı sıra 1995 yılı ile 2003 yılları arasında 1 milyon 200 bin, sadece son 2 yılda 264 bin 599 esnaf kepenk indirmiştir. Ancak kapanan, faaliyetine son veren, yer altına giren şirketlerin sayısının en az 250 bin adet olduğunu, faaliyetine son veren esnafın gayri resmi adetinin ise 2 milyon 500 bin civarında olduğunu tahmin ediyoruz. Kapanan şirketler nedeniyle maalesef işsizlik oranında da patlama yaşanmıştır. İşsizliğin yüzde 12.3'e çıkmasının yanı sıra, çalışanların yüzde 50'si herhangi bir sosyal güvenlik kuruluşuna kayıtlı olmadan çalışmaktadır. Bunun da nedeni istihdamdan alınan vergilerin yüksekliğidir.'' 
     
     VERGİ REKORU TÜRKİYE'DE 
     Aygün, 30 ülkenin yer aldığı ''İstihdamdan Alınan Vergiler Ligi''nde yüzde 42.20 ile Türkiye'nin birinci sırada bulunduğunu belirterek, Türkiye'yi yüzde 41.40 ile İsveç'in, yüzde 40.20 ile Belçika'nın, yüzde 39.40 ile Fransa'nın, yüzde 38.90 ile Macaristan'ın, yüzde 38.80 ile Finlandiya'nın, yüzde 38 ile Polonya'nın, yüzde 36.10 ile Yunanistan'ın, yüzde 35.90 ile İtalya'nın, yüzde 32.60 ile Almanya'nın, yüzde 32.40 ile Hollanda'nın, yüzde 31.30 ile Danimarka'nın izlediğini söyledi. Sinan Aygün, 30 ülkenin yer aldığı seçilmiş ülkeler arasında vergi cenneti olarak en son sırada yüzde 2.80 ile İzlanda'nın yer aldığını, bunu yüzde 11.50 ile Lüksemburg'un, yüzde 12.80 ile İrlanda'nın, yüzde 13.10 ile Avustralya'nın, yüzde 15.60 ile Meksika'nın, yüzde 16 ile Güney Kore'nin ve yüzde 16.80 ile Yeni Zelanda'nın izlediğini kaydetti. 
     
</TEXT>
</DOC>
