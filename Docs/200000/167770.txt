<DOC>
<DOCNO> 167770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/yazar/altan.html </URL>
<DATE> 2003/07/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Peyzaj 
</HEADLINE>
<TEXT>

     
     Boğazın akıntılı suları sinirli çırpıntılarla, kıyıdaki beton çöküntülerine vuruyordu. 
     Ağaçların altında yanyana iki bank, ıssız bir bekleyişle kuru ve duygusuz dünyalarından denize bakıyorlardı. 
     Turistleri gezdiren Vaniköy vapuru, Hisarların önünde yol kesmiş sallanıyordu. Verdikleri paranın karşılığını çıkarmak için, her yeni gördükleri şeye bol bol hayret ve hayranlık göstermek adetinde olan turistler, resim çekiyor olmalıydılar. Herhalde her sabah aynı şeyi anlatan bir de rehberleri vardı başlarında 
     - Rumeli Hisarı Fatih Mehmet tarafından yapılmıştır... Babası İkinci Murat karşı kıyıdaki Anadolu Hisarı'nı diktikten sonra... 
     
     Ömründe bir tarih kitabı okumamış olanların, turistik gezilerde merakla tarih dinlemeleri, soru sormaları ve baş sallamalarındaki salaklık geçti gözlerimin önünden... 
     Hisarların, kim olduğunu bilmediğin güzel bir kadını seyretmedeki zevke benzer, bir çekimi yok muydu 
     Hiçbir şey düşünmeden onun tadına varmanın katkısız kıvancı, insanın gönlünü daha içten sarıyordu... 
     Tıpkı Boğaz'a bakarken hangi jeolojik devirde meydana geldiğini öğrenmek ve araştırmak ihtiyacını duymadan dalıp gitmek gibi... 
     
     Biri kız, biri erkek on bir, on iki yaşlarında kadar, iki çocukla bir adam geldi. Çocuklardan erkek olanı hemen soyundu, ufacık mayosuyla rıhtımdan beton çöküntülerine doğru indi. Kolunda saatini unutmuştu. Adam bağırdı peşinden, çocuğa doğru yürüdü. Çocuk saati hızlıca verdi adama. Kız kırmızı entarisiyle kenarda rıhtıma oturdu. 
     
     Vaniköy, suları yararak ilerlemeye başladı. 
     Bekliyordum düdük de çalacak mı diye... Çalmadı. 
     Yaşlıca bir kadınla, iki kız daha geldi. Kızlardan biri yetişkindi. Öteki daha küçük ve kavruktu. Kızlar soyundular. Yetişkin olanının bebek gibi gencecik bir yüzü vardı. Yanmış yuvarlak omuzları, dolgun göğüsleri ve genç kız ihtişamının diri bacaklarıyla denize yürüdü. Saçını düzeltmek için kolunu azıcık kaldırdı. Uzar gibi olmuş küçücük tüyleri göründü. 
     
     Kadın bağırıyordu 
     - Tokyolarını giysene 
     Kız giymedi tokyolarını... Tokyolar öndeki bankın dibinde kaldılar. 
     İşçiler her şeyle ilgisiz, enayi duvarı örmeye devam ediyorlardı. 
     Daha önce gelmiş olan adam, balık tutmaya çalışıyordu... 
     Birkaç çıplak çocuk daha göründü... 
     Asfalttan arada sırada bir taksi, bir hususi geçiyordu. 
     
     Bir taksinin içinde süslenmiş püslenmiş bir sarışın hanım başı geçti. Sonra bir hususide koyun tüccarı kılıklı, kasılmış bir herif geçti. Sağa sola aldırmayan önemli bir tavırla geçti ikisi de... 
     
     İlerde bir kahve daha vardı. Üç dört kişi oturmuş konuşuyorlardı. Bir kayıkçı, eğile kalka kayığını düzeltiyordu. 
     Genç kız önce ayağını soktu denize. İlk üşüme ve çekinişin acemiliğini örtmek ister gibi, ihtiyar kadına bakarak güldü ve titreme taklidi yaptı... 
     
     Biraz aşağıya iki hırpani gelip boylu boyunca uzandılar. Biri elini başının altına koydu. 
     Küçük çocuklar denizde yüzüyorlardı. 
     Adam balık tutmaya uğraşıyordu. 
     İşçiler enayi duvarı örüyorlardı. 
     Arada sırada arabalar geçiyordu. 
     Hisarlar yüksele yüksele öyle duruyorlardı. 
     Tepelerden ağaçlar görünüyordu. 
     
     Bu sırada, bir sigara daha içtim. 
     Geçmiş ve gelecekten kopuk sadece yaşamanın anlamlı veya anlamsız tadı, kurabiye gibi dağılıyordu ağzımda. 
     Elimi uzattım, çoktandır unuttuğum çocukluğumdan kalma eski bir dostun yavaşça elini tuttum ve Hisarlarınkinden çok daha uysal, vefakar yalnızlığımla, baş başa şehre doğru yürüdüm. 
     
     Not 37 yıl önce yazılmış bir yazı... "Akşam"dan... 
     
     

</TEXT>
</DOC>
