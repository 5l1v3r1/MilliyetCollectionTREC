<DOC>
<DOCNO> 166163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/yazar/civaoglu.html </URL>
<DATE> 2003/06/29/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Yürek öyküleri 
</HEADLINE>
<TEXT>

     Sonra... Prof. Mehmet Öz enfarktüs krizinin bire bir oluşumunu saniye saniye film kareleriyle ekrana yansıttı. Kelimelerini derimize saplamaya koyuldu. 
     
     Bir yıldız doğuyor 
     Onun kalp ameliyatı mucizelerini biliyorsunuz. 
     Ben size yürek öykülerini yansıtayım. 
     Prof. Mehmet Öz’ün babası Prof. Mustafa Öz de kalp doktorudur. 
     Amerika’da çalışırken oğluna daha çocuk yaşlarındayken hamburger, coka cola, bleu jean, uçan adam, yüzeysel ABD kültürü ötesinde global kültürü tanıtmıştır. 
     Örneğin... 
     Kız kardeşi Seval’le birlikte onları her yaz Atlantik ve Pasifik ötesi gezilere gönderdi. 
     Öyle birinci mevki uçak koltuklarında, gümüş çatal - bıçaklı servislerle, beş yıldızlı otellerde konaklamakla yapılan geziler değildi. 
     Günde 10’ar dolar harcamayla üç aylık geziler... 
     Mehmet ve Seval, Amerika’nın çok satan "günde 10 dolarla Avrupa - Asya" gibi kitapların seyahat, otostop, konaklama, yiyecek - içecek önerilerini yıllarca uyguladılar. 
     Çocukluk ve ilk gençlik yıllarında dünya kültürü ile tanıştılar. 
     
     Alternatif tıp 
     Mehmet Öz daha o yaşlarda alternatif tıpla, bio enerjiyle, yogayla, şifalı otlarla, Uzakdoğu’nun gizemleriyle bir kültür harmanı oluşturmuştu. 
     Onun ilk gençlik yıllarından arkadaşı kalp doktoru Benjamin H. Lewis’ten Mehmet Öz anlatımı şöyledir 
     "Mehmet kadar enerjik kimseyi tanımadım. Onun kadar yoğun, verimli, uzun çalışanı hiç görmedim. 
     Okulda bu temposunu şaşkınlıkla izlerdik." 
     Sanırım Uzakdoğu’nun yogo uygulaması, şifalı otları, felsefesi, Öz’ün enerjisini etkilemiş olmalı. 
     Zaten hekim olarak da başarılarında bu kültürün katkısı vardır. 
     Bir konuşmamızda şöyle diyordu 
     "Tıp yavaş ilerliyor. Hastalarım bekleyemez. Ben bir yandan son teknolojileri kullanırken, yenilerini üretirken öte yandan 3 bin yıllık şifa tekniklerini kullanıyorum." 
     Gerçekten Mehmet Öz, yıllar önce hiçbir cerrahın el sürmediği şeker komasındaki kanamalı hastalara bile açık kalp ameliyatını - 3 binlik yıllık alternatif tıbba başvurarak - yapabiliyordu. 
     Daha o zamandan, ameliyat öncesi terapi uygulayarak, Sufi müziği dinleterek hastalardaki ameliyat travmasını - neredeyse - sıfırlıyordu. 
     Öz, 21. yüzyılın Dünya Sağlık Lideri seçildi. Başkan Clinton’a 21. yüzyılın sağlık politikalarının ne olması gerektiğini o anlattı. 
     
     Başkandan bir işçiye 
     ABD Başkan Yardımcısı Cheney için seçimlerden önce "kalbi dayanır mı" raporunu, gizli servisler, Prof. Öz’den istemişlerdi. Rapor olumsuz olsaydı Cheney aday gösterilmeyecekti. 
     Dünya barışı adına kritik günlerde Mehmet Öz’ün önüne bir dosya konuldu. Rusya Başkanı Yeltsin’in tüm sağlık kontrollerinin ve tahlillerinin bulunduğu dosyayı incelemesi ve görüşünü söylemesi istendi. 
     Neden 
     Geçelim... 
     Zenci bir genç erkeğe ancak varlıklı hastaların alabildikleri - kendi icadı - 500 bin dolarlık yapay kalbi, hastane yönetiminden izin almaksızın takıverdi. İzahı şöyle oldu 
     "Bu genç adam henüz yeni doğmuş bir çocuğun babasıydı. Ölüme yollasan bebek babasız kalacaktı..." 
     Gülerek bana "Hastane arada bir yaptığım bu insanlık kaçamaklarıma ses çıkarmıyor" dedi. 
     İşte size Mehmet Öz’ün ameliyat masasındaki kalp ameliyatları arkasındaki yürek öykülerinden birkaçı. 
     Not Yıllık iznimin bir bölümünü kullanmak ve 10 gün sonra bu köşede buluşmak üzere izninizle... G. C. 
     
     

</TEXT>
</DOC>
