<DOC>
<DOCNO> 160160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun16.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder AB ve Rusya stratejik ortak... 
</HEADLINE>
<TEXT>

     Almanya Başbakanı Gerhard Schröder, Rusya ve AB'nin Avrupa'nın güvenliğinin sağlanması konusunda stratejik ortak olduğunu kaydetti. 
     Schröder, Rusya-AB zirvesinden önce İnterfaks'a yaptığı açıklamada, zirvenin bu ortaklıkla ilgili ''net bir siyasi sinyal'' vereceğini ifade ederek, ''Buradaki zirvede AB üyesi ülkeler ve Rusya, ilişkilerinin özel bir önemi olduğu konusunda aynı görüşte. Rusya ve AB, üye sayısı artarak birleşen AB çerçevesinde dünyamızın istikrarı ve barış için stratejik ortaktır'' dedi. 
     AB'nin Rusya ile güvenlik ve savunma alanındaki işbirliğine büyük önem verdiğini kaydeden Schröder, AB'nin ekonomik olarak da Rusya'nın en büyük ortaklarından biri olduğunu söyledi. 
     Rusya'nın AB dahil Avrupa ve Euro-Atlantik kurumlara yakın gelecekte katılabileceğini düşünüp düşünmediği yolundaki bir soru üzerine de Schröder, ''Biz ve Rusya, bunların mevcut gündemimizde olamayacağı konusunda aynı görüşteyiz'' yanıtı verdi. 
     
</TEXT>
</DOC>
