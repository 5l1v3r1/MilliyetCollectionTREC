<DOC>
<DOCNO> 199299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo14.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya, diploma sorununu çözemedi 
</HEADLINE>
<TEXT>

     İkinci Futbol Ligi A Kategorisi'nde şampiyonluk mücadelesi veren Sakaryaspor'u, antrenör Şaban Yıldırım'ın çalıştırmaya devam edeceği ancak, diplomasından yararlanmak üzere bir teknik direktörle anlaşma yapılacağı bildirildi. 
     Kulüp başkanı Selahattin Aydın, 1.5 ay önce istifa eden teknik direktör Sadi Tekelioğlu'nun yerine göreve gelen Şaban Yıldırım'dan memnun olduklarını kaydetti. 
     Yıldırım ile çıktıkları 5 maçı da kazanarak, zirve mücadelesine ortak olduklarına işaret eden Aydın, şunları kaydetti 
     ''Bu kentin yetiştirdiği bir spor adamı olan Yıldırım'ın, son haftalardaki başarılı sonuçlarda büyük payı var. Ligi onunla tamamlamayı planlıyoruz. Ancak, teknik direktör diploması bulunmadığı için federasyondan alınan özel izinle takımın başında bulunuyordu. Bu sorunu çözüp, kendisiyle devam edebilmek için teknik direktörlük diplomasıyla bize destek verecek birini bulduk. Bu kişi, teknik direktör olarak görünecek ama takımı Şaban Yıldırım çalıştıracak ve tek yetkili o olacak.'' Aydın, diploması için anlaşmaya varılan teknik direktörün adını daha sonra açıklayabileceğini sözlerine ekledi. 
     
</TEXT>
</DOC>
