<DOC>
<DOCNO> 185242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/spor/spo15.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Tergat sanki uçtu    KENYALI atlet Paul Tergat, Almanya'nın başkenti Berlin'de düzenlenen Uluslararası Berlin Maratonu'nda birinciliği kazanırken, 2.04.55 ile dünyanın en iyi derecesini yaptı. 34 yaşındaki Tergat böylece ABD'li Khalid Khannouchi'ye ait en iyi dereceyi 43 saniye geliştirerek müthiş bir başarıya imza attı. 
   
   Koru'ya son görev    TÜRK atletizminin duayeni Şevki Koru, dün son yolculuğuna uğurlandı. Koru'nun naaşı, Şişli Camii'nde kılınan öğle namazının ardından kılınan cenaze namazı sonrasında defnedilmek üzere Gelibolu'ya götürüldü. Cenazeye, Şevki Koru'nun yakınlarının yanısıra Gençlik ve Spor İstanbul İl Müdürü Tamer Taşpınar ile atletizm camisından çok sayıda kişi katıldı. 
   
   Boynumuz bükük    ALMANYA'DAKİ Dünya Erkekler ve Bayanlar Tekvando Şampiyonası'ndan hayal kırıklığı yaşadık. Bayanlar 59 kiloda dün tatamiye çıkan Dünya, Avrupa Şampiyonu ve Olimpiyat üçüncüsü sporcumuz Hamide Bıçkın Tosun, Yunan rakibi Athanasopoulou'ya 7 - 1 yenilerek ilk turda elendi. Erkeklerde 67 kiloda Mustafa Taşer de dördüncü turda havlu attı. Böylece Türkiye, şampiyonayı 1 bronz madalya ile tamamladı. 
   
   Süreyya adına kalp koşusu    TÜRK Kalp Vakfı tarafından düzenlenen Süreyya Ayhan Bayanlar Koşusu ve halk yürüyüşü dün İstanbul'da yapıldı. Öğrenciler ve değişik yaş gruplarından toplam 150 civarında katılımcının yer aldığı koşu ve yürüşüyün startını GSGM İl Müdürü Tamer Taşpınar verdi. Vakıf Bakanı Çetin Yılıdırmakın da kadınların kalp hastalıklarında ölüm riskinin erkekleri geçtiğini belirterek, sporun önemini vurguladı. 
   
   Şamil Sam devrildi    AVRUPA Profesyonel Boks Şampiyonu Sinan Şamil Sam, ABD'de çıktığı özel maçta Küba asıllı Amerikalı Juan Carlos Gomez'e sayı ile yenildi. İlk rauntta aldığı yumruklarla grogi durumuna düşen Sam, daha sonra toparlanmasına rağmen, 10 rauntluk maç sonunda sayı ile yenilmekten kurtulamadı. Sam'ın bu özel maçı, ABD'nin en çok izlenen kablo kanalından canlı olarak yayınlandı. 
   
   Perde kapandı    GELENEKSEL olarak düzenlenen GAP Su Sporları Şöleni'nin dokuzuncusu dün Atatürk Barajı'nda yapılan yarışlarla sona erdi. Şölen kapsamında dün, yelken, yüzme ve su kayağı yarışmaları yapıldı. Deniz Harp Okulu su kayağı takımı Türk bayraklarıyla bir gösteri sundu. Yelken Federasyonu Başkanı Nazlı Nilüfer İmre gelecek yıllarda cumhurbaşkanları ve bakanların katılımıyla gerçekleştirilen GAP Su Sporları Şöleni'ne daha fazla önem verilmesi gerektiğini kaydetti. 
   
   Potada mutlu son    2. Uluslararası Dr.Trawinski Tekerlekli Sandalye Basketbol Turnuvası'nın finalinde Bosna - Hersek'i 62 - 57 yenen Türkiye, birinci oldu. Üçüncülüğü ise KKTC'yi 79 - 62'lik skorla deviren, İsrail elde etti. Turnuvanın sonunda Dr.Trawinski'nin eşi ve çocukları dereceye giren takımlara ödüllerini verdi. 
   
   
</TEXT>
</DOC>
