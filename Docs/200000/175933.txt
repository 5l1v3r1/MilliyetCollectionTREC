<DOC>
<DOCNO> 175933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/soneko26.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçilere borç yapılandırmaları için 2 ay daha ek süre... 
</HEADLINE>
<TEXT>

     Tarım Kredi Kooperatifleri Merkez Birliği Genel Müdürü Yavuz Selim Köşger, çiftçi borçlarının yeniden yapılandırılması çerçevesinde, çiftçilere verilen sürenin 2 ay daha uzatıldığını açıkladı. 
     Köşger, yaptığı açıklamada, çiftçi borçlarının katlanarak artmaması ve ilgili kanundan yararlanmaları için çiftçilerin, 13 Ekim 2003 tarihine kadar ortağı bulundukları kooperatiflere müracaat etmeleri gerektiğini bildirdi. 
     Bu süre içinde müracaatta bulunmayan, müracaatta bulunup da aynı tarihe kadar peşinat veya defaten ödenmesi gereken tutarı ödemeyenlerin, borçları yeniden yapılandırma imkanından yararlanamayacağını belirten Köşger, ''ortaklarımız için son bir tarihi fırsat olan bu süreyi iyi değerlendirmeleri gerekiyor'' dedi. 
     Köşger, sürenin bitiminden itibaren Tarım Kredi Kooperatifleri mevzuatı gereği işlem yapılacağını da sözlerine ekledi. 
     
</TEXT>
</DOC>
