<DOC>
<DOCNO> 188626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur12.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Taner de İmar Bankası soruşturmasında ifade verdi 
</HEADLINE>
<TEXT>

     Eski Devlet Bakanı Güneş Taner, İmar Bankası soruşturmasını yürüten Şişli Cumhuriyet Savcılığı'na ''müşteki'' sıfatıyla ifade verdi. 
     İmar Bankası soruşturması kapsamında Uzan Grubu'na bağlı şirketlerde yapılan aramalarda, Hürriyet Gazetesi Genel Yayın Yönetmeni Ertuğrul Özkök ile yaptığı telefon görüşmesinin yer aldığı bir ses kasedi bulunduğu öne sürülen Güneş Taner, soruşturmayı yürüten Cumhuriyet Savcısı Mecit Ceylan'ın daveti üzerine adliyeye geldi. 
     Savcı Ceylan'a yaklaşık 1 saat boyunca ''müşteki'' sıfatıyla ifade veren Taner, basın mensuplarına daha sonra yaptığı açıklamada, Özkök ile yaptığı görüşmenin yaklaşık 1 yıl önce bazı gazetelerde yayınlandığını ifade etti. 
     Bu metnin yayınlanmasından dolayı o zaman şikayetçi olduğunu kaydeden Taner, bu nedenle yeniden şikayette bulunmadığını söyledi. 
     Telefon görüşmelerinin dinlenilmesini kişilerin anayasal haklarının çiğnenmesi olarak gördüğünü vurgulayan Taner, bu tür yanlışların yapılmaması için tedbir alınması gerektiğini dile getirdi. 
     Güneş Taner, bir gazetecinin, ''Aydın Doğan'ın POAŞ'ın alımıyla ilgili borcunun ertelenmesine ilişkin eski bir bakan olarak ne düşünüyorsunuz '' şeklindeki sorusuna karşılık, ''bu hadiseyi bilmediği için görüş ifade edemeyeceğini'' söyledi. 
     Taner, aynı gazetecinin ısrarlı sorusu üzerine, ''Benim tavrım, herkese eşit davranılması, ayrıcalıklı olunmaması gerekir'' dedi. 
     
</TEXT>
</DOC>
