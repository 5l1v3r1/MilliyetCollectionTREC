<DOC>
<DOCNO> 193210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun01.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Prenses ve gazeteci sevgilisi basın karşısına çıktı... 
</HEADLINE>
<TEXT>

     İspanyol Kraliyet Ailesi'nin 2004 yazında evleneceklerini resmen açıkladığı Prens Felipe ile İspanyol devlet televizyonu TVE'de çalışan gazeteci Letizia Ortiz bugün ilk kez basın karşısına çıktı. 
     Kraliyet Ailesi'nin geçen cumartesi akşamı yaptığı açıklama sonrasında ilk kez basının karşısına çıkan ve sürekli el ele duran çiftin heyecanlı olduğu görülürken, konuşmanın büyük bölümünü Prens Felipe'nin yapması dikkati çekti. 
     Kraliyet Sarayı'nın bahçesinde yapılan basın açıklamasında konuşan Asturias Prensi Felipe, ''Birbirimize verdiğimiz sözden dolayı duyduğumuz mutluluğu göstermek istiyoruz. Letizia'ya aşık olduğumu açıklamak beni çok mutlu ediyor. Hayatımın sonuna kadar birlikte olabileceğim bir kadın. Prenses olarak ve gelecekte Kraliçe olarak sorumluluğu üzerinde taşıyabileceğinden eminim. Bunun için gerekli tüm özelliklere sahip'' dedi. 
     Cumartesi gününden bugüne kadar hiç ortalıkta gözükmeyen Letizia ise, evlilik kararının açıklanmasının kamuoyunda ''sürpriz'' olarak algılanmasına rağmen, normalde ''geçmişi olan ve tam uyumla alınan'' bir karar olduğunu söyledi. 
     Felipe'ye aşık olduğunu söyleyen Letizia, bugüne kadarki gazetecilik kariyerini ''büyük istek ve efor çaba sarfederek elde ettiğini, artık Kraliyet ailesindeki sorumluluğunu almaya hazır olduğunu'' belirtti. 
     TVE'nin eski gazetecisi, konuşması sonrasında kaş, göz işaretleriyle çalışma arkadaşlarını selamlayarak, nişanlısı Prens Felipe ile birlikte Kraliçe Sofia'nın yaşgünü dolayısıyla Kraliyet Tiyatrosu'nda verilen konsere gitti. 
     Öte yandan, İspanya'da ''yılın haberi'' olarak duyurulan Felipe ile Ortiz'in evleneceği haberi ile ilgili Başbakan Jose Maria Aznar da, ''Kral Carlos ve Prens Felipe için büyük mutluluk duyuyorum'' derken, İspanyol siyaset dünyasından herkes bu evlilikten duyduğu mutluluğu dile getirdi. 
     Kraliyet Sarayı'ndan yapılan açıklamada, nişan töreninin 6 Kasım perşembe günü saat 12.30'da TSİ 13.30 yapılacağı belirtildi. 
     
</TEXT>
</DOC>
