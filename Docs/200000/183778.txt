<DOC>
<DOCNO> 183778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sontur06.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Lopez ve Affleck'ten "son kavga"... 
</HEADLINE>
<TEXT>

     Düğünlerini birkaç gün kala iptal eden Jennifer Lopez ile Ben Affleck'in hafta sonunda ünlü aktörün çiftliğinde biraraya geldiği, ancak ciddi bir tartışma yaşadıkları belirtildi. 
     Internetteki ''etonline'' sitesinin haberine göre, ''entertainment tonight'' şov programının ekibi, çifti, Affleck'in Savannah'daki çiftliğinde bir arada görüntüledi. Bu sürpriz buluşmaya rağmen ''mutlu çift'' görüntüsü çizmeyen Affleck ve Lopez'in, ciddi bir tartışma yaşadığı ifade edildi. Ünlü çifte yakın bir kaynak, ''Henüz ayrılık yok. Ama çok da yakın. Hiç anlaşamıyorlar'' açıklamasında bulundu. 
     Aktör Ben Affleck'in ayrılık düşüncesine kendini alıştırdığı ifade edilirken, bir arkadaşı, ''Affleck, bu fikre alıştı. Ancak, Jennifer yollarının ayrıldığını hala kendine bile itiraf etmekte zorlanıyor'' açıklamasında bulundu. 
     Jennifer Lopez ile Ben Affleck, birlikte rol aldıkları ''Gigli'' filminin setinde tanışmış, Lopez henüz eşinden ayrılmamış olmasına rağmen kısa süre içerisinde parmağında nişan yüzüğüyle görüntülenmişti. Birçok kez nikah tarihi kararlaştıran çift, 14 Eylül'deki düğünlerini bilinmeyen bir nedenle iptal etmişti. 
     
</TEXT>
</DOC>
