<DOC>
<DOCNO> 166545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/yasam/yas03.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yıldız daha kaydı 
</HEADLINE>
<TEXT>

Hollywood'un 'Altın Çağı'na damgasını vuran aktris Katharine Hepburn, 96 yaşında öldü 
     SEMA EMİROĞLU New York 

     Nefes kesen yeteneği, 60 yılı aşkın bir zamana yayılan kariyeri ve rekor sayıda Oscar ödülüyle Hollywood'un efsanevi aktrislerinden biri olan Katharine Hepburn, 96 yaşında hayata veda etti. 
     Connecticut eyaletinin Old Saybrook kentindeki evinde, yanında ailesi ve dostları varken gözlerini yuman Hepburn, kısa bir süre önce kalça ameliyatı geçirdi ve Parkinson hastalığının yol açtığı titreme nedeniyle tedavi gördü. 
     Hepburn'un hayatı ve kariyerine, aşırı bağımsızlık, bitmek bilmeyen canlılık ile dostları, ailesi ve işine olağanüstü bağlılığı damga vurdu. 
     
     'İşbirliği'ni reddetti 
     Televizyona, kariyerinin son yıllarına kadar sırt çeviren Hepburn, 1975 yılında ABC televizyonunun "Love Among the Ruins" adlı komedi filmindeki rolüyle 'En İyi Aktris' dalında Emmy Ödülü aldı. 
     Sanatçı, genç bir Hollywwod sanatçısıyken sadece kendisine uygun gördüğü rolleri kabul ettiği için büyük film stüdyoları ile sık sık anlaşmazlığa düştü. Bağımsız ruh hali, bazı yapımcı ve yönetmenlerin kendisini "kibirli ve ukala" olarak görmesine yol açtı. Hepburn, basına da yıllarca röportaj vermedi. 
     
Dört Oscar'ı vardı      Dört kez Oscar ödülü alan Hepburn, sekiz kez de Oscar'a aday gösterildi. 'En İyi Kadın Sinema Sanatçısı' dalındaki ilk Oscar'ını 1933'te Morning Glory' ile alan Hepburn, 1981'de 'On Golden Pond' adlı drama ile son kez bu ödüle layık görüldü. 
     Hepburn'un rolleri, "A Bill of Divorcement" filmindeki bir saf kızdan, "The Lion in Winter," filmindeki zaptedilmez kraliçeye kadar pek çok karakteri kapsadı. Bringing Up Baby, Pat and Mike The Philadelphia Story, The African Queen, Guess Who's Coming to Dinner ve On Golden Pond en çok bilinen filmleriydi. 
     

</TEXT>
</DOC>
