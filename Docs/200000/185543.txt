<DOC>
<DOCNO> 185543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/soneko11.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Değişimin karşısında durmaya kimsenin hakkı yok 
</HEADLINE>
<TEXT>

     Devlet Bakanı Ali Babacan, ''Türkiye'ye vakit kaybettirmeye, yeni hayal kırıklıkları yaşatmaya, kendi çıkarları için ülke çıkarlarını feda etmeye ve değişimin önünde durmaya, kimsenin hakkı yoktur'' dedi. 
     Bakan Babacan, Dış Ticaret Müsteşarlığı Uğur Ercan Toplantı Salonu'nda düzenlenen Yatırım Ortamının İyileştirilmesi Koordinasyon Kurulu YOİKK toplantısının açılışında bir konuşma yaptı. 
     Babacan, hiç kuşkusuz Türkiye'de sorunlardan beslenen kesimlerin değişimden rahatsız olacaklarını ve direnç göstereceklerini belirterek, ''Yıllardır değişim karşısında direnen bu kesimler, Türkiye'ye ne kattıklarını, aynı zamanda Türkiye'de neleri engellediklerini görmek ve tavırlarını gözden geçirmek zorundalar'' diye konuştu 
     Türkiye'nin yarınlara güvenle bakabilmek, bölgesinde ve dünyada söz sahibi olabilmek, bireylerine iş, ekmek, özgürlük, eğitim ve sağlık hizmeti sunabilmek için atağa kalktığını kaydeden Babacan, şunları söyledi. 
     ''Türkiye'ye vakit kaybettirmeye, hayal kırıklıkları yaşatmaya, kendi çıkarları için ülke çıkarlarını heba etmeye ve değişimin önünde durmaya kimsenin hakkı yoktur. Türkiye'nin bir yatırım cenneti olabilmesi için değişim ve demokrasi kültürünü özümsemiş olması da ayrıca bir ön şarttır. Ekonomik Sosyal Konsey, Finans Üretim Danışma Kurulu, Ekonomik Sorunları Değerlendirme Kurulu ve YOİKK gibi ortak platformlarda yapılan çalışmalar, Türkiye ekonomisinde yeni bir ufuk açmıştır.'' Türkiye'nin yakınındaki ya da uzağındaki uluslararası yatırım ve finans merkezlerinden hiçbir eksiğinin olmaması gerektiğini belirten Bakan Babacan, Türkiye'nin bugün Orta Asya, Ortadoğu, Balkanlar, Avrupa ve Akdeniz gibi coğrafi bölgelerde, hem tarihi misyonu ile hem de konum itibariyle bir yatırım ve finans merkezi haline gelmeyişinin üzerinde dikkatle durulması gerektiğini vurguladı. 
     
     ''YATIRIMLARIN ARTMASI ŞART'' 
     Türkiye'nin diğer önemli merkezlerden farkını, ''siyasi istikrarın uzun süre olmamasına'' bağlayan Babacan, bunda Türkiye'nin, değişim konusunda hep tereddütlü davranmasının da etkili olduğunu ifade etti. 
     Türkiye'de son dönemde yaşanan iyileşme trendinin kalıcı olabilmesi için yatırımların artmasının şart olduğunu belirten Babacan, şöyle devam etti 
     ''Yatırım olmaksızın ne üretim ne ihracat ne de istihdam mümkün olacaktır. Dolayısıyla Türkiye'nin bir yatırım cenneti haline gelmesi, 7'den 70'e tüm bireylerin, tüm kurumların ana hedefi olmak zorundadır. Makro ekonomik göstergelerdeki iyileşme, mutlaka yatırımlarla desteklenmelidir. 
     Yurtdışında, son haftalarda gerçekleştirdiğimiz temaslarda, Türkiye, portföy yatırımları ve doğrudan yatırımlar konusunda yıldızı yükselen bir ülke olduğunu göstermiştir.'' Bakan Babacan, bugünkü toplantıda, kamu kuruluşlarının yaptığı çalışmaların değerlendirileceğini ve bundan sonra yapılması gereken çalışmalara ilişkin yol haritasının çizileceğini söyledi. 
     Toplantıda sektörel lisanslar konusunun ele alınacağını ifade eden Babacan, şunları kaydetti 
     ''Yatırım ortamının iyileşmesi sürecinde kamu kurum ve kuruluşları arasındaki koordinasyon eksikliği ve yetki çatışmalarının biran önce giderilmesi gerekmektedir. Hatta bazı kurumlarımızın, ellerindeki yaptırım güçlerini kaybetmeleri pahasına, bu düzenlemeler süratle yerine getirilerek, yatırımcıların önü açılmalıdır. YOİKK sürecinin hedeflerine ulaşması, Türkiye'nin tercih edilir bir yatırım alanı haline gelmesi açısından önemlidir.'' 
     
</TEXT>
</DOC>
