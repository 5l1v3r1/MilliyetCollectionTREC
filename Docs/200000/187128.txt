<DOC>
<DOCNO> 187128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur46.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a asker gönderilmesi kararına tepkiler... 
</HEADLINE>
<TEXT>

     Antalya'da memur ve işçi sendikaları, TMMOB ve Antalya Tabip Odası yönetici ile üyeleri, Türkiye'nin Irak'a asker gönderme kararını, Ak Parti İl Binası önüne siyah çelenk koyarak protesto etti. 
     KESK, DİSK, Türk Mimar ve Mühendis Odaları Birliği TMMOB ile Antalya Tabip Odası Başkan ve yöneticileri ellerinde taşıdıkları siyah çelenk ile AK Parti İl Binası'nın bulunduğu Hasan Subaşı Caddesi'nde toplandı. 
     Tarım Orkam-Sen Antalya Şube Başkanı Şahin Elyakut parti binası önünde, KESK, DİSK, TMMOB ve TTB tarafından hazırlanan ortak basın açıklamasını okudu. Irak'a asker gönderilmesinin Türk halkı tarafından kabul edilmediğini belirten Elyakut, şunları kaydetti 
     ''Her ne isim altında olursa olsun, yapılması planlanan bu girişim kendi maddi çıkarlarını her şeyin üstünde sayan, küçük bir azınlığın dışında halkımızın büyük çoğunluğu tarafından reddedilmektedir. Bu girişim halkımızın ve ülkemizin çıkarlarına aykırıdır. Irak halkının ve bölge halkının çıkarlarına da aykırıdır. Anayasamıza ve uluslararası hukuka aykırıdır.'' 
     
     ESKİŞEHİR 
     Eskişehir Demokrasi Platformu üyeleri, Irak'a asker gönderilmek istenmesine tepki göstererek, AK Parti İl binası önünde protesto gösterisinde bulundu. 
     Hasan Polatkan Bulvarı üzerindeki Öğretmenevi'nin önünde biraraya gelen yaklaşık 250 kişi, ellerindeki pankart ve dövizlerle hükümet aleyhinde slogan atarak, AK Parti binasına kadar yürüdü. 
     Demokrasi Platformu Dönem Sözcüsü Ali Paşa Şanlı, hükümetin, barış isteyenlerin demokratik tepkilerini görmezden geldiğini öne sürerek, siyasi iktidarın ABD'den alacağı kredinin diyetini halka ödetmeye çalıştığını iddia etti. 
     Irak'a asker gönderme konusu gündemden çıkana kadar meşru ve demokratik haklarını kullanacaklarını ifade eden Şanlı, şöyle konuştu 
     ''Herkesi, gençlerin üzerinden pazarlık yapılmasını engellemek için meşru ve demokratik direnme hakkını kullanmaya davet ediyorum. Bu çerçevede yarın Türkiye'nin her yerinde savaşa karşı barış taleplerimizi alanlarda daha güçlü haykıracağız.'' 
     
     KAYSERİ 
     KESK Kayseri İl Temsilcisi Halil Ünal, hükümetin, bütün olumsuz gelişmelere rağmen, alınacak kısa vadeli parasal desteklerin diyetini ödemeye kararlı görüldüğünü öne sürdü. 
     KESK, DİSK, TMMOB ve TTB üyesi bir grup memur ve işçi, ''Irak'a asker gönderilmesi''ni protesto etmek ve basın açıklaması yapmak için AK Parti Kayseri İl Temsilciliği önünde biraraya geldi. Memur ve işçiler slogan atmak isteyince, emniyet güçlerince uyarıldılar. Kayseri Emniyet Müdür Yardımcısı Mustafa Kaya, slogan atılması halinde basın açıklaması yapılmasına izin verilmeyeceği uyarısında bulundu. 
     KESK Kayseri İl Temsilcisi Halil Ünal, burada yaptığı basın açıklamasında, Irak'a Türk Askeri'nin gönderilmesi konusunun Meclis'te gizli oturumla görüşüldüğünü anımsattı. 
     Bütün olumsuzluklara ve uyarılara rağmen, hükümetin, alınacak kısa vadeli parasal desteklerin diyetini ödemeye kararlı görüldüğünü öne süren Ünal, ''Bu diyet, yurttaşlarımızı ABD ve müttefiklerinin askerlerine siper etmek, bölge halkları arasında yeni düşmanlıklar yaratmak, iç barışımızı zedelemek anlamına gelmektedir'' dedi. 
     
     MERSİN 
     Mersin'de, KESK dönem sözcüsü Recep Kara, Irak'a asker gönderilmesine karşı olduklarını açıkladı. 
     Kara, AK Parti Mersin İl Binası önünde düzenlediği basın toplantısında, Irak'a asker gönderilmesinin halkın ve ülkenin çıkarlarına aykırı olduğunu söyledi. 
     ABD ve müttefik askerlerine Türk askerini siper etmenin kabul edilemez olduğunu belirten Kara, ''Irak'a Türk askerini göndermek, bölge halklarının çıkarlarına aykırıdır. Anayasa ve uluslararası hukuka aykırıdır'' diye konuştu. 
     
</TEXT>
</DOC>
