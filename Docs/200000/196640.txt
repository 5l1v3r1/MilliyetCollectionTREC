<DOC>
<DOCNO> 196640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur03.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani'ye başbakan protokolu uygulanmayacak 
</HEADLINE>
<TEXT>

     UTKU ÇAKIRÖZER 

Ankara Kürdistan Yurtseverler Birliği KYB lideri Celal Talabani, yaklaşık 40 yıldır adım atamadığı Irak'ın Ankara Büyükelçiliği'ne bugün Irak Geçici Yönetim Konseyi Başkanı sıfatıyla "başbakan" gibi girecek. 
     Ülkenin kuruluşundan bu yana Bağdat yönetimiyle araları bozuk olan, İran - Irak savaşında Tahran'ın, Körfez Savaşı sonrası da ABD'nin yanında yer alan Kürt gruplar "isyancı" olarak değerlendirildi. Irak Büyükelçiliği de KDP ile KYB'nin Ankara'daki bürolarıyla ilişki kurmadı ve resmi davetlerine çağırmadı. 
     Ankara'ya Saddam Hüseyin döneminde atanan ve ABD işgalinden sonra da Irak Büyükelçiliği'ne vekalet eden Müsteşar Munzır Abdullah, yıllardır selam vermediği KYB Temsilcisi Behrus Galali'yi arayarak, Esenboğa Havalimanı'ndaki karşılama törenine birlikte katılmayı önerdi. 
     
     Bürokratlı karşılama 

     Talabani'ye, Irak Geçici Yönetim Konseyi'nin 10 üyesiyle, biri Türkmen 16 bakan ve bakan yardımcısı eşlik edecek. Konseyin Türkmen üyesi Songül Çabuk ise Ankara'ya gelmeyecek. "Başbakan protokolü" uygulanmayacak olan Talabani'yi havalimanında "büyükelçi" seviyesinde bir bürokrat karşılayacak. Ev sahipliğini yapacak olan Devlet Bakanı Kürşad Tüzmen de Talabani onuruna iftar verecek. 
     
     Erdoğan'la 30 dakika 

     Talabani, öğle saatlerinde görüşeceği Başbakan Recep Tayyip Erdoğan'la Irak'ta işbirliği olanaklarını konuşacak. Erdoğan, Türkiye'nin hassasiyetini göstermek için Talabani'ye de, Irak Türkmen Cephesi lideri Abdullah Abdurrahman'la dün yaptığı görüşme gibi 30 dakika ayıracak. 
     
     Iraklı yönetici 

     Dışişleri Bakanlığı'ndan üst düzey bir yetkili Erdoğan'ın Talabani'yle bir Kürt lider değil Iraklı yönetici olarak görüşeceğini belirterek "Somut sorunları konuşuruz. Habur'u, ticareti, insani yardımı, güvenlik endişelerimizi anlatırız. Onların sorunlarını da dinleriz" dedi. Talabani'nin CHP Genel Merkezi'nde Genel Başkan Deniz Baykal'la görüşeceği ifade edildi. 
     
     Türkiye'ye el uzatıyoruz 

     Talabani onuruna vermek istediği resepsiyondan, Türkiye'nin Irak Büyükelçiliği kanalıyla yapılmasını istediği için vazgeçen Galali de "Ziyareti KYB değil Irak adına yapıyoruz. Türkiye ile başta ekonomi olmak üzere her alanda ilişkileri geliştirmeye hazırız. El uzatıyoruz. Türkiye'nin de işbirliği için uzattığımız eli tutmasını bekliyoruz" dedi. 
     
</TEXT>
</DOC>
