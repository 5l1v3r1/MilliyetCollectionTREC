<DOC>
<DOCNO> 188825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sonspo05.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirören Ü.Karan'la görüşmedik... Tümer sakatlandı 
</HEADLINE>
<TEXT>

     Beşiktaş, Diyarbakırspor ile yapacağı lig maçının hazırlıklarını sürdürdü. 
     Teknik direktör Mircea Lucescu yönetiminde, BJK Nevzat Demir Tesisleri'nde akşam gerçekleştirilen antrenmanda, siyah-beyazlı futbolcular kondisyon ve pas çalışmasının ardından üç gruba ayrılarak, yarı sahada çift kale maç oynadı. 
     Giunti takımla birlikte antrenmana katılırken, Romanya Milli Takımı'ndan sakat dönen Pancu, takımdan ayrı fizyoterapist eşliğinde özel bir çalışmaya tabi tutuldu. Sakatlığı geçen ve takımla birlikte antrenman yapan Cordoba, daha sonra bir süre de kaleci antrenörü Datcu ile çalıştı. 
     
     TÜMER SAKATLANDI 
     Antrenman maçı sırasında sağ ayak bileğine darbe alan Tümer, sakatlık geçirdi. Saha içinde ayağına bandaj uygulanan Tümer, çalışmayı yarıda bıraktı. 
     Kulüp doktoru Ayhan Optur, Tümer'e buz tedavisi uygulayacaklarını, durumunun yarın netlik kazanacağını söyledi. 
     Optur, Cordoba ve Giunti'yi, Diyarbakırspor maçında oynatmayı planladıklarını, ancak Pancu'nun oynamasının şüpheli olduğunu kaydetti. 
     Hafif ağrıları bulunan Ronaldo ve Sergen antrenman maçına katılmazken, Sakarya Collezium Spor Okulu öğrencileri, BJK Nevzat Demir Tesisleri'ne gelerek antrenmanı bir süre izledi. 
     Beşiktaş, yarın yapacağı çift antrenmanla Diyarbakırspor maçı hazırlıklarını sürdürecek. 
     
     DEMİRÖREN ''ÜMİT KARAN İLE İLGİLENMİYORUZ'' 
     Antrenmanı izlemeye gelen Beşiktaş Kulübü Asbaşkanı Yıldırım Demirören, Galatasaraylı Ümit Karan ile ilgilenmediklerini söyledi. 
     Demirören, ne Ümit Karan ne de menajeriyle görüşmediklerini ifade ederek, ''Eğer öyle bir isteğimiz olsaydı, doğrudan Galatasaray Kulübü ile görüşürdük. Bu tür dedikodular takıma zarar veriyor'' dedi. 
     
     GRİP AŞISI OLDULAR 
     Beşiktaşlı futbolcular, antrenman öncesi tesislerde grip aşısı oldu. 
     Doktor Ayhan Optur, değişen hava koşulları nedeniyle futbolcuların hastalanmaması için böyle bir uygulama yaptıklarını söyledi. 
     
</TEXT>
</DOC>
