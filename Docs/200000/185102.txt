<DOC>
<DOCNO> 185102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/yazar/uras.html </URL>
<DATE> 2003/09/28/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kelkit'te "organik hayvancılık yatırımı" 
</HEADLINE>
<TEXT>

   
   Doğan Holding'in "Doğan Organik Ürünler AŞ" isimli işletmesi Kelkit'te 30 milyon dolarlık bir "organik hayvancılık yatırımı" gerçekleştiriyor. 
   2002 yılı Temmuz ayında başlayan yatırımın ilk aşamasında, 2003 yılında 600 hayvan kapasiteli "süt sığırı" ve "500" hayvan kapasiteli "besi sığırı" işletmeleri devreye girecek. Hayvanların yem ihtiyacı için 15 bin dekar alanda sözleşmeli organik yem bitkisi üretimi yapılacak. 
   Bu yatırımın özelliği, "Türkiye'nin hem organik et, hem organik süt üreten ilk yatırımı olması". 
   Organik yem bitkileri ekimini geliştirmek için sözleşmeli bitkisel üretim modeli geliştirilmiş. Kelkit ve çevresinde bir bölümü ekilmeyen 100 bin dekarlık arazi organik tarım üretimine hazır hale getiriliyor. 
   Kelkit Organik Hayvancılık İşletmesi tesisleri 82 dönüm araziyi kapsıyor. Kapalı alan şimdilik 14 bin metrekare. 
   
   Organik bitki üretimi 
   Süt sığırı işletmesinde inek sayısı kısa sürede 3400'e ulaşacak. İşletme kendi süt, yem ve gübre işleme fabrikalarıyla bir bütün teşkil edecek. Hayvan sayısı yavru ve gençlerle 10 bin hayvana kadar çıkacak. 
   Besi sığırı işletmesinde ilk aşamada belirlenen yıllık kapasite 1000 sığır. Organik olarak beslenecek sığırlardan elde edilecek organik et, "fason" olarak işletilecek. Çiftçilere sözleşme ile 25 - 50 başlık besi işletmeleri kurdurulması öngörülüyor. 
   2003 yılı için 120 çiftçi ailesiyle üretim sözleşmesi yapılmış. Tam kapasiteye ulaşıldığında binden fazla çiftçi ailesinin sözleşme ile organik bitki üretimine katılması bekleniyor. 
   Kelkit Organik Hayvancılık İşletmesi'nin ürünleri organik süt ve süt ürünleri, organik et ve et ürünleri ile canlı organik hayvan ve organik işlenmiş gübre 2004 yılından itibaren pazara çıkacak. 2004 yılında üretilen hayvan ürünleri organik şartlarda üretilse de "organik" sayılmıyor. Bir yıllık "denetim süreci" var. Denetimden sonra, yetkili kurullar, 2005 yılında sütün ve hayvan ürünlerinin "organik ürün olarak satışına" izin verecek. 
   Bu nedenle "Doğan Organik Ürünler AŞ", 2003 yılının son aylarında organik gıda maddesi pazarına, organik olarak yetiştirilen ve hazırlanan bakliyat, konserve yağlı, unlu ve şekerli ürünler gibi ürünleri "paketli" olarak, "kendi markası ile" pazarlayarak giriyor. 
   
      
   
</TEXT>
</DOC>
