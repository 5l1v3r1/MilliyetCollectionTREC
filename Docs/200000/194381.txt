<DOC>
<DOCNO> 194381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sondun20.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kaplan başlı kadın" asılmayınca... 
</HEADLINE>
<TEXT>

     İran'ın kutsal Kum kentinde, ''yarısı kadın, yarısı kaplan'' birinin asılacağı söylentisinin doğru çıkmaması üzerine çıkan olaylarda 50 kişi gözaltına alındı. 
     Cumhuri İslami gazetesinin haberine göre, başkent Tahran'ın güneyindeki Kum kentinde, ''Ramazan ayında dini değerlere hakaret ettiği için kafası kaplana dönüşen bir kadının'' asılacağı söylentisi üzerine, büyük bir kalabalık kent meydanında toplandı. 
     Polis, ilk önce bu söylentinin doğru olmadığını belirterek, kalabalığı dağıtmaya çalıştı, ancak idamı izlemeye gelen kalabalık olay çıkararak civardaki binaların camlarını kırdı ve polis çıkan olaylarda 50 kişiyi gözaltına aldı. 
     Kentte ''kaplan başlı kadının'' resimlerinin çizilerek dağıtıldığı ve bu kadının asılacağı söylentisinin yayıldığı belirtildi. 
     İran'da, Ramazan ayında Allah'a, peygambere ve dini değerlere hakaret edenlerin donup kalacağı, yüzünün çirkinleşeceği ve kafasının bir hayvana dönüşeceği şeklinde çok eskiye dayanan bir inanç, halk arasında taraftar buluyor. 
     
</TEXT>
</DOC>
