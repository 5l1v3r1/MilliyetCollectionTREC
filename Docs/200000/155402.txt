<DOC>
<DOCNO> 155402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo20.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da Göztepe maçı hazırlıkları... 
</HEADLINE>
<TEXT>

     Gaziantepspor, 11 Mayıs Pazar günü kendi evinde oynayacağı ve rakibi Göztepe'nin ''son şans'' olarak gördüğü karşılaşmanın hazırlıklarını sürdürüyor. 
     Teknik Sorumlu Nurullah Sağlam'ın teknik direktörlük sınavı nedeniyle İstanbul'da bulunması yüzünden antrenmanlar yardımcı antrenör Faik Çetin yönetiminde sürdürülüyor. Kırmızı-siyahlılarda, sakatlığı süren Preko dışında eksik oyuncu bulunmuyor. 
     UEFA Kupası'na ilk turdan katılma yolunda iddiasını sürdüren Gaziantepspor'da, teknik heyet ve yönetim, son 4 maçta hedefi 7-8 puan olarak belirledi. Teknik Sorumlu Nurullah Sağlam, A.A muhabirine yaptığı açıklamada, hazırlıklardan ve oyuncuların özellikle son 5-6 haftada gösterdikleri performanstan memnun olduğunu ifade ederek, şöyle konuştu 
     ''Avrupa hedefine ilk turdan katılabilmek için yoğun çaba gösteriyoruz. Çok önemli bir puan avantajı yakaladık. Rakiplerimiz de bizim gibi zorlu maçlar yapacaklar. Galiba içlerinde en zorlusu bizim. Göztepe şu anda can çekiyor, ligden düşmemek için çırpınıyor. Eğer onları yenersek lige veda edecekler, biz yenilirsek UEFA yolunda büyük avantaj kaybedeceğiz. Adete bir heyecan kasırgası. Bu heyecana insanın kalbi dayanamaz.'' Ligin son haftalarının yaklaştığı şu günlerde üst sıralar kadar alt sıralarda da takımlar arasında büyük mücadeleler yaşandığını, çeşitli söylentilerin dolaştığını belirten Sağlam, şöyle devam etti 
     ''Zorlu bir dönemeçten geçtiğimiz kesin. Özellikle alt sıraları ilgilendiren karşılaşmalarda yoğun dedikodular yapılıyor, bunların normal karşılıyorum. Özellikle ligin ikinci yarısında Elazığspor, Kocaelispor, İstanbulspor, Diyarbakırspor gibi takımları yendik. Şimdi Göztepe maçını oynayacağız. Söylentilerle, dedikodularla hiçbir işimiz yok. Futbolcularım aslanlar gibi sahaya çıkıp mücadele edecek ve rakibi yenecek. Çünkü başka çıkış noktamız yok. Göztepe'yi yenmemiz halinde ilk turdan UEFA'ya katılmamız kesinleşmiş gibi olur. Zaten spor kamuoyu Gaziantepspor'u iyi bilir ve tanır.'' 
     
</TEXT>
</DOC>
