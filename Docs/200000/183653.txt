<DOC>
<DOCNO> 183653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/ekonomi/eko06.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
100 milyar dolar verseler de olmaz 
</HEADLINE>
<TEXT>

   ABD kredisine karşı çıkan Devlet eski Bakanı Kemal Derviş, "BM kararı olmadan 100 milyar dolar bile verilse asker gönderilmemeli" dedi 
      
   Devlet eski Bakanı Kemal Derviş, 8.5 milyar dolarlık ABD kredisine karşı olduğunu söyledi. 
   Dubai'deki IMF - Dünya Bankası Yıllık Toplantıları'nda konuşmacı olarak bulunan Derviş, bir gazetede yayımlanan, "CHP Genel Başkanı Deniz Baykal'la seçimlerde önce Irak'ta yardım karşılığı ABD'den para istenmesi" yönündeki yazı sorulunca şöyle dedi "ABD'den asker karşılığı finansman sağlanmasını ne düşündük, ne de konuştuk" dedi. 
   Derviş, "3 Kasım seçimleri öncesinde CHP iktidara gelirse Irak'la ilgili nasıl politika izleneceğini tartışırken tahminim, 5 - 6 milyar dolarlık ek finansmana ihtiyaç olabileceği yönündeydi. Her şartta da bu paranın IMF gibi uluslararası kuruluşlardan alınmasını savundum" diye konuştu. 
   Derviş, ikili anlaşmalar içinde bir başka devletten finansman sağlanmasını siyasi ve askeri şartları gündeme getirmesinin doğal olduğunu söyledi. "BM kararı olmazsa asker göndermeyi 100 milyar dolar verseler bile doğru bulmuyorum" diyen Derviş, asker gönderme kararının kesinlikle uluslararası meşruiyete dayanan kararlar doğrultusunda olması gerektiğini savundu. 
   
   Sıcak para uyarısı 
   Derviş, ekonominin iyi yönde olduğunu ancak, sıcak para ve istihdam sorununun risk oluşturduğunu söyledi. Derviş, "Ağustos'tan bu yana ciddi biçimde sıcak para girişi var. Vergi gibi caydırıcı bir şeyler yapmak lazım" dedi. 
   
   
</TEXT>
</DOC>
