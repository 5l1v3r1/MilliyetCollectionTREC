<DOC>
<DOCNO> 177837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sonspo06.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Sebatspor puanla tanışamadı... 
</HEADLINE>
<TEXT>

     Birinci Süper Futbol Ligi'nin yeni takımı Akçaabat Sebatspor, ilk 3 hafta sonunda sahadan galibiyetle ayrılma başarısı gösteremedi. 
     Ligin ilk haftasında Denizlispor'a sahasında 2-0, 2. haftasında Malatyaspor'a 3-1 yenilen Akçaabat Sebatspor, dün de sahasında İstanbulspor'a 3-1 yenilerek ilk 3 haftada puan alamadı. 
     Kulüp asbaşkanı Veli Sezgin, ligin ilk 3 haftasında iyi futbol ortaya koyduklarını belirterek, ''Ancak iyi futbolumuzu sonuca yansıtadık'' dedi. 
     Sezgin, dün İstanbulspor karşısında 10'a yakın gol pozisyonu yakaladıklarını, ancak bundan yalnızca 1'ini değerlendirebildiklerini kaydederek, şöyle konuştu 
     ''İlk golü kalemizde gördükten sonra beraberliği yakaladık. Ancak kendi kalemize bir gol atınca rakibimiz yeniden öne geçti. Son yediğimiz golde ise ofsayt vardı. Yan hakem bayrağını kaldırdı, futbolcularımız durmalarına karşın orta hakem oyunu devam ettirdi. 3 gol yedik ancak rakibimize 3 pozisyon vermedik. Bazı şanssızlıklar yaşıyoruz. Ancak ilerisi için umutluyuz. İyi futbolumuzu sürdürüp, bu şanssızlıklardan kurtulacağımıza inanıyoruz.'' 
     
     TEKNİK HEYETE GÜVEN 
     Sezgin, teknik direktör Ekrem Al'a güvenlerinin tam olduğunu söyledi. 
     Akçaabat Sebatspor'da hiçbir teknik adamın 3 maçlık kredisinin olmayacağını da ifade eden Sezgin, ''Hocamız ve futbolcularımızın arkasındayız. Her zamanda olacağız. Akçaabat Sebatspor, bu günlere zor geldi. Yine zorluklarla mücadelesini sürdürecek ve ligde kalıcı olacaktır'' diye konuştu. 
     
</TEXT>
</DOC>
