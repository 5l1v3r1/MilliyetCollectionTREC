<DOC>
<DOCNO> 177203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/soneko21.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım'da üretim tahmini Hububat rekoltesi geçen yıla göre düştü 
</HEADLINE>
<TEXT>

     Türkiye'de bu yıl, geçen yıldan daha kötü bir bitkisel üretim sezonu yaşanırken, hububat yanında, sanayi ürünü olan pamuk ve ayçiçeğinde, ihracat ürünü olan fındıkta önemli üretim düşüşü bekleniyor. 
     Tarımla ilgili kurum ve kuruluşların temsilcilerinden oluşan Tarım Ürünleri Tahmin Komitesi TÜTK , hafta başında toplanarak, bu yıl için ilk üretim tahminlerini belirledi. 
     Buna göre, bu yıl mısır ve çeltik hariç hububat, bakliyat, ayçiçeği ve fındık rekoltesinde önemli düşüşler bekleniyor. Kotaların düşürülmesi nedeniyle, şekerpancarı, tütün ve çay üretimi de düşecek. 
     TÜTK'nın bu yıl için yaptığı ilk tahminlere göre, geçen yıl 19.5 milyon ton olan buğday üretiminin bu yıl 19 milyon ton, geçen yıl 8.3 milyon ton olan arpa üretiminin de bu yıl 8 milyon tona düşmesi bekleniyor. Buğday üretimi, geçen yılın 500 bin ton, arpa üretimi de 300 bin ton altında olacak. 
     Mısır üretiminde ise 100 bin ton artış tahmin edildi. Geçen yıl 2.1 milyon ton olan mısır üretimin bu yıl 2.2 milyon tona çıkacağı tahmin ediliyor. 
     Yılda üç kez toplanarak tahminlerini kesinleştirmeye çalışan komitenin ilk tahminlerine göre, bu yıl bakliyat üretiminde de düşüş bekleniyor. Geçen yıl 650 bin ton olan nohut üretimin bu yıl 630 bin tona, 250 bin ton olan fasulye üretiminin 245 bin tona, 500 bin ton olan kırmızı mercimek üretiminin 485 bin tona, yeşil mercimek üretiminin de 65 bin tondan 60 bin tona ineceği öngörüldü. 
     
     KOTAYA BAĞLI ÜRETİM DÜŞÜŞÜ 
     Üretim fazlalığı nedeniyle kota uygulanan tütünde, geçen yıl 161.3 bin ton olan üretimin bu yıl 155 bin tona, şekerpancarında da 16 milyon 395 bin ton olan üretimin 13 milyon 355 bin tona düşmesi bekleniyor. 
     Çayda geçen yıl 791 bin 700 ton olan üretim, bu yıl 775 bin ton olarak tahmin edildi. 
     Pamukta da 55 bin ton civarında üretim azalışı öngörüldü. Geçen yıl 2 milyon 541.8 bin ton olan kütlü pamuk üretimin, bu yıl 2 milyon 485 bin tona düşmesi bekleniyor. 
     Türkiye'de bitkisel yağ açığına rağmen, bu yıl ayçiçeği rekoltesinin, geçen yıla göre 50 bin ton düşeceği tahmin edildi. Geçen yıl 850 bin ton olan ayçiçeği üretiminin bu yıl 800 bin tona, soya üretiminin 75 bin tondan 60 bin tona, susam üretiminin 22 bin tondan 20 bin tona düşeceği tahmin ediliyor. 
     Afyon ve afyon tohumu üretiminde ise geçen yıla göre yüzde 100 artış bekleniyor. Geçen yıl 17 bin 0 ton olan afyon kapsül üretiminin bu yıl 35 bin ton, 19 bin ton olan afyon tohumu üretiminin de 40 bin tona çıkması öngörüldü. 
     
     ZEYTİNDE ''YOK YILI'' 
     Geçen yıl ''var yılı'' olması nedeniyle 1.8 milyon ton olan zeytin üretiminin bu yıl, ''yok yılı' olması nedeniyle 900 bin tona düşeceği tahmin edildi. 
     Alım fiyatı tartışmaları süren fındıkta 90 bin tonluk üretim azalması bekleniyor. Geçen yıl 600 bin ton olan fındık rekoltesinin bu yıl 510 bin ton olması bekleniyor. 
     Bu yıl, geçen yıla göre, kuru soğan üretiminde düşüş, patates, domates ve salatalık üretiminde ise artış örgörülüyor. 
     
     GEÇEN YILA GÖRE YAĞIŞLAR DÜŞTÜ, ÜRETİM AZALDI 
     Bitkisel üretimdeki azalmada, geçen yıl Ekim'de başlayan tarım takviminde, yağışların normaller düzeyinde, fakat geçen yılın altında olmasının etkili olduğu belirtiliyor. Verilere göre, Geçen yıl Ekim'de başlayan tarım takvimi döneminde, şimdiye kadar metrekareye ortalama 611.5 mm, yani normal düzeyde yağış düştü. Ancak geçen yıla ilişkin tarım takviminde, metrekareye düşen yağış miktarı 721.4 mm, normalin üzerinde gerçekleşmiş, bu nedenle bitkisel üretim açısından oldukça iyi bir sezon yaşanmıştı. 
     
</TEXT>
</DOC>
