<DOC>
<DOCNO> 175053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sonspo11.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreli İyi bir golcü almazsak Devler Ligi'nde başarı hayal 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, 10 gün içinde iyi bir santrfor transfer edeceklerini söyledi. 
     Hüsnü Güreli, bu sezon özellikle Avrupa Şampiyonlar Ligi'nin kendileri için çok önemli olduğunu vurgulayarak, ''Bu lig kulüpler için çok büyük bir mali kaynak. Avrupa Şampiyonlar Ligi'ne yatırım yapmak zorundayız. İyi bir kadromuz var ama 3 kulvarda mücadele edeceğimiz için iyi bir santrfora ihtiyacımız var. Eğer iyi bir santrfor alamazsak, bu ligdeki başarıyı tesadüflere bırakırız'' diye konuştu. 
     ''Şu anda kulüplerin borçlarını ödeyebileceği bir yer var, o da Şampiyonlar Ligi'nden gelecek para'' diyen Güreli, bu ligde finale kalınması durumunda 40 milyon dolara yakın para elde edildiğini hatırlatarak, şunları söyledi 
     ''Eğer 15 milyon dolar borcunuz varsa, 25 milyon doları kasanıza koyarsınız. Bu da size Avrupa'da başarıdan başarıya koşacak bir ekip yaratma ve mali yapınızı rahatlatma imkanı tanır. Biz yönetim olarak daima bir adım ilerisini düşünüyoruz. Geçen sezon lig şampiyonluğuna ulaştık, bu sezon da Avrupa'da başarılı olmayı amaçlıyoruz.'' Güreli, takımda Ahmet Dursun, İlhan Mansız ve Sinan Kaloğlu gibi kaliteli golcülerinin bulunduğunu vurgulayarak, ''İlhan'ın şu an sakatlığı bulunuyor. Ahmet Dursun ise kırılgan bir yapıya sahip. Bu nedenle çok sık sakatlanıyor. Sinan da büyük bir yıldız olacak ama biraz zamana ihtiyacı var. Tüm bu nedenlerden dolayı, Avrupa Şampiyonlar Ligi'nde oynatabileceğimiz kaliteli bir santrfora ihtiyacımız var'' diye konuştu.x 
     
     NANNI İÇİN SON KARAR 3 MİLYON DOLAR 
     Güreli, uzun süredir peşinde oldukları Arjantinli futbolcu Roberto Nanni için kulübü Velez Sarsfield'e en son 3 milyon dolar önerdiklerini ve bu rakımın üstüne çıkmayı düşünmediklerini söyledi. 
     Nanni için pazarlığı 2 milyon dolardan başladıklarını, Arjantin kulübünün ise 5 milyon dolar istediğini belirten Güreli, ''Yapılan pazarlıklar sonucunda onlar 4'e indi, biz de 3 milyon dolara çıktık. Kulüp politikamız olarak bu 3 milyon doların üstüne kesinlikle çıkmayacağız. Onlardan cevap bekliyoruz. Aksi takdirde B, C ve D planlarımız hazır bir şekilde bekliyor'' dedi. 
     Güreli, Nanni'nin isminin basına sızması nedeniyle pazarlıklarda sıkıntı yaşadıklarını da kaydederek, sözlerini şöyle tamamladı 
     ''Maalesef menajerler, futbolcunun fiyatını artırmak, bizim üzerimizde baskı oluşturmak amacıyla futbolcu ismini basına sızdırıyorlar. Bu da bizi zor duruma sokuyor. Ancak B, C ve D planlarımızdaki futbolcuların isimleri henüz basına yansımadı. Nanni olmazsa bile, takıma faydalı olacak kaliteli bir forveti 1 hafta veya 10 gün içinde kadromuza katacağız.'' 
     
</TEXT>
</DOC>
