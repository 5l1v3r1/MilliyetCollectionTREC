<DOC>
<DOCNO> 172520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sondun18.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'den itiraf "Halkı haklı olduğumuza ikna etmeliyiz" 
</HEADLINE>
<TEXT>

     İngiltere Başbakanı Tony Blair, ''Irak savaşına katılmakta haklı olduğumuz konusunda İngiltere halkını hala ikna etmek zorundayız'' dedi. 
     Basın toplantısı düzenleyen Blair, ''Hükümetinize, halkın güvenmediğine ilişkin düşünceniz var mı '' şeklindeki soruyu, ''Evet, göğüslemek zorunda olduğumuz önemli bir konu olduğunu kabul etmekteyim'' diye yanıtladı. 
     ''Irak'ta yaptığımız doğrudur, haklıdır. Bu meseleyi zaman içinde kanıtlamamız gerekecektir'' diyen Blair, ''Irak'ın kitle imha silahlarını nasıl geliştirdiğini kanıtlamamız gerekiyor'' diye konuştu. 
     
     KELLY 
     Blair, 18 Temmuz'da bileklerini keserek intihar ettiği bildirilen İngiltere Savunma Bakanlığı bilim adamlarından Dr. David Kelly'nin trajik ölümü hakkında yöneltilen soruya ise cevap vermedi. 
     Blair, ''Kelly soruşturmasının ilk hazırlık oturumunun cuma günü yapılacağını'' hatırlatarak, bu aşamada yanıt veremeyeceğini söyledi. ''Samimiyetle söylemek gerekirse İngiliz halkı ekonomi, sağlık hizmetleri, okullar, suç oranları gibi kamu için önemli meselelerle hükümetimizi değerlendirecektir'' diyen Blair, ''İngiliz halkı, sonunda İşçi Partisi hükümetini, Irak savaşı üzerine tartışmalardan değil, yurtiçi meselelerin ele alınışıyla yargılayacaktır'' diye konuştu. 
     Bir gazetecinin, ''Irak'ta kitle imha silahı bulunamazsa İngiliz halkını yanlış yönlendirdiğinizi kabul etmek zorunda kalacaksınız...'' ifadesi karşısında Blair, devletin Irak Araştırma Kurulu'nun bu soruna baktığını söyledi ve şunu ekledi ''Araştırma Kurulu'nun sonucunu görelim. Gerçek hadiseler neymiş görelim.'' Kitle imha silahları uzmanı İngiliz bilim adamı David Kelly, köklü devlet organı İngiliz Yayın Kurumu BBC'nin, Tony Blair hükümetinin ABD'nin yanında Irak'a askeri saldırı düzenlemek için devrik Devlet Başkanı Saddam Hüseyin'in kitle imha silahları programını abarttığı yönünde ortaya koyduğu iddianın kaynaklarından biriydi. 
     Kelly'nin cesedi, 18 Temmuz'da Oxfordshire'daki evinin yakınında ormanda, bileği kesilmiş durumda bulunmuştu. Polis, ilk açıklamada, durumun intihara benzediğini bildirdi. 
     Kelly, ölmeden önce, BBC'deki yaşamsal Irak iddiasının ''ana kaynağı'' olmadığını belirtiyordu. Kelly, İngiliz hükümetinin Irak'a saldırması için hukuksal temel olmaksızın harekete geçtiği yönünde başka bilimsel kaynakların da bulunduğunu ima etmiş oluyordu. 
     Tony Blair ve hükümeti, Irak'ın olası nükleer, biyolojik, kimyasal silah programlarıyla ilgili raporların ''savaş gerekçesi olması için'' abartılmış olabileceğini kesin olarak reddetmişti. 
     Kelly'nin intiharını soruşturmakla görevli devlet kurulu çalışmalarını sürdürüyor. 
     
</TEXT>
</DOC>
