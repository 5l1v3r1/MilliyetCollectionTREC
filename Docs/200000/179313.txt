<DOC>
<DOCNO> 179313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sondun05.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve İngiltere'den Hz. Ali Camii'ne 2 milyor dolar... 
</HEADLINE>
<TEXT>

     Irak'taki Amerikan-İngiliz koalisyonu, Necef'te cuma günü düzenlenen saldırının ardından hasar gören Hz. Ali Camii'nin onarımı için 2 milyon dolar yardım sözü verdi. 
     Koalisyon sözcüsü Charles Heatley, düzenlediği basın toplantısında, 2 milyon dolarlık yardımın, saldırıda hasar gören cami ve civarındaki binaların onarımı için ayrıldığını belirtirken, saldırı kurbanlarına 200 bin dolarlık bir fon oluşturulduğunu belirtti. 
     Irak'a girildiğinden bu yana dini liderlerin koalisyon güçlerinden kutsal yerlere girmemelerini istediğini belirten Heatley, ''Bunu değiştirmek istediklerini sanmıyorum'' dedi. 
     Sözcü ayrıca, Necef'teki kutsal mekanların korunması için özel bir güç kurulmasına yönelik olarak yüzlerce silah ve para verdiklerini belirtti ve ''Bu gücün silah ve üniformaları, eğitim ve ekipmanı için de para verdik'' diye konuştu. 
     Saldırı meydana geldiği sırada koalisyon yetkililerinin Necef valisiyle güvenlik konularını görüşmekte olduğunu belirten Heatley, geçen hafta sonunda 400 AK-47 tüfeğiyle miktarını açıklamadığı paranın verildiğini söyledi. 
     Dini liderlerin talebi doğrultusunda koalisyon güçleri kutsal yerlerde devriye gezmiyor. 
     
</TEXT>
</DOC>
