<DOC>
<DOCNO> 173091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/ekonomi/ekoz1.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   Dolar yabancı alımıyla 20 bin lira yükseldi 
   EKONOMİ SERVİSİ 
   Ağırlıklı olarak yabancıların açık pozisyon kapama amaçlı döviz talebi doları bir günde 20 bin lira birden yükseltti. Önceki gün bankalararası piyasada 1 milyon 420 binlerde bulunan dolar kuru yeniden 1 milyon 440 bine yükseldi. Merkez Bankası'nın alım müdahalelerinin ardından piyasada döviz arzının azalması ve orman niteliğini kaybetmiş Hazine arazilerinin satışına olanak sağlayan yasayla ilgili olarak referandum ihtimalinin devam etmesinin yanı sıra, eylül ayına doğru TL'deki değerlenmenin azalmasına yönelik beklentilerin kuvvetlenmesi dolarda ivmeyi yukarı çevirdi. Ancak kurda hızlı bir yükseliş beklenmiyor. Gösterge faiz ise temmuz ayı enflasyonunun düşük çıkacağına yönelik beklentilerle yaklaşık 1 puan gevşedi. Gösterge faiz haftayı yüzde 46.90 bileşikten kapattı. 
   
   Karaparada kimlik tespit limiti 12 milyara çıktı 
   ANKARA Milliyet 
   Mali Suçlar Araştırma Kurulu MASAK , bankalar, Özel Finans Kurumları ÖFK , sigorta şirketleri, Takasbank, aracı kurumlar, yatırım fonları, yatırım ortaklıkları, kıymetli madenler borsaları işlemlerindeki kimlik tespit limitini 2 milyardan, 12 milyar liraya çıkarttı. Sigortalama, finansal kiralama, mevduat hesabı açma, k r - zarara katılma hesabı açma, cari hesap, repo veya benzeri hesap işlemleri ile kiralık kasa hizmetleri gibi işlemlerde ise sınır gözetilmeden kimlik tespiti yapılmaya devam edilecek. MASAK, çok sayıda banka ve ÖFK'nın karaparayla mücadeleye yönelik iç denetim ve eğitim çalışmalarını da yetersiz buldu. 
   
   Elektrik iletiminde ÇEAŞ sayesinde indirim 
   Türkiye Elektrik İletim AŞ TEİAŞ iletim tarifelerinde ortalama yüzde 3 oranında indirim yaptı. Şirketten yapılan açıklamada, tarifeler yoluyla bu yıl için tespit edilen gelir tavanının 651 trilyon lira olduğu belirtilerek, Çukurova ÇEAŞ ve Kepez şirketlerinin imtiyaz bölgelerindeki iletim faaliyetlerinin TEİAŞ'a devredildiği hatırlatıldı. Bu bölgelerden tarifeler yoluyla elde edilecek hasılatı da göz önünde bulunduran ve söz konusu tarifeleri yeniden gözden geçirerek ortalama yüzde 3 indirim sağlayan TEİAŞ'ın yeni tarifeleri Enerji Piyasası Düzenleme Kurumu'nca da onaylandı. 
   
   Garanti Bankası da emekli aylığı ödeyecek 
   ANKARA Milliyet 
   Emekli, dul ve yetim maaş ödemeleri Garanti Bankası'ndan da yapılacak. Emekli Sandığı ve Garanti Bankası arasında 30 Temmuz tarihinde imzalanan protokole göre, emekli, dul ve yetimler, aylıklarını Garanti Bankası şubeleri kanalıyla da alabilecekler. Daha önce Halk Bankası'nın Ankara, İstanbul ve İzmir şubelerinde başlatılan ödemeler, daha sonra yurt çapındaki tüm şubelerce yapılmaya başlanmıştı. 
   
   
</TEXT>
</DOC>
