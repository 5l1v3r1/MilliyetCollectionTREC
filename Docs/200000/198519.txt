<DOC>
<DOCNO> 198519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/ekonomi/eko02.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro bütçe kavgasına rağmen yine zirvede 
</HEADLINE>
<TEXT>

   Almanya ve Fransa'nın bütçe açıkları sınırını aşması ve tedbir almaması ile gerilen euro dolar karşısında 1.20 seviyesine çıkarak tarihi bir rekor kırdı 
   EKONOMİ SERVİSİ 
   
   Avrupa'nın ortak para birimi euro, parasal birlik ve mali dengeler konusunda yaşanan tartışmalara rağmen dolar karşısında tarihinin en yüksek seviyesine ulaştı. 1.20 dolar olan paritedeki bu ilerlemede doların değer kaybetmesi etkili oldu. Doların değer kaybı yaşamasında küresel güvenlikten duyulan endişenin ağır bastığı vurgulanıyor. 
   
   Euro gücünü ispatladı 
   Ayrıca ABD'de 'Şükran Günü' tatilinin de az da olsa euronun değer kazanmasında etkili olduğu belirtiliyor. ABD'deki büyüme rakamlarına ve parasal birlikteki çalkantılara rağmen euronun değer kazanması otoriteler tarafından 5 yıllık geçmişi bulunan para biriminin gücünü ispatlaması olarak değerlendiriliyor. Şu andaki verilere göre eylülden bu yana olan üç aylık periyotta euro dolar karşısında 8.2 değer kazandı. 
   
   Bir önceki rekor 19 Kasım'daydı    Tüm Avrupa borsalarında euronun dolar karşısındaki değeri 1.990'lar seviyesini geçti. Frankfurt borsasında euro 1.1987 dolara çıktı önceki rekor 19 Kasım'da 1.1979 seviyesindeydi. Londra borsasında ise dün günü 1.1901 dolardan kapatan euro sabah 1.1985 dolarla açıldıktan sonra öğlen 1.1994 dolara yükseldi. Dolar - euro paritesinden altın fiyatları da etkilendi. Jeopolitik gerginliklerin de etkisiyle 2003 yılı başından beri yüzde 14 civarında yükselen altının onsunun 398 sınırına ulaştıktan sonra 400 doları test edeceği tahmin ediliyor. 
   
   Japon Yen'i karşısında da zirvede    Japonya ekonomik verilerinin kötü açıklanmasının ardından da yen euro karşısında tarihinin en kötü değerine düştü. Yendeki bu düşüşün ardında Japon ekonomisinin toparlanmasına duyulan inancın kaybolması da etkili. Parite tüm bu gelişmelerin etkisiyle 130.64'e kadar çıktı. 
   Uzmanlar Japonya bankacılık sistemine duyulan tereddütler nedeniyle sürekli satış eğiliminde olan yenin düşmeye devam edebileceğini belirtiyor. 
   Hükümet bu gelişmeler karşısında acil bir toplantı yaparak piyasalara para enjekte edileceğini belirtti. 
   
   
</TEXT>
</DOC>
