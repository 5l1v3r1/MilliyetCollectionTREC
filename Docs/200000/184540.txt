<DOC>
<DOCNO> 184540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun27.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary'ye nabız yoklaması şoku.. 
</HEADLINE>
<TEXT>

     New York'lu seçmenler arasında yapılan bir nabız yoklaması, New York senatörü Hillary Clinton'un başkan adaylığı hayallerini yıktı. 
     New York Post gazetesinin manşetten verdiği habere göre, seçmenlerin yüzde 69'u Hillary'ye aday olmaması tavsiyesinde bulundu. 
     Eski first lady Hillary Clinton'un 2004 seçimlerinde demokrat partiden aday olup olmayacağı son günlerde kamuoyunu meşgul ediyordu. 
     Gazete, Hillary'nin adaylığına sadece cumhuriyetçilerin karşı olmadıklarını, demokratların da yüzde 60'a yakınının Hillary'ye oy vermek niyetinde olmadıklarını yazdı. 
     Gazetede yer alan rakamlara göre, nisan ayında Hillary'yi destekleyenlerin oranı yüzde 43 iken, son yoklamada bu oran yüzde 26'ya indi. Buna karşılık Hillary'ye ''hayır'' diyenlerin oranı yüzde 54'ten yüzde 69'a yükseldi. 
     Hillary'ye en büyük muhalefet cumhuriyetçilerden kaynaklanıyor. Bu partinin üyelerinin yüzde 84'ü Hillary'nin başkanlık yarışına katılmasına karşı çıkıyor. 
     En büyük destek ise demokratlardan geliyor, ancak bu desteğin oranı da sadece yüzde 37. 
     
</TEXT>
</DOC>
