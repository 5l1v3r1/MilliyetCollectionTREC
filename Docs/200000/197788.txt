<DOC>
<DOCNO> 197788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sondun22.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos "Müzakerelere tekrar başlamaya hazırız" 
</HEADLINE>
<TEXT>

     Kıbrıs Rum Yönetimi Lideri Tasos Papadopulos, ''Kıbrıs sorununun çözümü için müzakerelere tekrar başlamaya her an hazır olduklarını'' söyledi. 
     Atina'ya resmi ziyaret yapan Papadopulos, Yunanistan Cumhurbaşkanı Kostis Stefanopulos ile biraraya geldi. 
     Papadopulos, görüşmeden sonra gazetecilere yaptığı açıklamada, çağrı geldiği anda BM gözetiminde ve Annan planı temelinde müzakerelere tekrar başlamaya hazır olduklarını, ancak bu girişimin BM Genel Sekreteri Kofi Annan'dan gelmesi gerektiğini belirtti. 
     KKTC'de 14 Aralık'ta yapılacak seçimlerden sonra Rum yönetiminin müzakerelerin tekrar başlaması için girişimde bulunup bulunmayacağına ilişkin sorularıysa ''Bu konuda şu an açıklama yapmayacağım. Biz müzakerelere tekrar başlamaya hazırız ve bunu arzu ediyoruz. Müzakerelerin ne zaman ve nasıl yapılacağına, Annan'ın girişimde bulunması halinde, seçimlerden sonra karar verilecektir'' diye yanıtladı. 
     -STEFANOPULOS'UN AÇIKLAMASI- Stefanopulos ise ''Üçte biri yabancı işgali altında olan'' Kıbrıs'ın uluslararası bir sorun olduğunu ve AB'nin de çözüm istediğini kaydetti. 
     Rum kesiminin AB'ye tam üye olacağı 1 Mayıs 2004 tarihine kadar geçecek sürenin çok önemli olduğunu vurgulayan Stefanopulos, ortada sorunun Annan planı temelinde çözülmesi önerisinin bulunduğunu vurgulayarak, şunları söyledi 
     ''Annan planı bir çerçeve oluşturuyor. Hiç kimse bu planın mükemmel olduğunu söylemiyor. İşler hale gelmesi için bazı değişiklikler yapılması gerekiyor. Bu arada Kıbrıs Rum hükümeti hazırlıklarını sürdürüyor. Kurulmuş olan komiteler, yabancı yerleşikler, Kıbrıslı göçmenler ve AB müktesebatının uygulanmasına ilişkin çalışmalarını sürdürüyorlar.'' Gazetecilerin ''İstanbul'daki terör eylemlerinin Türkiye'deki askeri kurulu düzeni güçlendirip güçlendirmeyeceği ve bunun Türk-Yunan ilişkileriyle Kıbrıs sorununu etkileyip etkilemeyeceğine'' ilişkin sorularını da yanıtlayan Stefanopulos, ''Bu tür değerlendirmeler yapmak tehlikelidir. Her şey olabilir. Önemli olan bu terör eylemlerinin genel öfke yaratması ve kınanmasıdır. Hepimiz yalnızca Türkiye'de değil her yerde terörizme karşı mücadelenin başarılı olmasını umut ediyoruz'' diye konuştu. 
     Atina'daki temasları çerçevesinde yarın Yunanistan Başbakanı Kostas Simitis ile biraraya gelecek Papadopulos, 27 Kasım Perşembe günü Atina'dan ayrılacak. 
     
</TEXT>
</DOC>
