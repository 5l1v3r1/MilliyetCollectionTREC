<DOC>
<DOCNO> 185560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/soneko28.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
McDonald's'dan global kampanya 
</HEADLINE>
<TEXT>

     McDonald's'ın, tarihinde ilk kez, dünya çapında faaliyet gösterdiği tüm ülkelerde aynı anda uygulamaya koyduğu global kampanyası, Türkiye'de de başladı. 
     McDonald's, 2 yıl boyunca güçlü bir şekilde desteklenecek ''işte bunu seviyorum'' kampanyası ile anne-çocuk-aile pazarındaki liderliğini genç yetişkinlerin yaşamına taşımayı ve tüketicileri ile marka arasındaki duygusal bağı güçlendirmeyi hedefliyor. 
     Entegre pazarlama ve restoranların operasyonel etkinliklerini kapsayan kampanya nedeniyle, medya planlamasından promosyona, yeni ürünlerden iç iletişime kadar birçok aktivite gerçekleştirilecek. 
     Kampanyanın tanıtımı nedeniyle düzenlenen basın toplantısında konuşan McDonald's Türkiye Genel Müdürü Sadi Fansa, McDonald's'ın, hala dünyanın en büyük hızlı servis restoran zinciri olduğunu belirterek, şirketin 118 ülkede 30 binin üzerinde restoran ve 1.5 milyon çalışanı bulunduğunu anlattı. 
     Günde ortalama 47 milyon kişinin ziyaret ettiği McDonald's'ın dünyanın en değerli 8. markası olduğunu ifade eden Fansa, bugün itibariyle pazardaki tartışmasız liderliğini sürdürmesine karşın, şirketin, son yıllarda dünyadaki değişen trendlere çok fazla uyum sağlayamadığı için müşterilerin restoranları daha seyrek ziyaret ettiğini bildirdi. Fansa, şunları kaydetti 
     ''Son yıllarda müşterilerimizin restoranlarımıza geliş sıklıklarında bir azalma söz konusu. Şüphesiz bunun birçok sebebi var dünya ekonomisindeki genel durgunluk, değişen ve artan müşteri beklentileri, rekabetin artması gibi çeşitli sebepler, zaman içinde müşterilerin markaya karşı duyduğu heyecanın azalmasına neden oldu.'' 
     
     2001'DEN BU YANA 57 RESTORAN KAPATILDI 
     Basın mensuplarının sorularını da yanıtlayan Sadi Fansa, dünya çapında müşteri sayısındaki azalmanın antiamerikan hislerle bir ilgisi olmadığını ifade ederek, ''Belki bizim ev ödevimizi yapmamayla ilgilidir'' dedi. 
     Fansa, Türkiye'de esas restoran kapatma döneminin 2001-2002 olduğunu ve bu yıl sadece bir restoran kapattıklarını belirterek, şöyle dedi 
     ''Irak'la ilgili değil, tamamen ekonomik bir olay. 2001 sonundan bu yana toplam 57 restoran kapattık. Bizim yeni vizyonumuz, işimizi daha iyi yapmak.'' Krizle birlikte yaşanan müşteri sayısındaki azalmanın sorunlara neden olduğunu vurgulayan Fansa, ''Bir müddet bunları açık tutmaya gayret ettik. Baktık ki işin zararı çok, bugün kapatalım ekonomik şartlar iyileştiği zaman da tekrar kar ettiğimiz yerde açarız dedik. Nitekim bu sene 2 restoran açtık'' diye konuştu. 
     McDonald's işletmecisi olup da para kaybeden bulunmadığını bildiren Fansa, 13 yıl zarfında işletmecilerine 32 milyon dolar finans desteği verdiklerini anlattı. 
     McDonald's'ın yıl sonuna kadar dünyada 650 milyon dolar civarında ve Türkiye'de de 1 milyon doların üzerinde reklam harcaması yapacağını bildiren Fansa, Türkiye'deki pazar paylarının yüzde 51 olduğunu söyledi. 
     Hayatın basit zevkleri üzerine kurulu kampanya için 5 kıtada çekilen televizyon reklamlarının 5 değişik versiyonu bulunuyor. Türkiye'de sadece marka temalı reklam gösterime girecek. Reklam müziğinin Türkçe sözlerini Nil Karaibrahimgil yazdı. Düzenlemesini Ozan Çolakoğlu'nun yaptığı şarkıyı, Tarkan'ın vokalisti Murat Boz seslendiriyor. 
     
</TEXT>
</DOC>
