<DOC>
<DOCNO> 181256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/soneko01.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Türk ekonomisi hızlı bir iyileşme sürecine girdi 
</HEADLINE>
<TEXT>

     Amerikalı yatırımcılara Türk ekonomisindeki son gelişmeleri aktarmak üzere ABD'de bulunan Devlet Bakanı Ali Babacan ve beraberindeki heyet, ilk temaslarını Chicago ve Des Moines kentlerindeki finans kuruluşları temsilcileriyle yaptı. 
     Toplantılarda bilgi veren ve soruları cevaplayan Devlet Bakanı Babacan, ''Türkiye ekonomisinin, güçlü ve istikrarlı bir hükümeti de arkasına alarak, hızlı bir iyileşme sürecine girdiğini'' ifade etti. 
     ABD'nin tanınmış finans kuruluşları temsilcileriyle görüşen bakan ve beraberindeki heyet, Türk ekonomisindeki son gelişmeleri aktardı. 
     Maliye ve para politikalarının yanı sıra yapısal reformlar ve özelleştirme uygulamaları hakkında ayrıntılı bir sunum yapan bakan Babacan, katılımcıların sorularını da cevapladı. 
     Türkiye'nin Chicago başkonsolosluğu ve Chicago ticaret borsasını da ziyaret eden Babacan yetkililerden bilgi aldı. 
     Bakan Babacan daha sonra Chicago'daki Türk dernekleri tarafından düzenlenen yemeğe de katılarak Türk işadamları, öğrenciler ve bazı Amerikalı akademisyenlere hitap etti. 
     Pazartesi gecesi Boston'a geçen bakan Babacan ve beraberindeki heyet, burada önemli işadamları ve finans kuruluşlarının temsilcileriyle görüşmelerini sürdürecek. 
     Bu akşam New York'a gelecek olan Bakan Babacan'ın buradaki temaslarından sonra, çarşamba günü New York'taki Türk gazeteciler için bir basın toplantısı düzenleyeceği bildirildi. 
     
</TEXT>
</DOC>
