<DOC>
<DOCNO> 164318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/yazar/guclu.html </URL>
<DATE> 2003/06/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Okul mu yoksa TV mi daha etkili 
</HEADLINE>
<TEXT>

     Asmalı Konak reyting rekorları kırdı. Futbolda dünya 3'üncüsü, Erovizyon'da da Avrupa'nın en iyisi olduk. 
     Bu başarıların ardında neler var İsterseniz gelin hep birlikte biraz gerilere gidelim. 
     Asmalı Konak'tan başlayalım. Yıllarca televizyonlarda o kadar çok Brezilya ve Amerikan dizileri izledik ki hayatımızın bir parçası oldu. Yeni kuşak yönetmen ve senaristler için televizyon en iyi okuldu. Sonuç da mükemmel Sadece Asmalı Konak değil, tüm diziler reyting rekoru kırıyor. Hem de boynuz kulağı geçercesine. Televizyoncularımız, pembe dizileri, entrikayı, şiddeti ve mafyayı, yabancı dizilerden öğrendiler ama onları çok gerilerde bıraktılar. Çünkü biz çok iyi taklitçiyiz. Zekiyiz, pratiğiz, algılamamız çok güçlü. Daha da önemlisi kolaycılığı seviyoruz. 
     Yerli dizileri, her yaş ve her eğitim düzeyindeki izleyiciye kabul ettirmek zor olmadı. Çünkü onlar çoktan kronik dizi bağımlısı olmuşlardı. Tıpkı futbolda olduğu gibi... 
     Şimdi gelin bir de futbolu ele alalım. Futbol maçları, televizyonda yayımlanıncaya kadar, futbolcu ve izleyenlerimiz böylesine futbol otoritesi miydi Yabancı maçların yayımlanması ile birlikte futbolumuz da güzelleşmeye başladı. Televizyon okulu bu konuda da mükemmel başarı gösterdi. Sonuç Galatasaray'ın Avrupa şampiyonluğu. Ardında Milli Takım'ın dünya üçüncülüğü... 
     Gelelim Erovizyon'a. O konuda da çok ders çalıştık. Ama başarı biraz geç geldi. Sonunda anladık ki işin sırrı oyunu kuralına göre oynamakmış. Yani önemli olan en iyi müziği üretmekten çok kamuoyunu yakalamakmış. Yoksa 15 dakikada ayak üstü yazılan bir parça ile böylesine büyük başarı elde edilebilir miydi .. 
     Televizyonun okuldan daha etkin ve yönlendirici olduğu kesin. Bu durum sadece ülkemiz için geçerli değil. Bütün dünyada böyle. Önemli olan olumlu yöndeki etkileşimin, olumsuzlardan daha fazla olması. Batılı ülkelerde bu konuda çok etkin özdenetim kurulları var. Öyle RTÜK benzeri eli sopalı kurullar yok. Kurumlar kendi denetimlerini kendileri yapıyor. Ya da sivil toplum örgütleri denetliyor. Televizyonlardaki şiddetten, ucuz magazinden, absürt dizi ve şovlardan böyle kurtuldular. 
     Türkiye hemen her alanda olduğu gibi bu konuyu da yasakçı zihniyet ve yasalar ile çözmek istiyor. Ama nafile. Onca temel sorun ortadayken, sabun köpüğü konulara kafa yoruyor ve zamanımızın çoğunu onlar için harcıyorsak kabahati hiç başkalarında aramayalım. 
     Yumurta tavuk hikayesinde olduğu gibi kabahat denetimsiz, duyarsız, şaşkın televizyonlarda mı Yoksa düzey dibe vurdukça onları daha çok izleyen bizlerde mi Ya da ağızları açıldı mı eğitimi, bilimi, teknolojiyi, çağdaşlığı dilinden düşürmeyen ama iş reklam ve sponsorluğa geldi mi televoleciliğe, şiddete, düzeysizliğe prim veren patronlarda mı 
     Türkiye'nin bunları tartışması gerekiyor. Hem de hiç zaman geçirmeden... 
     Özetin özeti Televizyon okulu Türkiye'de pek çok konuda çıtayı yükseltti. Ufkunu açtı. Başarı getirdi. Ama yarattığı erozyon öylesine büyük ki güzellikler, çirkinliklerin gölgesinde kalıyor. 
     
     

</TEXT>
</DOC>
