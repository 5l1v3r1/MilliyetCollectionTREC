<DOC>
<DOCNO> 167631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sondun17.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta 2 günün bilançosu 19 ölü... 
</HEADLINE>
<TEXT>

     Bağdat'ta son 2 günde saldırılarda 19 kişinin öldüğü, aralarında çocukların da bulunduğu birçok kişinin yaralandığı bildirildi. 
     Bağdat'ta yayımlanan El Zaman gazetesi, Bağdat'ın El Cumhuriye caddesi yakınlarındaki El Gazil pazarında bulunan koalisyon kuvvetlerine düzenlenen el bombalı saldırıda, civardaki 15 kişinin öldüğünü, birkaç kişinin de yaralandığını yazdı. 
     Gazete ayrıca, silahlı bir grubun, Şeyh Umar caddesindeki koalisyon kuvvetlerine saldırdığını ve çıkan çatışmada olay yeri civarında bulunan 3 çocuğun yaralandığını belirtti. 
     Bağdat'ın El Hayfa semtinde de devriye gezen koalisyon kuvvetlerine bombalı saldırı düzenlendiğini kaydeden gazete, yoldan geçen bir aracın isabet aldığını ve araçtaki 4 kişinin öldüğünü bildirdi. 
     
     ÇOK SAYIDA FÜZE BULUNDU 

     Bağdat'ta yayımlanan Ettehari gazetesi de Amerikan kuvvetlerinin, Bağdat'ın güneyinde çok sayıda füze bulduğunu yazdı. 
     Gazete, silah arama operasyonlarına devam eden Amerikan kuvvetlerinin, Bağdat'ın güneyindeki askeri eğitim merkezinde uçaksavar ve tanksavarlarla mühimmat bulduklarını belirtti. 
     İsmi açıklanmayan Amerikalı bir subay, gazeteye yaptığı açıklamada, Ebabil köyü yakınlarında 30 füze ile birlikte karadan havaya füze bataryaları bulduklarını söyledi. 
     
</TEXT>
</DOC>
