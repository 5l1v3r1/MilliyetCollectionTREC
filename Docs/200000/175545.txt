<DOC>
<DOCNO> 175545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur22.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar, Başbakan'ın oğlunun damatlığını ölçü alıyor.. 
</HEADLINE>
<TEXT>

     Türkiye Kamu-Sen, KESK ve Memur-Sen, 15 Ağustos'ta hükümetle yapacakları toplu görüşmeler öncesinde, memur maaşlarının yoksulluk sınırından kurtarılmasını istediklerini açıkladılar. 
     Türkiye Kamu-Sen Genel Başkanı Bircan Akyıldız, KESK Genel Başkanı Sami Evren ve Memur-Sen Genel Başkanı Ahmet Aksu, Türkiye Kamu-Sen Genel Merkezi'nde biraraya geldiler. Bircan Akyıldız, toplantı öncesinde yaptığı konuşmada, 15-30 Ağustos tarihleri arasında, hükümetle toplu görüşme masasına oturacaklarını anımsatarak, Türkiye'de kamu çalışanlarını temsil eden 3 büyük konfederasyonun genel başkanları olarak bir araya geldiklerini söyledi. 
     Kamu çalışanlarının kararlılığını siyasi iradeye anımsatmak için toplandıklarını vurgulayan Akyıldız, taleplerinin aksine tutumlarının kamu çalışanları arasında tepkiyle karşılanacağına işaret etti. 
     Akyıldız, kamu çalışanlarının ücretlerinin yoksulluktan sınırından kurtarılarak, temel ihtiyaçlarını karşılayacak bir rakama çekilmesini istediklerini açıkladı. KESK Genel Başkanı Evren de tek amaçlarının, Türkiye'de yıllardır dışlanan, ücretleri hükümetlerce tek taraflı olarak açıklanan kamu çalışanlarının sosyal ve demokratik haklarının iyileştirilmesini talep etti. 
     
     ''DAMATLIK ELBİSESİNİN 2 KATINI İSTİYORUZ'' 
     Yeni işe giren bir memurun çıplak maaşının 483 milyon lira olduğunu belirten Evren, şunları kaydetti 
     ''Yani, 12 ay çalışan bir memur 12 ayda 5 milyar lirayı biraz geçen ücret alıyor. Talebimiz çok açık. Başbakan'ın oğlunun damatlık elbisesinin 2 katını istiyoruz. Bu, yüzde 100 zam anlamına da gelebilir. 
     871 milyon lira temel ücret olmalı, sosyal haklar da günün koşullarına göre düzenlenmeli. 200 bin lira, 400 bin lira, 600 bin lira gibi kira yardımı olmaz. Bu ayıptan kurtulunmalıdır.'' 
     Memur-Sen Genel Başkanı Aksu ise toplu görüşme masasına Memur-Sen'in oturmadığını anımsatarak, bunun 57. hükümetin bir gecede çıkardığı Kamu Çalışanları Sendikaları Yasası'nın sonucu olduğunu ifade etti. 
     Hükümetin, memur sendikalarının birlik ve beraberliğini iyi değerlendirmesini isteyen Aksu, ''Artık memurun köleliğine son verilmesi gerektiğini ifade ediyoruz'' dedi. 
     Aksu, hükümetin, memur sendikalarına IMF'nin yaptırımları doğrultusunda bir rakamla çıkmaması gerektiğini dile getirerek, memur ücretlerinin ve çalışma mevzuatının ILO, Dünya Bankası ve Dünya Sağlık Örgütü'nün standartlarına yükseltilmesini istediklerini bildirdi. 
     
</TEXT>
</DOC>
