<DOC>
<DOCNO> 162187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/yazar/cemal.html </URL>
<DATE> 2003/06/10/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kritik kavşakta TBMM... 
</HEADLINE>
<TEXT>

     Yoksa tökezleyecek miyiz 
     Yaşanan sancı bu. 
     Bir başka deyişle 
     Yeni yüzyıla gerçekten adım atıp atamamak... 
     Özellikle siyaset meydanında yaşanan ve sivil - asker ilişkilerini arada bir geren bu sancının altında Avrupa Birliği yatıyor. AB ile ilişkilerdeki kritik bazı engeller, yaşamsal birer sorun olarak Türkiye gündeminin başına oturmuş durumda. 
     Bir dönüm noktasındayız. 
     Ve hükümet doğru yolda 
     Benimsemiş olduğu 6. Uyum Paketi, Türkiye’nin Avrupa yolu açısından olumlu çizgiler taşıyor. Terörle Mücadele Yasası’nın 8. maddesiyle özel radyo ve televizyonların anadilde Kürtçe yayın yapmalarını da öngören paketin bugün Bakanlar Kurulu’nda görüşüldükten sonra - herhangi bir değişikliğe uğramadan - TBMM’ye gönderilmesi bekleniyor. 
     Bu paketle ilgili olarak geçen hafta bazı sivil toplum kuruluşları gazetelerde tam sayfa bildiri yayımladılar. Türkiye’nin AB’ye tam üyelik hedefiyle hükümetin 6. Uyum Paketi’ne tam destek veren bu önemli bildirinin altını çizmekte yarar var. 
     TOBB, TÜSİAD, İKV, TİSK, İTO, İSO, TİM, UND, YASED, DEİK, TÜRSAB ve İMKB’nin arasında bir de işçi kuruluşu, Hak - İş’in keşke Türk - İş’le DİSK de olsaydı imzası var. 
     Bildiride şunlar dikkat çekici 
     "Beklentimiz 6. Paket’in bir an önce TBMM’de görüşülmesi ve hedefleri korunarak onaylanmasıdır. Kuşkusuz 6. Uyum Paketi müzakerelere başlanması yönünde önemli bir adımdır. 
     Ancak son adım değildir. 
     Önümüzde, halen yapılması gereken yasal değişiklikler ve uygulamaya yönelik önemli düzenlemeler bulunmakta, zamanımız ise giderek daralmaktadır. Gerekli yasal düzenlemeler süratle tamamlanmalı ve tüm boyutlarıyla hayata geçirilmelidir. 
     Kaybedecek bir dakikamız yok. 
     AB üyeliği, her alanda köklü reformlar gerektiren toplumsal bir dönüşüm projesidir. Bu projenin hayata geçirilmesi, ancak tüm kesimlerin desteği ve katkısı ile mümkündür. 
     Geleceğimizi önyargılar, korku ve endişelerle kurgulayamayız. Modern ve çağdaş bir Türkiye yaratmak istiyorsak, değişen dünya koşullarına uyum sağlayacak cesur adımları bugüne kadar olduğu gibi, bundan sonra da kararlılıkla atmayı sürdürmeliyiz. 
     Eğer AB tam üyeliğine gerçekten ve hep birlikte evet’ diyorsak, bu yanıt hiçbir şüpheye yer bırakmayacak şekilde evet’ olmalıdır. Biz AB’ye evet’ diyoruz ve başta 6. Paket olmak üzere, Türkiye’yi AB tam üyeliğine taşıyacak tüm adımları destekliyoruz." 
     Belirtmekte yarar var 
     Türkiye’nin Avrupa yolunda bu bildiri de bir dönüm noktası niteliği taşıyor. 
     Şimdi top TBMM’de. 
     İktidarıyla, muhalefetiyle sayın milletvekillerini tarihi bir sorumluluk bekliyor. Türkiye’nin AB’ye tam üyeliği, hem AKP’nin hem CHP’nin parti programlarıyla seçim bildirgelerinde yer alıyor. 
     Her iki partinin de şimdi el birliğiyle, ama’larla ipe un sermeksizin önce 6. Paket’i, sonra da büyük ölçüde şekillenen 7. Paket’i TBMM’den geçirmesi, Türkiye’nin demokratik hukuk devleti çıtasını çağdaş seviyeye çıkarmasını, bu topraklarda yaşayan insanların aş ve iş sorununu çözmesini, kısacası yeni yılı yüzyılı yakalamasını mümkün kılacak. 
     TBMM, dileriz, tarihsel sorumluğunun bilincinde davranır. 
     
     

</TEXT>
</DOC>
