<DOC>
<DOCNO> 187489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sondun34.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Rocky", Terminatör'ün valiliğine karşı çıktı .. 
</HEADLINE>
<TEXT>

     Hollywood sinemasında Rocky, Rambo filmleriyle tanınan ünlü aktör Sylvester Stallone, Terminatör filmleriyle tanınan meslektaşı Arnold Schwarzenegger'in California Valisi seçilmesini, ''Aktörler kendi işlerini yapmalı'' diyerek eleştirdi. 
     Meksika'da bulunan Stallone, İspanyol La Vanguardia gazetesinde yayımlanan demecinde, Schwarzenegger'in California vali seçimlerindeki zaferini desteklemediğini söyledi. 
     Stallone, ''Her zaman söyledim. Aktörler kendi işlerini yapmalı. Anlamadığın bir şeyden, politikadan konuşmamalısın. Siyasetçi olmak, aktörlük, doktorluk, mühendislik gibi bir meslek. Bazen halk, popülerliğe göre seçim yapıyor. Bu yüzden ünlü, popüler birinin siyasete girmesi çok kolay, diğer adaylara göre daha fazla avantajlı. Zor olan, siyaset yaparak seçilmek. Arnold'un verdiği vaatleri yerine getirmesi çok zor olacak'' dedi. 
     
</TEXT>
</DOC>
