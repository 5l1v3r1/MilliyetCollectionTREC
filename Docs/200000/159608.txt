<DOC>
<DOCNO> 159608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/siyaset/siy01.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Arınç manevi annemiz' 
</HEADLINE>
<TEXT>

Defileyi düzenleyen derneğin başkanı, Cumhurbaşkanı Sezer ile CHP lideri Deniz Baykal'ın da çağrıldığını açıkladı 
     SEMRA KARDEŞOĞLU İstanbul 

     Sevgi Yağmuru Risk Altındaki Kadın ve Çocuklara Yardım Derneği Başkanı Handan Güller, sadece tesettür defilesi yapılmadığını vurgulayarak, "Onların yanında askılı elbise giyen ve takı sunan mankenler de yer alacak" dedi. 
     Güller, Milliyet'e şu bilgileri verdi "Amacımız koruyucu aile modeli altında yoksul bir ailenin erzak, ilaç, sağlık, öğrenci ihtiyaçlarının tümü için yardımcı olmak. Derneğin isim annesi benim. Logomuz bir yağmur damlası içinde kalp. Sevgi yağmuru bir sele dönüşsün dedik. Münevver Arınç derneğimizin manevi annesi. Setre firması ile birlikte eğer anlaşma olursa Atasay'ın takı defilesi de olacak. Toplumda bu konuda nasıl muhabbet varsa, o muhabbeti defileye de yansıtmak istedik. Defile için Devlet Konukevi'ne 1500 dolar olan günlük ücretin yarısını kaparo olarak verdik. Cumhurbaşkanı Ahmet Necdet Sezer'in eşi Semra Sezer ile CHP Genel Başkanı Deniz Baykal'a da davetiye gönderdik." Derneğin 11 kişilik Yönetim Kurulu'nda iki AKP milletvekilinin eşi de bulunuyor. Sait Açba'nın Afyon eşi Nurdide Açba ile Nurettin Aktaş'ın Gaziantep eşi Süreyya Aktaş, yönetimde görev yapıyor. 
     
     Setre Müşterimiz 
     Setre Konfeksiyon'un kurucusu Mustafa Çelik'ten, Münevver Arınç'ın eski müşterileri olduğunu belirterek, şunları söyledi "Onun manevi olarak katkıda bulunduğu derneğin yöneticileri teklif getirince kabul ettik. Defilede Tuğba Özay, Yeşim Palanduz, Didem Taslan, Deniz Pulaş, Gizem Özdilli gibi çok sayıda ünlü manken görev alacak. 100 parçalık pardösü, manto, takım ve elbiseden oluşan 2003 - 2004 kış sezonu koleksiyonumuzu sunacağız. İlginç bir gösteri olacak." 
     
     'Osmanlı'dan günümüze' 
     Zaman gazetesi, dün iç sayfalarında "Münevver Arınç tesettür defilesi düzenliyor" başlığıyla verdiği haberin girişinde şu ifadeleri kullandı "Setre tesettür firmasının ürünlerinin tanıtımının yapılacağı defilenin konukları da, yine bakan ve milletvekili eşleri olacak... Defilede ünlü mankenler 'Osmanlı'dan günümüze tesettür' konulu bir gösteri sunacak." 
     

</TEXT>
</DOC>
