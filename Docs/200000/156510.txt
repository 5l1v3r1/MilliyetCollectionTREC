<DOC>
<DOCNO> 156510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/siyaset/siy02.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sen misin irtica raporu hazırlayan 
</HEADLINE>
<TEXT>

AKP'liler, irtica raporu hazırlayan Başbakanlık Müsteşarı Fikret Üçcan'ın görevden alınmasını istedi 
     BARKIN ŞIK Ankara 

     Başbakanlık Müsteşarı Fikret Üçcan'a bağlı Başbakanlık Takip Kurulu'nun BTK irticai örgütlenmelerle ilgili hazırladığı altı sayfalık rapor, AKP grubunu rahatsız etti. Milli Görüş Teşkilatı, Süleymancılar ve Fethullah Gülen grubunun irticai örgütlenmeler arasında etkin ve yaygın olarak faaliyet gösterdiğini belirten rapor üzerine, Milli Görüş geleneğinden gelen AKP'li milletvekilleri harekete geçti. Müsteşarın görevden alınması için Başbakanlık nezdinde girişimlerde bulunulduğu bildirildi. 
     
     'Etkin ve yaygın gruplar' 
     Üçcan'ın başkanlığında çalışan BTK'nın hazırladığı raporda irticai örgütlenmeler arasında Milli Görüş, Süleymancılar ile Gülen grubunun adı sayılarak "etkin ve yaygın" olarak faaliyet gösterdiği belirtildi. Rapor, AKP grubu içinde Üçcan'a karşı cephe oluşturdu. Üçcan'ın AKP içindeki rahatsızlığın da etkisiyle yakın zaman içinde görevden alınabileceği belirtildi. 
     

</TEXT>
</DOC>
