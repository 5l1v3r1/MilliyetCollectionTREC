<DOC>
<DOCNO> 164468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur19.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık Müsteşarı ''Hedefim küçük bir Başbakanlık'' 
</HEADLINE>
<TEXT>

     Başbakanlık Müsteşarı Fikret Üçcan, Başbakanlığın her işi yapmaması, bazı yetkilerini bakanlıklara devretmesi gerektiğini belirterek, ''Benim hedefim küçük bir başbakanlık'' dedi. 
     Üçcan, Başbakanlık muhabirlerini, yeni oluşturulan Basın Merkezi'nde ziyaret etti. Gazetecilerle sohbet eden Üçcan, Başbakanlık'taki en büyük amaçlarından birisinin tasarruf olduğunu söyledi. Hazırladıkları tasarruf genelgelerini çeşitli kurum ve kuruluşlara göndermeyerek de tasarruf ettiklerini anlatan Üçcan, bu tasarrufla yılda yaklaşık 9 trilyonluk bir masraftan kurtulduklarını kaydetti. 
     ''Yabancı devlet adamlarının neden devlet konukevinde değil de lüks otellerde ağırlandıklarına'' ilişkin soru üzerine Üçcan, Devlet Konukevi'nde verilen davetler ile otellerde verilen davetler arasında parasal açıdan çok büyük bir fark bulunmadığını belirtti. Devlet Konukevi'nde verilen davetin, orasının da döner sermayesi bulunmasından ötürü çok ucuza mal olmadığını dile getiren Üçcan, ''Sheraton'da yabancı konuklara davet verilmesinde niye sakınca görülüyor anlamıyorum. Yabancı konuk geldiği zaman onun önüne hamburger de koyamazsınız'' diye konuştu. 
     Üçcan, İstanbul'daki tarihi yalılarda, ahşap olmalarından ötürü yemekli davetler verilemediğini de anlattı. 
     Müsteşar Üçcan, birçok yabancı devlette, devlete ait yerlerde ve saraylarda yemek yapılmadığını, bu gibi sunumların dışarıdan sağlandığını anımsattı. Üçcan, İstanbul'dan getirilen iki ustanın gece gündüz çalışarak, Başbakanlık resmi konutunda süren tadilatı bitirmek üzere olduklarını bildirdi. 
     Başbakanlık Müsteşarı Üçcan, Devlet Bakanı ve Başbakan Yardımcısı Mehmet Ali Şahin'in başkanlığında süren ''Kamu Yönetimi Reformu''nun hazırlanması amacıyla Prof. Dr. Ömer Dinçer'in getirildiğini ve Dinçer'in sivil toplum örgütleri ve üniversitelerle görüşerek çalışmaları sürdürdüğünü kaydetti. 
     Üçcan, Başbakanlığın her işi yapmaması, bazı yetkilerini bakanlıklara devretmesi ve koordinasyonu sağlayan bir işlev üstlenmesi gerektiğini belirterek, ''Benim hedefim küçük bir başbakanlık'' dedi. 
     Fikret Üçcan, ''Başbakanlık Takip Kurulu'nun bugünkü şartlarda lağvedilmesi gerekir mi '' sorusu üzerine, ''Bunu bana değil, Başbakan'a sorun. Şartlar devam etmiyor olsaydı, bu kurul kalkardı. Ama demek ki devam ediyor o yüzden bu kurul var'' dedi. 
     
</TEXT>
</DOC>
