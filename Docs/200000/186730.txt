<DOC>
<DOCNO> 186730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/yazar/akyol.html </URL>
<DATE> 2003/10/06/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
'Osmanlılar ve Bilim' 
</HEADLINE>
<TEXT>

   
   ULUSLARARASI itibara sahip bilim tarihçimiz Prof. Ekmeleddin İhsanoğlu'nun "Osmanlılar ve Bilim" adlı eserinin genişletilmiş ikinci baskısı. Nesil yay. www.nesil.com.tr 
   İlk baskı İletişim'den çıkmıştı 
   Bu sahanın öncüsü, rahmetli Adnan Adıvar'ın 1930'larda Paris'te sürgünde yazdığı "Osmanlı Türklerinde İlim" adlı kitabıdır. İhsanoğlu, yeni vesikalarla yeni görüşler ortaya koyuyor. 
   Önce "Fatih külliyesi" konusu... İhsanoğlu gösteriyor ki, Fatih, külliyesinde "akli ilimlerin okutulması mecburi" idi ama bu külliyeyi çeşitli fakültelerden oluşan modern üniversite gibi gösteren "imaj" yanlıştır. İlim hayatımızda müstesna bir yeri vardır, fakat zamanın eğitim geleneğine uygun bir kurumdu. Sf. 45 vd. 
   
   FATİH İslam ve Batı ilimlerine büyük ilgi göstermiştir. Mesela Trabzonlu Rum bilim adamı Georgios Amirutzes ve oğluna, Batlamyus'un coğrafya kitabını Arapçaya tercüme ettirmiş, dünya haritası çizdirmiştir. 
   "Fatih'in Batı kültürüne olan ilgisi daha şehzade iken Manisa Sarayı'nda başlamıştır. 1445'te İtalyan hümanisti Ciriaco d'Anoca ve Manisa Sarayı'nda bulunan başka İtalyanlar ona Roma ve Batı tarihini okutuyorlardı..." 
   Kitapta, Patrik Gennadious dahil böyle çeşitli isimler veriliyor. 
   İslam bilimi alanında Fatih, Gazali ile İbn Rüşd'ün felsefe tartışmasını yeniden ele almış, eserler yazdırmıştır. Ali Kuşçu, Molla Lütfi ve Mirim Çelebi gibi pozitif bilimler alanında büyük isimler yetişmiştir. 
   Kanuni devrinde bu çizgi devam ediyor... Sf. 23 vd. 
   Bu arada, Endülüs'ten Osmanlı'ya sığınan Yahudiler hem İslam hem Batı kökenli bilimlere, özellikle tıp ve matematiğe önemli katkıda bulunmuşlardır, bazıları Müslüman olmuştur. Bu bahis, kitabın en önemli bölümlerinden biridir. Sf. 99 vd. 
   
   OSMANLI'NIN kültürel açıklığı dikkat çekiyor. Özellikle ihtiyaç duyulan tıp, matematik ve askerlik bilimlerinde her milletten bilginlere açık. 
   Batı'da modern bilimin öncülerinden olan Kopernik, Kepler gibi isimler 17. yüzyıldan itibaren Osmanlı'da tanınıyor. 
   Bizde Kopernik astronomisini anlatan ilk eser Zigetvarlı dikkat Zigetvarlı Köse İbrahim Efendi'nin 1660'ta bir Fransız papazdan yaptığı tercümedir. Sf. 162 vd. 
   Sonra, Mühendishane mektepleri, Tanzimat... 
   İyi de, neden geride kaldık 
   Osmanlı modern bilimle karşılaştığında, "seçici" davranmış, ihtiyaç duyduğu bilgilerin 'pratiğini' almıştır "yeni bilim anlayışının madde, mekan, zaman, hareket ve tabiatı araştırmaya" dayanan bir bütün olduğunu fark edememiştir. 
   "Batı biliminin bir bütün olarak ele alınmaması ve araştırmaya dayalı bir bilim anlayışını ve zihniyetini oluşturma yönüne gidilmemesi gibi temel bir eksikliğin olmasından dolayı, bu teşebbüsler, Osmanlı'dan bir süre önce veya sonra Batı bilimini aktarmaya teşebbüs eden Rusya ve Japonya gibi bazı devletlerde ulaşılan başarılı noktaya gelememiştir." Sf. 284 
   Bana göre, bunun da dibindeki sebepler, siyasi sorunların öncelik alması ve girişimci 'orta sınıf'ın yokluğu idi. 
   Önemli bir eser, tavsiye ederim. 
   
      
   
</TEXT>
</DOC>
