<DOC>
<DOCNO> 195009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun33.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Bulgaristan ve Romanya'nın üyeliğinde risk yok" 
</HEADLINE>
<TEXT>

     Avrupa Birliği'nin genişlemeden sorumlu üyesi Günter Verheugen, Bulgaristan ve Romanya'nın 2007 yılında AB üyeliğine alınması konusunda bir risk olmadığını söyledi. 
     Verheugen, BBC'nin Bulgarca servisine yaptığı açıklamada, AB'nin genişlemesi konusunda ilk dalgada yer alan 10 ülkenin tam üyeliğe kabul edilmesinin, ikinci dalgada bulunan Bulgaristan ve Romanya'nın üyeliğini geciktirmeyeceğini kaydetti. 
     Tam üyeliğe kabul edilecek ilk 10 ülkenin, Bulgaristan ve Romanya'nın üyeliğini desteklediğini hatırlatan Verheugen, ''Bu ülkeler, verdikleri desteği sürdürmek zorundalar. Bu yüzden ben Bulgaristan ve Romanya'nın 2007 yılında Avrupa Birliği'ne tam üye olması konusunda bir risk görmüyorum'' dedi. 
     Bulgaristan ve Romanya'nın, daha önce belirlenen takvime göre 2004 yılı sonuna kadar tam üyelik görüşmelerini tamamlaması gerektiğini belirten Verheugen, şunları söyledi 
     ''Bu görüşmelerin tamamlanmasının ardından, Bulgaristan ve Romanya ile 2005 yılında tam üyelik anlaşması imzalanacak. Bundan sonraki sürecinse 2007 yılına kadar tamamlanacağına inanıyorum.'' 
     
</TEXT>
</DOC>
