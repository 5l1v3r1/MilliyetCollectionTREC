<DOC>
<DOCNO> 184714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/spor/spo15.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Türkiye'nin zaferi    EXTREME Powerboats Şampiyonası'nın finalinde Doğan Şahin ile birlikte yarışan ve Hella isimli tekneyle zirvenin en üst basamağında yer alan İstanbul Offshore Kulübü ikinci başkanı Joseph Muhlbauer, Klas 3 Dünya Şampiyonası'nda fırtına gibi esti. İtalya'nın Arona kentinde yapılan şampiyonaya Berna Bozoğlu'nun copilotluğunda katılan Muhlbauer, Türkiye isimli teknesiyle üç yarıştan oluşan zorlu mücadelede bir birincilik ve iki ikincilik elde etti. Genel klasmanda İtalyan ekibi ilk sırada yer alırken, ekibimiz Türkiye'nin büyük reklamını yaptığı yarışta ikinci sırada yer alarak önemli bir zafere imza atmış oldu. 
   
   Malatya üzgün    İSVİÇRE'NİN Basel takımı karşısında tecrübesizliğinin kurbanı olan Malatyaspor'da ikinci tur ümitleri törpülendi. Teknik Direktör Ziya Doğan, "Daha çok prestij ve ülkemize puan kazandırmak için mücadele edeceğiz" dedi. 
   
   Yakınlar'a gözaltı    MALATYASPOR'U yıkan golleri atan Basel'in gurbetçi oyuncuları Murat ve Hakan Yakın kardeşler, dün sabah askerlik sorunları nedeniyle bir süre gözaltında tutuldular. İsviçre ekibinin kafilesi, bu nedenle bir saat rötarlı uçtu. 
   
   Hagi köpürdü    BURSASPOR Teknik Direktörü, Rumen oyunculara ayrıcalık yapılıp yapılmadığı sorusuna sinirlendi. Hagi, "Futbolda Türk, Rumen, Belçikalı ayrımı olmaz. Kasıtlı olarak böyle bir hava yaratılmak isteniyor" diyerek, sinirli şekilde toplantıyı terketti. 
   
   Tekvandoda bronz    ALMANYA'DAKİ Dünya Tekvando Şampiyonası'nda Bahri Tanrıkulu bronz madalya kazandı. 84 kilodaki temsilcimiz, yarı finalde İranlı'ya sağ bacağındaki rahatsızlığın de, etkisiyle 5 - 4 yenildi. Bayanlar 58 kiloda Kıvanç Dinçsalman, 51'de Döndü Güvenç, 72'de de Ayten Antiç ise elenerek, veda etti. 
   
   Ümit'in rüyası    ALMANYA'DA Werder Bremen'de oynayan Ümit Davala, gençlik rüyasını gerçekleştirdiğini söyledi. Takımının "Werder Magazin" adlı aylık dergisine kapak olan milli oyuncu, "Çocukluğumdan bu yana W.Bremen'de oynamak istiyordum" dedi. 
   
   Kulüplere müjde    BEŞİKTAŞ Başkanı Serdar Bilgili'nin ziyaret ettiği GSGM Vekili Mehmet Atalay, kulüplerin ödedikleri vergileri amatör branşlara aktarma talebini memnuniyetle karşıladıklarını açıkladı. Atalay, "Bu konuyu önce hükümet, sonra da Maliye Bakanlığı ile masaya yatıracağız" dedi. 
   
   Sıra politikada    TENİSİN bayanlardaki efsane ismi Martina Navrotilova gelecek yıl politikaya atılacağını açıkladı. 46 yaşındaki sporcu "Arnold Schwarzenegger Kaliforniya'da hükümette yer alabiliyorsa, bu işi ben de yapabilirim. Benim de kaslarım var" dedi. 
   
   Jardel'den iki gol    GALATASARAY'IN eski oyuncusu Mario Jardel, takımı İngiliz Bolton'un, Wallsall ile oynadığı ve 3 - 1 kazandığı Lig Kupası'nda iki gol attı. Brezilyalı oyuncu, bir penaltı atışında ağları havalandıramadı. 
   
   Altıntop karmada    İNGİLİZ World Soccer dergisinde Avrupa'nın gelecek vaadeden en iyi 10 oyuncusu arasında Schalke 04'te forma giyen Hamit Altıntop da yer aldı. Genç milli oyuncu, A Milli Takım forması giymek için sabırsızlık duyduğunu tekrarladı. 
   
   Birol'a operasyon    MİLLİ amigo Birol, Şişli Etfal Hastanesi'nde dizinden ameliyat oldu. Doç.Dr. Bülent Aksoy, Doç. Dr. Şenol Akman ve Doç.Dr. İrfan Öztürk tarafından başarılı bir operasyon geçiren Birol'un kısa sürede eski sağlığına döneceği bildirildi. 
   
   Şirketler yarışıyor    TÜRKİYE'DE Doğan Yayın Holding'in ana sponsorluğunda ilk kez düzenlenen Avrasya Kurumsal Oyunları'nın açılış töreni bugün İstanbul'da gerçekleştirilecek. 83 şirketin katılacağı oyunlarda 14 branşta 1725 kişi iki gün boyunca mücadele verecek. 
   
   İsrail'e yenildik    2. Uluslararası Dr.Trawinski Tekerlekli Sandalye Basketbol Turnuvası'nın ilk gününde Türkiye, İsrail'e 75-45 mağlup oldu. Ahmet Cömert Spor Salonu'nda yapılan turnuvanın diğer maçında Bosna Hersek, KKTC'yi 57-46'lık skorla geçti. 
   
   Abramovich'e suçlama    UEFA Genel Sekreteri Gerhard Aigner, Chelsea'nin trilyoner sahibi Roman Abramovich'i futbolun geleceğine zarar vermekle suçladı. Aigner, Rus iş adamının başarıyı satın almaya çalışmakla yanlış yaptığını ve bu yüzden yıldız adaylarının keşfedilemeyeceğini savundu. 
   
   
</TEXT>
</DOC>
