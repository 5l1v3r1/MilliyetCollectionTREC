<DOC>
<DOCNO> 166165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/yazar/guclu.html </URL>
<DATE> 2003/06/29/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Mehveş Emeç ve üniversiteler 
</HEADLINE>
<TEXT>

     Mehveş Emeç deyince bizim camiada yani medyada önce rahmetli Çetin Emeç, ardından piyano gelirdi. Ama dün farklı hem de çok farklı bir Mehveş Emeç sentezi ile karşılaşmanın mutluluğunu yaşadık. Candan Erçetin’in altını çize çize defalarca söylediği gibi o Mehveş Emeç, başka söze gerek yok. 
     Emeç, Klasik Batı Müziği’ni piyanoda en iyi çalanlardan birisi. Ama besteciliği ve yorumları onun da ötesine geçmiş. Üç saat süren konserde parçaların tümü Türkçe idi. Candan Erçetin bile araya Fransızca parçalar sokuşturmadı. 
     Yazdığı her eserin bir öyküsü vardı. Bir bir anlattı. Kimini annesi ile babası tartıştığında yazmış. Kimini de Venedik sokaklarında yapayalnız kaldığında. İçindeki acıları notalara döküp nasıl arındığını, Cumhuriyet bayramlarını yıllarca yurtdışında kutladıktan sonra ilk seyrettiği cumhuriyet coşkusunu nasıl bir solukta müziğe dönüştürdüğünü öylesine samimi anlattı ki, müziği kadar anekdotları da keyif verdi. 
     Konserin hazırlıkları üç yıl sürmüş. Emeç’in bebeği, Bingöl’ün dizi çalışmaları süreyi biraz uzatsa da ortaya mükemmel bir müzik ziyafeti çıkmış. Bu güzel çalışma, senfonik orkestra ile Türk müziği olur mu olmaz mı tartışmalarına bence son noktayı koyuyor. Müziğe olan yakınlığım, dinleyici olmanın ötesinde değil. Ama eğer benim gibi önceki akşam Açıkhava’yı dolduran binlerce kişi aynı hazzı aldı ise bunun artık tartışılacak yanı yok. Konserin bitiminde izleyiciler ayrılmak istemedi. Defalarca bis yapıldı. O da yetmedi... 
     Yavuz Bingöl, heyecanlı idi. İlk kez böylesine büyük bir orkestra eşliğinde sahneye çıkıyordu. Mehveş Emeç de heyecanlıydı. Çünkü bu konser, kendisini aşmanın ilk önemli adımıydı. Ve onunla birlikte bu konsere emek veren hemen herkes, gecenin bitiminde derin bir oh çekti. En büyük alkışı da anne Bilge Emeç hak etti. Çünkü bu projenin en önemli sac ayağı oydu. 
     Orhan Şallıer orkestra şeflerimiz içerisinde en çılgın olanı. Yaptı mı yapıyor. Korosu da, orkestrası da, solistleri de müthişti. Çok emek vermişler. 
     Bu muhteşem konser bir kez ile sınırlı kalmamalı. Tekrar edilmeli. Hem de defalarca. Sultanların Dansı’nı ilk izlediğinizde neler hissettiyseniz eminim çok daha fazlasını hissedeceksiniz. Böylesine üretken sanatçılarımız varken önemli kutlamalarda neden hala gözler dışarıda olur Bunu da anlamak çok zor .. 
     Mehveş Emeç, temel müzik eğitimini dünyanın en iyi müzik okullarında aldı. Akademik kariyerini sürekli yukarılara taşıdı. Profesörlüğüne de az kaldı. Ama nedense üniversitelerimiz onun bu özgürlüğünü, yaratıcılığını dar kalıplar içerisine sokmaya, kendilerine benzetmeye çalışıyorlar. Son dönemde üniversiteler ile yaptığı görüşmelerin yakın tanığı oldum. Kahroldum. Emeç’e kapılarını kapatanlar, oyalayanlar ve kendi dar dünyalarının ötesini göremeyenler, önceki akşam orada olmalıydılar. Müzik adına kimin ne yaptığını görmeliydiler. 
     Özetin özeti Sanat adına, müzik adına müthiş bir keyif aldığım gecede, maalesef üniversitelerimiz adına üzüldüm. Hem de çok. Bu bağnazlıktan ne zaman kurtulacaklar Eğitimi, bilimi, müziği kim için yapıyorlar Eğer toplum içinse Emeç’e kapılar kapanmamalı aksine sonuna kadar açılmalıydı. Çünkü halkla en iyi diyaloğu kuran, en iyisini verenler, sırça köşklerinde oturanlar değil onun gibiler... 
     NOT Yıllık iznimin bir bölümünü kullanacağımdan yazılarıma bir süre ara veriyorum. 
     
     

</TEXT>
</DOC>
