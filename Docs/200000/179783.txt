<DOC>
<DOCNO> 179783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/soneko22.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı 8.5 milyar dolarlık kredi şarta bağlı değil 
</HEADLINE>
<TEXT>

     ABD'nin Ankara Büyükelçisi Eric Edelman'ı ziyaret eden Ankara Sanayi Odası ASO Başkanı Zafer Çağlayan, Büyükelçi Edelman'ın ''Türkiye'ye verilecek 8.5 milyar dolar kredinin kesinlikle bir şarta bağlı olmadığını, ABD'nin birlik olarak yanında görmek istediğini'' söylediğini bildirdi. 
     Çağlayan, Türkiye'deki görevine yeni başlayan ABD'nin Ankara Büyükelçisi Eric Edelman'ı makamında ziyaret ederek bir süre görüştü. 
     Çağlayan, yaklaşık 1 saat süren ziyaretin ardından yaptığı açıklamada, Büyükelçi Edelman'a bir nezaket ziyareti yaptıklarını belirtirken,'' kendisi de bize, ilk olarak bizim ziyaret ettiğimizi söyledi'' dedi. 
     ABD'nin Ankara eski büyükelçisi Robert Pearson döneminde, ASO ile ABD Büyükelçiliği arasında çok yakın bir ilişki olduğunu Edelman'a aktardıklarını belirten Çağlayan, bunun devam ettirilmesini istediklerini bildirdi. 
     Görüşmede Irak'ta yaşanan son gelişmelerinde gündeme geldiğini ifade eden Çağlayan, şöyle devam etti 
     ''Özellikle Irak'ın toprak bütünlüğünden yana bir tavır beklediğimizi, böyle bir Irak görmek istediğimizi Büyükelçi'ye ifade ettik. Bazı bilinmezler olduğu sürece de, bu konuda Türk halkının zaman zaman Irak ile ilgili gelişmelerde, belki doğru belki yanlış bir takım tavırlar içine girebildiğine söyledik. Özellikle ABD'nin Irak'taki düşüncesinin, pozisyonun, hedefinin, misyonun ne olduğu konusunun, Türk halkına, Türk toplumuna daha iyi anlatılmasının yararlı olacağını belirttik.'' 
     
     STARTEJİK ORTAKLIK 
     Çağlayan, ABD ile stratejik ortaklığın her anlamda dile geldiğini hatırlatırken, ''ekonomik ortaklığın kalıcı hale getirilmesi'' isteğini Büyükelçi Edelman'a aktardıklarını söyledi. 
     Bu söylendiği zaman, ''çıkartıp 3-5 kuruş yardım yapmak'' şeklinde değil, ''ekonomik ortaklığın kalıcı hale getirilmesi'' görüşlerini ifade ettiklerini belirten Çağlayan, ''Bu tür yardımlar yapılsın edilsin, bu tür destekler verilsin. Ama bunun yanında işadamları olarak beklentimiz 3-5 kuruş beklenti peşinde olan değil. Biz kalıcı ekonomik ilişkiler olmasını istiyoruz'' dedi. 
     Çağlayan, Irak'ın yeniden yapılandırılmasında, Türk ve ABD işadamları arasında birlikteliğin sağlanması gerektiğini bildirdi. 
     
     BÜYÜKELÇİ EDELMAN 
     Görüşmede Büyükelçi Edelman'ın, Irak'ın toprak bütünlüğü konusunda kesinlikle ABD'nin düşüncesi, talebi, tavrı ve düşüncesinin bu olduğunu çok net şekilde ifade ettiğini kaydeden Çağlayan, Büyükelçinin, Irak'ta bir an önce barış ve istikrarın sağlanması konusunda, her türlü çabayı gösterdiklerini söylediğini bildirdi. 
     
     8.5 MİLYAR DOLARLIK KREDİ 
     Çağlayan, ABD'den sağlanacak 8.5 milyar dolarlık kredi konusuna değinirken de, şöyle konuştu 
     ''Türkiye'ye verilecek 8.5 milyar dolarlık kredi konusu da, çeşitli spekülasyonlara uğruyor. Doğrudur. Sayın Büyükelçi 8.5 milyar dolar kesinlikle bir şarta bağlı değil, Yani Türkiye'nin Irak'a asker gönderip göndermemesi, yeni tezkerenin geçip geçmemesi konusunda hiç şart yok. Ama ABD, birlik olarak Türkiye'yi yanında görmek istiyor diye ifade etti.'' Büyükelçi Edelman'ın, 8.5 milyar dolarlık kredinin normal mecrasında yürüdüğünü, bunun zaten ABD Senatosu ve ABD Kongresi'nden geçtiğini ifade ettiğini de belirten Çağlayan, Büyükelçinin önümüzdeki aylarda Türk işadamlarının da katılacağı toplantılar yapılmasını düşündüklerini söylediğini bildirdi. Çağlayan, şöyle devam etti 
     ''Hepsinden önemlisi, ekonomik işbirliğinin artırılmasına yönelik, Dünya Ticaret Örgütü çerçevesinde kotaların kalktığı 2005 yılına gelmeden neler yapılabileceği konusunda, Ekim ayında bir toplantı planlandığını, bu toplantıda konuların masaya yatırılarak ve tartışlacağını ifade ettiler.'' 
     
     SORULAR 
     Gazetecilerin, görüşmede 8.5 milyar dolarlık kredinin kullanımına ilişkin şartların gündeme gelip gelmediğine sorusu üzerine Çağlayan, bu konunun gündeme geldiğini, bununla beraber Büyükelçi Edelman'nın bu konuda bir görüş ifade etmediğini kaydetti. 
     Gazetecilerin, Ekim ayında düzenlenmesi beklenen toplantının yeri konusundaki sorusunu ise Çağlayan, ''sanıyorum ABD'de olacak'' şeklinde yanıtladı. 
     Çağlayan, toplantının, iki ülke arasındaki ekonomik işbirliğinin geliştirilmesine yönelik, heyetlerin karşılıklı biraraya gelip, serbest ticaretin, kotaların yeniden gözden geçirileceği bir toplantı olacağını kaydetti. 
     Çağlayan bir başka soruya karşılık, ''sadece tekstil diye bastırıp olayın tamamını kaybetmek tutum ve davranışı içinde olmamamız lazım. Mutlaka tekstil konusu önemli. Bununla ilgili olumlu gelişmeler olabilir'' dedi. 
     
</TEXT>
</DOC>
