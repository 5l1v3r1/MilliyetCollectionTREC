<DOC>
<DOCNO> 164762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sonspo03.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Beşiktaş'ta yüzyılın 11'i... 
</HEADLINE>
<TEXT>

     Beşiktaş, kuruluşunun 100. yılını bugün kutlarken, kulübün başkanı Serdar Bilgili, takımın 100. yılında yaşadığı şampiyonluğun herkesin hafızasında değerli bir yerde olacağını söyledi. 
     Serdar Bilgili, BJK İnönü Stadı'nda çok sayıda davetlinin katıldığı ve Yılmaz Erdoğan ile Çağla Kubat'ın birlikte sunduğu törende konuşmasına, Beşiktaş'ı 1903 yılında Serencebey'de kuran kişilerin isimlerini okuyarak başladı. 
     Bilgili, ''siyah-beyazlı kulübü 100 yıl önce Serencebey'de küçük bir köşkte 8 cesur kartalın kurduğunu'' belirterek, davetlileri, ''kurucu büyüklerin ve 100 yıl boyunca Beşiktaş aşkı ile yanıp tutuşan tüm şehitler ve merhumlar anısına saygı duruşuna'' davet etti. 
     Saygı duruşunun ardından konuşmasına devam eden Bilgili, ''Tüm protokolü bir tarafa bırakıp, bizler için en değerli olan sıfatla seslenmek istiyorum çok sevgili Beşiktaşlılar ve Beşiktaşlı dostlara hoşgeldiniz diyorum'' dedi. 
     Bilgili, herkesin hayatında Beşiktaş ile ilgili bir sürü anının bulunduğunu belirterek, şöyle konuştu 
     ''Kimimiz için, babamızın elimizden tutup BJK İnönü Stadı'na götürdüğü ilk maç, kimimiz için çarşıda yürürken o senenin en başarılı futbolcusuyla karşılaşıp, ondan imza almak, kimimiz için de şampiyon olduktan sonra formayı onurla giyerek, gururla yürüdüğümüz anılardır. Ancak bu seneki şampiyonluk Beşiktaşımızın 100. yılında yaşadığı şampiyonluk hepimizin hafızlarında en değerli yerde olacaktır.'' 100. yılda şampiyonluk yaşama sevinci yaşadıklarını kaydeden Bilgili, ''Bildiğim kadarıyla Avrupa'da, hatta dünyada bile 100. yılında şampiyon olan başka bir kulüp yok. Her zaman ilkleri yapan Beşiktaş bir kez daha uluslararası bir ilki gerçekleştirmiştir. Bizler ayrıcalıklı ve çok şanslıyız. 100. yılda böyle bir şampiyonluğu yaşama fırsatı elde ettik. İyi ki varsın Beşiktaş, iyi ki Beşiktaşlıyız'' diye konuştu. 
     Beşiktaş Kulübü'nün tüzüğünün bir maddesinden alıntı yaparak konuşmasını tamamlayan Bilgili, ''Büyük Önder Atatürk'ün hedef gösterdiği doğrultuda, zeki, çevik ve ahlaklı sporcular yetiştirmek, Türk sporuna sporcu yetiştirmek, yurtiçi ve dışında Türk sporunu başarıyla temsil etmek, gençleri spora teşvik etmek amacımız. 100 yıldır bunu yapıyoruz. En iyi şekilde dürüst bir anlayışla yapıyoruz. İnşallah bu devam edecek. Türkiye'ye ve Beşiktaş'a gönülden inandık ve inanmaya ve de hizmet etmeye devam edeceğiz. Sevgili Beşiktaşımız nice mutlu yüzyıllara'' dedi. 
     
     GECEDEN NOTLAR 

     Gecenin kokteylden sonraki bölümü, barkovizyon gösterisiyle başladı. Davetlilere, siyah-beyazlı takımın sezon içinde yaptığı maçlardan kısa görüntüler gösterildi. Davetlilerin bir bölümü, gösterim sonunda, ''Beşiktaş sen bizim her şeyimizsin'' diye tempo tuttu. 
     Törende, futbolcular ve teknik heyet ile yönetim kurulu da sahnede yer aldı. 
     Bu arada, siyah-beyazlı takımın 2002-2003 sezonunda kazandığı şampiyonluk kupası sahneye konuldu. 
     Öte yandan, Beşiktaş'ı şampiyonluğa taşıyan Mircea Lucescu, 37. evlilik yıldönümünü, takımının 100. kuruluş yıldönümünde kutladı. 
     Gece sonunda Sertab Erener ve Nilüfer birer konser verdiler. 
     
     YÜZYILIN 11'İ DE BELİRLENDİ 

     Beşiktaş'ın 100. yıl anısına taraftarlar arasında düzenlediği yüzyılın 11'i de belirlendi. 
     Ankette 3 kadro belirlenirken, altın, gümüş ve bronz madalya olarak kadrolar seçildi. 
     Ankette, Beşiktaş'ın yüzüncü yılında altın karmada, Sabri Dino, Rıza Çalımbay, Gökhan Keskin, Ali İhsan Karayiğit, Zekeriya Alp, Metin Tekin, Hakkı Yeten, Yusuf Tunaoğlu, Sanlı Sarıalioğlu, Kemal Gülçelik, Şükrü Gülesin yer aldı. 
     Gümüş kadro ise Necmi Mutlu, Recep Çetin, Vedat Okyar, Ronaldo, Vedii Tosuncuk, Nihat Kahveci, Recep Adanır, Sergen Yalçın, Hüseyin Saygun, Ali Gültiken, Feyyaz Uçar'dan oluştu. 
     Ankette bronz kadro ise şu isimlerden oluştu 
     Rasim Kara, Hristo Kostandi, Eşref Özmenç, Ulvi Güveneroğlu, Ahmet Derman, Ahmet Özacar, Mehmet Özdilek, Şeref Görkem, İbrahim Üzülmez, Güven Önüt, Daniel Amokachi. 
     Beşiktaş Kulübü Başkanı Serdar Bilgili, altın 11'de yer alan yaşayan futbolcularla merhum futbolcuların yakınlarına birer plaket verdi. 
     Bu arada, siyah-beyazlı takımın onursal başkanı Süleyman Seba'nın yüzyılın kadroları okunurken, özellikle Hakkı Yeten'in adının açıklanması sırasında duygulu anlar yaşadığı gözlendi. 

     
</TEXT>
</DOC>
