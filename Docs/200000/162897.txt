<DOC>
<DOCNO> 162897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sondun10.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bugün 13. Cuma... Batıl inancı olanlar için zor gün... 
</HEADLINE>
<TEXT>

     İngilizlerin batıl inanışına göre, ayın 13'ünün cuma gününe rastlaması ''çifte uğursuzluk'' anlamı taşıyor ve psikologlar, buna gerçekten inanan kişilere, bugün evlerinden çıkmamaları uyarısında bulunuyor. 
     Psikologlara göre, İngiltere'de çok büyük bir kesim 13 rakamından korkuyor ve 13 ile cumanın yan yana gelmesinden de büyük bir huzursuzluk duyuyor. 
     Psikolog Dr. Richard Wiseman, ''Eğer siz de ayna kırınca 7 yıl boyunca her şeyin berbat gideceğine inananlardansanız, bu günü evde geçirmelisiniz. Zira bugün sizi daha endişeli ve heyecanlı yapacak, daha kötü otomobil kullanacak, kazaların her türüne daha açık hale geleceksiniz'' dedi. 
     Böyle bir psikoloji içinde bulunan kişilerin bugün diğer kişilerle kurdukları ilişkilerde de hep olumsuz beklentiler taşıyacaklarını ve böylece toplumsal ilişkiler anlamında da gergin ve kötü bir gün geçirmelerinin kaçınılmaz olduğunu belirten Dr. Wiseman, ''Yani bugün batıl inanç sahiplerinin tümü kendi kötü şanslarını kendileri yaratacaklar'' diye konuştu. 
     Bu nedenle de bu günü ''uğursuz'' ilan eden kişilerin evden çıkmamalarının en iyi sonucun garantisi olacağını belirten Dr. Wiseman, bazı kişilerin kendilerini ''şanssız'' ilan etmekten ''mutluluk'' duyduğuna da dikkat çekerken, ''Zira bu kişiler için şanssızlık, başarısızlıklarını perdelemenin iyi bir yolu oluyor'' dedi. 
     
</TEXT>
</DOC>
