<DOC>
<DOCNO> 155081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/soneko10.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur emeklilerine aylık maaş uygulaması 1 Haziran'da başlıyor... 
</HEADLINE>
<TEXT>

     Emekli Sandığı Genel Müdürü Naci Yatbaz, memur emeklisine aylık maaş uygulamasının 1 Haziran'da başlayacağını bildirdi. 
     Yatbaz, halen 3 ayda bir verilen emekli, dul ve yetim maaşlarının aylık olarak ödenmesine ilişkin projenin ay başında yürürlüğe gireceğini söyledi. 
     Yeni sistemde isteyenlerin emekli maaşlarını aylık, isteyenlerin ise şimdiki gibi 3 ayda bir alacağını kaydeden Yatbaz, kuruma şu ana kadar aylık maaş almak için 24 bin 254'ü emekli, 4 bin 900'ü dul ve yetim olmak üzere 29 bin 154 kişinin başvurduğunu belirtti. 
     Bu kişilerin maaşlarının aylığa dönüştürüldüğünü ifade eden Emekli Sandığı Genel Müdürü, şöyle konuştu 
     ''Bize, 'Ben maaşımı aylık olarak almak istiyorum' diyenlerin işlemlerini hemen gerçekleştiriyoruz. Kendilerine de bir yazı göndererek, aylık maaşını hangi bankanın, hangi şubesinden ve hangi tarihten itibaren alacağını da bildiriyoruz. Zaten ödemelerin büyük bölümünü Ziraat Bankası yapacak. 
     Aylık maaş uygulaması 1 Haziran'da başlayacak. Bize şu ana kadar aylık maaş başvurusu yapanlardan 3 aylık maaş dönemi Mayıs sonunda bitenler, ay başından itibaren maaşını aylık olarak almaya başlayacak. 3 aylık maaş dönemi Haziran'da bitenler, doğal olarak Temmuz'da aylık maaşa geçecek.'' 
     
     HER ZAMAN DEĞİŞİKLİK YAPILABİLECEK 

     Emekli Sandığı Genel Müdürü Yatbaz, memur emeklileri ile dul ve yetimlerin, bundan sonra da maaşının 3 ay yerine aylık ödenmesi için müracaatta bulunabileceğini ifade etti. 
     Kurumun, başvuru oldukça ödeme dönemi değişikliğine gideceğini kaydeden Yatbaz, ''Burada önemli olan aylık ödemeyi tercih edenlerin, daha sonra 3 ayda bir ödemeye geçememesi koşuludur. Aylık ödemeye geçenler, bundan sonra sürekli olarak aylık maaş alacaklardır'' dedi. 
     Emekli Sandığı Genel Müdürlüğü'nün uygulamaya koyduğu, isteyene aylık maaş uygulaması için gerek dilekçe ile gerekse Emekli Sandığı Genel Müdürlüğü veya bölge müdürlüklerine bizzat ya da posta ile başvurmak gerekiyor. 
     Kurumdan emekli aylığı alanlar, ''0312 414 54 34'' numaralı Alo Emekli Hattı'nda 7 nolu seçenek ya da Emekli Sandığı'nın www.emekli.gov.tr adresiyle hizmet veren internet sayfasındaki ''Emekli işlemleri-Aylık Alma Tercihi'' bölümünü kullanarak, emekli maaşlarının aylık olarak ödenmesini talep edebiliyor. 
     Aynı şekilde emekli, dul ve yetimler, bilgi emekli.gov.tr adresinden elektronik posta göndererek de 3 ayda bir yerine her ay maaş alma alternatifini seçebiliyor. 
     Aylık ödeme işlemi, talepte bulunanların aylık almakta oldukları dönem tarihini takip eden aybaşından itibaren uygulamaya giriyor. 
     
</TEXT>
</DOC>
