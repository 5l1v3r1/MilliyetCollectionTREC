<DOC>
<DOCNO> 198868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur05.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerel seçimlerde 93 bin 322 yönetici belirlenecek 
</HEADLINE>
<TEXT>

     Seçmenler, 28 Mart 2004 Pazar günü yapılacak yerel genel seçimde, toplam 93 bin 322 yerel yöneticiyi tespit edecekler. 
     Anayasa gereği 5 yılda bir yapılan mahalli idareler genel seçiminde, yaklaşık 43 milyonu bulması beklenen seçmen, gelecek 5 yıl boyunca görev yapacak yerel yöneticileri belirleyecek. 
     Seçmenler, 16 büyükşehir, 58 büyükşehir metropol ilçe, 65 il, 792 ilçe ve 22 belde belediye başkanını seçmek üzere sandık başına gidecekler. 
     Seçmenler, söz konusu seçimde 3 bin 122 il genel meclisi üyesi ile 34 bin 75 belediye meclisi üyesini tespit etmek üzere oy kullanacaklar. 
     52 bin 929 muhtarın da tespit edileceği yerel genel seçimde, yeni kurulan 12 belediye için de oy verilecek. 
     Yüksek Seçim Kurulu'nun 12 Kasım 2003 tarihli Resmi Gazete'de yayımlanan duyurusu çerçevesinde sandık seçmen listelerinin güncelleştirilmesinin ardından, toplam seçmen sayısı da kesinleşecek. 
     3 Kasım 2002 Milletvekili Genel Seçimi'nde toplam seçmen sayısı 41 milyon 231 bin 967 olarak tespit edilmiş, bunlardan 32 milyon 646 bin 124'ü sandık başına gitmişti. 
     
</TEXT>
</DOC>
