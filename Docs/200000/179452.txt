<DOC>
<DOCNO> 179452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/spor/yercan.html </URL>
<DATE> 2003/09/01/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Rus ruleti 
</HEADLINE>
<TEXT>

   
   Çok profesyonelce düşünülmüş bir Rus oyununa kurban gitti Süreyya Ayhan'ın dünya şampiyonluğu. Altın madalyaya ulaşabilme yolunda her türlü ayrıntıyı en ince noktasına kadar düşünen atletimiz finalde iki Rus'un koştuğunu ya unutmuş, ya da kendisine aşırı güvendiğinden dolayı önlemini almamıştı. 
   Startla birlikte klasik çıkışını yaptığında Rus atletler de planlarını piste sürdüler. İlk metrelerden itibaren Ayhan'ın peşine takılan Rus Yelena Zadorozhnaya atletimizin kopmasına izin vermedi. Yarışta istediği havayı ve ortamı yakalayamayan Süreyya Ayhan bu inatçı takip sonrasında temposunu düşürdü. İkinci turda arka grubun da yetişmesi ile birlikte alışık olmadığı bir ortamın içine düşen Ayhan, üçüncü turda bir ara üçüncülüğe kadar geriledi. Atletimizin motivasyonunu bozma görevini başarıyla yerine getiren Zadorozhnaya, yorgun düşüp temposunu yitirirken, bu kez planın ikinci bölümü devreye girdi. Finaldeki diğer Rus atlet Tatyana Tomashova, son 300 metreye girilirken ileriye fırladı ve birden tempoyu yükseltmeye başladı. Bunu hesaba katmayan Süreyya Ayhan'ın karşı atakları son 50 metrede son buldu ve Rus atlet rahatlıkla finişe girdi. 
   Altın madalya hayalleri kurarken büyük şok yaşadığımız Paris'te tek tesellimiz Dünya Şampiyonası gibi bir organizasyondan bir ilki başararak gümüş madalya çıkarabilmek oldu. Kısacası Paris gümüşle kapandı, altın Olimpiyat'a kaldı. 
   
   
</TEXT>
</DOC>
