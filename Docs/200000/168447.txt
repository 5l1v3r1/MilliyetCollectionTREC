<DOC>
<DOCNO> 168447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/yazar/pulur.html </URL>
<DATE> 2003/07/10/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
İkinci şamar... Üçüncü ne zaman 
</HEADLINE>
<TEXT>

     Amerikalılar, Türk askerlerini esir alıyor, ite, kaka Bağdat'a gönderiyor, biz yazı yazmıyoruz. 
     Niye 
     "İkinci şamar"ın tepkisini bekliyorduk da ondan... 
     
     "Birinci şamar"ı geçtiğimiz mayıs ayında yemiştik. 
     ABD Savunma Bakanı Wolfowitz bir sömürge valisi edasıyla, hata yaptınız diyor. Özür dileyin diyor. Bir daha böyle haltlar karıştırmayın diyor, ordunun da tutumunu eleştiriyor, iyi liderlik yapamadı diye... 
     
     BİZ, bunu "ulusal onurumuzun suratında patlayan bir şamar" olarak görüyor ve ibret olsun, diye eski bir olayı anlatıyorduk. 
     
     BİRİNCİ Cihan Savaşı'nda Filistin cephesinde esir düşen Türk subay ve askerlerini getiren gemi Galata rıhtımına yanaşır... 
     Bundan sonrasını Kurtuluş Savaşı subaylarından Rahmi Apak anlatır 
     "Vapurun rıhtıma yanaşması ile birlikte, bir İngiliz subayının yanında vapura girmiş ve sırtında bir İngiliz elbisesi taşıyan İstanbullu genç bir Ermeni, esir arkadaşlarımızdan birisine Ulen neye acele ediyorsun diye bağırdıktan sonra suratına şiddetli bir şamar attı. Dikkat ettim, etraftaki yüzlerce Türk esiri bu şamarı kendi suratlarına yemişler gibi irkildiler. Ben şahsen, bu şamarın, kendi yüzümden bir ateş çıkarır gibi olduğunu duydum. Eyvah, biz esir kaldığımız düşman memleketinde bile böyle hakaretler görmedik. Biz bu vatanda nasıl yaşayabiliriz diye düşündüm ve titredim. 
     Halbuki birçok arkadaşlar gibi, ben de, Trakya'daki kasabama çekilerek kendime yeni bir hayat kurmak fikrinde idim. Bu düşüncemin sakat olduğunu derhal anladım ve orada, İngiliz vapurunun içinde, dışarı çıkmak için ayakta beklediğim zamanda, derhal Anadolu'ya geçip tekrar silaha sarılmak kararını verdim." 
     
     ŞİMDİ, niçin beklediğimizi anladınız mı 
     Acaba kaç kişi, o gün Rahmi Apak ve arkadaşlarının tepkisini bugün duydular, kaç kişi bu tepkilerini dışa vurdular, onlar gibi kendilerini sorguladılar 
     Bunu görmek istedik... 
     Heyhat 
     Hazreti İsa'ya dönmüşüz, şamarı yiyince öbür yanağımızı çeviriyoruz. 
     "Amerika'ya nota verdiniz mi " sorusuna "Bu müzik notasına benzemez " diyen bir Başbakan'ın ülkesi, daha nice şamarlar yer... 
     
     NAZIM Hikmet'i hatırlamaz mısınız 
     "Koyun gibisin kardeşim gocuklu celep kaldırınca sopasını sürüye katılıverirsin hemen ve adeta mağrur koşarsın salhaneye Dünyanın en tuhaf mahlukusun yani hani derya içre olup deryayı bilmeyen balıktan da tuhaf. Ve bu dünyada bu zulüm senin sayende Ve açsak yorgunsak, alkan içindeysek eğer ve hala şarabımızı vermek için üzüm gibi eziliyorsak kabahat senin - demeğe de dilim varmıyor - kabahatin çoğu senin, canım kardeşim." 
     
     DÜZELTME - Kars'ın Ruslara verilişi "1293 Harbi"nden sonradır 1923 tarihi, dizgi yanlışıdır. 
     
     

</TEXT>
</DOC>
