<DOC>
<DOCNO> 196206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur48.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan "Tılsım milli görüştedir" 
</HEADLINE>
<TEXT>

     SP Genel Başkanı Necmettin Erbakan, ''Tılsım milli görüştedir. Milli görüş gömleğini çıkartır, Amerikan çuvalını giyersen, işte bunlar gibi olursun'' dedi. 
     Erbakan, partisinin Bursa il teşkilatınca Kestel Gülseven Düğün Salonu'nda düzenlenen iftar yemeğine katıldı. 
     Çok sayıda partilinin de katıldığı iftar yemeğinin ardından, SP'nin kesinleşen merkez, ilçe ve belde belediye başkan adayları tanıtıldı. 
     Erbakan, yaptığı konuşmada, hükümet oldukları dönemde önemli işler başardıklarını, Kıbrıs zaferinin kazanıldığını, ağır sanayi hamlesi başlattıklarını söyledi. 
     Ağır sanayi hamlesi yaparken IMF'den bir kuruş borç almadıklarını, 2 sene içinde 200 tesisin temelini attıklarını, bunların 70 tanesini de bitirdiklerini anlatan Erbakan, ''Biz bu hamleleri yaparken, IMF'ye köle olalım, vergi koyalım demedik. Tam tersine IMF'yi kahve ısmarlayıp gönderdik, 50 milyar dolarlık bütçeye, 35 milyar ek koyduk. 54. Hükümet'te denk bütçe yaptık. 100 alan memura 250 verdik'' diye konuştu. 
     Erbakan, mevcut hükümetin ise 15 milyon işsize 1 milyon ilave ettiğini öne sürerek, şöyle devam etti 
     ''Hükümetin açıkladığı bütçe, halkı sömürüp, götürüp faize vermektir. 146 trilyonluk bütçe. 46 trilyonu açık, yok. Geriye kalan 66 trilyon faiz. Geriye kalıyor 34 trilyon. 77 milyon milyonluk Türkiye'ye 34 trilyon ile yani 20 milyar dolarla hizmet olur mu 16 yeni vergi icat ettiler. Para bulamıyorlar, vergisi verilen arabadan bir vergi daha alıyorlar. 
     Tılsım milli görüştedir. Milli görüş gömleğini çıkartır Amerikan çuvalını giyersen, işte bunlar gibi olursun. Cumhuriyet tarihinin bir döneminde hiçbir zaman Türkiye 40 milyar dolar borçlanmadı. Türkiye 280 milyar borca girdi. Böyle giderse borç iki sene sonra 500 milyar dolar, 4 sene sonra 1 trilyon dolar olacak.'' 
     
</TEXT>
</DOC>
