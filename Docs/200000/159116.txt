<DOC>
<DOCNO> 159116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sontur30.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab Erener'e İstanbul'da müthiş ilgi... 
</HEADLINE>
<TEXT>

     48. Eurovision Şarkı Yarışması'nda seslendirdiği '''Every Way That I Can'' adlı şarkı ile Türkiye'ye birincilik kazandıran Sertab Erener ile ekibi, İstanbul'a geldi. 
     TRT İstanbul Bölge Müdürü Orhan Ertanhan ve şarkının bestecisi ve söz yazarı Demir Demirkan tarafından karşılanan Erener ve ekibine, Atatürk Havalimanı çalışanları tarafından çiçekler sunuldu. 
     VIP Salonu'nda basın toplantısı düzenleyen Erener, yarışma nedeniyle 20 günü aşkın süredir yurtdışında olduklarını belirtti. Koreografi için bir süre Viyana'da çalıştıklarını ve buradan Letonya'ya geçtiklerini anlatan Erener, ''deli gibi'' çalıştıklarını ve yarışmadan önceki 2 günün provalarla geçtiğini ifade etti. 
     Yarışmaya kadar kendisini konser verecekmiş gibi hissettiğini belirten Erener, ''Bir tek yerde gerçeklerle yüz yüzeydim. Puanlama sırasında, bir yarışmada olduğumu anladım'' dedi. 
     Bir ara birincilik umudunu kaybettiğini ve Demir Demirkan'ı arayarak, ''Galiba kaybediyoruz'' dediğini belirten Erener, ''Ama o, hiç umudunu kaybetmedi'' diye konuştu. 
     Erener, puanlamanın son iki turunda çok büyük heyecan yaşadığını ifade ederek, ''Heyecandan insan hatırlamazmış. Onu da deneyimlemiş oldum. Bize enerjisiyle destek veren Türk halkına çok teşekkür ediyorum'' dedi. 
     Yarışmada aldığı sonucun kariyerini çok pozitif etkileyeceğini ve şarkının Güney Amerika'dan Avustralya'ya dünyada dolaştığını ifade eden Erener, ''Ama önemli olan tek şarkılık star olmadan devam etmek'' diye konuştu. 
     
     ''ÖNÜMÜZDEKİ YIL DAHA ZORLU OLACAK'' 

     Erener, yarışmanın gelecek yıl Türkiye'de yapılacağını hatırlatarak, ''Önümüzdeki yıl daha zorlu olacak. Hepimizin çok çalışması lazım'' dedi. 
     Motivasyonunun bozulmaması için yarışma öncesi şarkının İngilizce sözleri nedeniyle yapılan eleştirileri takip etmediğini vurgulayan Erener, bu nedenle TBMM'ye soru önergesi veren Samsun milletvekili Suat Kılıç'ın bugün kendisini arayarak başarılarını kutladığını söyledi. 
     Erener, ''Tüm meselenin başlangıcında iki kahraman var. Bülent Varol ve Yücel Yener. Onlar bu konuda startı verdi. TRT'deki tüm ekiple zaman zaman boğuştuk, zaman zaman seviştik. Ama bu işi başardık. TRT'deki herkese çok teşekkür ediyorum'' diye konuştu. 
     
     CUMHURBAŞKANI, TBMM BAŞKANI VE BAŞBAKAN'A ZİYARET 

     Demir Demirkan ile yarın Ankara'ya gideceğini belirten Erener, Cumhurbaşkanı Ahmet Necdet Sezer, TBMM Başkanı Bülent Arınç ve Başbakan Recep Tayyip Erdoğan ile görüşeceğini, akşam da Hilton Oteli'nde düzenlenecek kutlamaya katılacaklarını bildirdi. 
     Yarışma sonrası sanatçı dostlarının gönderdiği mesajlarla telefonunun kilitlendiğini de belirten Erener, ''Özellikle benim için çok özel yeri olan Sezen Aksu, sabahın 08.30'unda beni oturup ağlattı. Çok güzel bir mesaj atmıştı'' dedi. 
     Erener, Aksu ile daha sonra telefonla görüştüklerini ve kendisine, ''Hayatımın en güzel anlarından birini yaşattığın için teşekkür ediyorum'' dediğini ifade etti. 
     
     TRT İSTANBUL BÖLGE MÜDÜRÜ ERTANHAN 

     TRT İstanbul Bölge Müdürü Orhan Ertanhan da, Eylül ayında TRT Yönetim Kurulu'nun aldığı bir kararla bu yıl ilk kez Eurovision'a bir yarışmayla değil, Türkiye'yi dört dörtlük temsil edeceklerine inandıkları bir sanatçının seçimi ile katılmaya karar verdiklerini ifade etti. 
     Sanatçı tercihlerini Sertab Erener'den yana kullandıklarını ve bu yıl ilk kez yarışmaya İngilizce sözleri olan bir şarkıyla katıldıklarını hatırlatan Ertanhan, bu kararın çok eleştirildiğini belirterek, ''Tercihimiz ve kararımızın haklı çıkmasının gururunu yaşıyoruz'' dedi. 
     Ertanhan, alınan başarının Avrupa Birliği'ne giden yolda Türkiye'nin hedefine ulaşmasına da katkı sağlayacağını sözlerine ekledi. 
     Basın toplantının ardından Erener ve ekibi, VIP Salonu'nun önünden üzeri açık otobüse bindi. Kendisini bekleyenlerin ''Türkiye seninle gurur duyuyor'' sloganlarıyla karşılanan Erener, Taksim'de yapılacak kutlamaya katılmak üzere buradan hareket etti. 
     
</TEXT>
</DOC>
