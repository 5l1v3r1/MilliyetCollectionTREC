<DOC>
<DOCNO> 155324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun41.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush ile Blair Nobel Barış ödülüne layık gösterildi 
</HEADLINE>
<TEXT>

     Norveçli bir milletvekili, ABD Başkanı George Bush ve İngiltere Başbakanı Tony Blair'i, Irak konusundaki tutumları nedeniyle 2004 Nobel Barış Ödülü'ne aday gösterdi. 
     Verdens Gang gazetesinin haberine göre, İlerleme Partisi'nden milletvekili adayı olarak Parlamento'ya giren ve şu an bağımsız milletvekili olan Jan Simonsen, Bush ve Blair'in Irak'a karşı savaş başlatılması kararını BM'nin desteği olmadan alma cesareti gösterdikleri için ödüllendirilmeleri gerektiğini söyledi. 
     Simonsen, ''Bu savaşın çok fazla kişinin hayatının kurtulmasını sağladığına şüphe yoktur. Ortadoğu'daki muhtemel faciayı önledi. Saddam, kitle imha silahlarını geliştirmeyi başarsaydı, bölgede 5-6 yıl içinde meydana gelecek büyük bir felakete tanıklık edebilirdik'' dedi. 
     Her ülkenin bakanları, milletvekilleri, Nobel ödüllü kişiler ve bazı profesörlerden oluşan binlerce kişi, istedikleri örgüt ya da şahısları Nobel ödülüne aday gösterebiliyor. 
     Bu yılın Nobel Barış ödülü adayları için başvuru tarihinin dolması nedeniyle Simonsen, Blair ile Bush'u 2004 Nobel barış ödülü için aday gösterebildi. 
     
</TEXT>
</DOC>
