<DOC>
<DOCNO> 165966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/siyaset/siy05.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır’a AB denetimi 
</HEADLINE>
<TEXT>

     FERİT ASLAN Diyarbakır DHA 

     Uyum yasalarının uygulanmasını yerinde görmek için Diyarbakır’da bulunan Danimarka Parlamentosu AB Komisyonu Başkanı Claus Larsen Jensen, askerin siyaset üzerindeki rolünün açık bir sorun olduğunu belirterek "Hükümet sorunu AB kriterlerine göre çözümlenmesi gerektiğini biliyor" dedi. Danimarka Parlamentosu AB komisyonu üyelerinin Büyükşehir Belediye Başkanı Feridun Çelik’i ziyaretinden sonra izlenimlerini aktaran Jensen, hükümetin AB için yasama konusunda elinden geleni yaptığını söyledi. Uyum konusundaki uygulamanın önemli ve zor olduğunu kaydeden Jensen, "Hükümet bunu görüyor. Siyasi kriterler değerlendirildiğinde bu bölge çok önemlidir. Bunun nedeni de Kürt sorunudur" diye konuştu. Askerin siyaset üzerindeki rolü sorusu üzerine Jensen şöyle devam etti "Bu açık bir sorundur. AB’ye hazırlık sürecinde gündemin tepesindeki bir maddedir. Hükümet, sorunu AB kriterlerine göre çözümlenmesi gerektiğini biliyor. Siyasi kriterlere uyum Türkiye’nin inisiyatifindedir." 
     

</TEXT>
</DOC>
