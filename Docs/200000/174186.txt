<DOC>
<DOCNO> 174186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/yazar/tamer.html </URL>
<DATE> 2003/08/07/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Tarkan ve Sertab'a Avrupa'dan telif yolu açılıyor 
</HEADLINE>
<TEXT>

   Yayınımız üzerine Dışişleri Bakanlığı, Roma Sözleşmesi'nin 8 yıldır tamamlanamayan çevirisini 2 hafta içinde Başbakanlığa gönderdi 
      İcracı Sanatçılar, Fonogram Yapımcıları ve Yayın Kuruluşlarının Korunmasına Dair Roma Sözleşmesi'nin çevirisi 8 yıldan beri tamamlanmadığı için, Tarkan ve Sertab gibi şarkıları yurtdışında çalınan sanatçılarımız milyonlarca dolarlık telif haklarından mahrum kalıyorlardı. 
   Hukuki prosedür gereği çeviriye son noktanın Dışişleri Bakanlığı tarafından konularak Başbakanlığa sevkedilmesi gerekiyordu. 
   Sertab'ın Eurovision'da ipi göğüslemesinden sonra Türk sanatçıların Avrupa'daki telif hakları konusu daha da aciliyet kazanmıştı. 
   15 Temmuz günü bu köşede konuyu gündeme getirirken değinmedik, ama araştırmalarımız sırasında görüşlerine başvurduğumuz Dışişleri Bakanlığı sözcüsü Hüseyin Diriöz, bizim de devreye girmemizin süreci hızlandıracağını ve çevirinin 2 hafta içinde tamamlanabileceğini bildirdi. 
   Tatil dönüşü kulaklarıma inanamadım. 8 yıldır sürüncemede kalan telif haklarının çevirisine ilişkin Roma Sözleşmesi, gerçekten de Diriöz'ün dediği gibi, bizim yazıdan tam 15 gün sonra, 31 Temmuz günü Dışişleri Bakanlığı tarafından Başbakanlığa sevkedilmiş. 
   Bundan sonraki adım ise Roma Sözleşmesi'nin önce Bakanlar Kurulu'na, oradan da Cumhurbaşkanı'na gönderilmesi ve son olarak da Resmi Gazete'de yayınlanarak yürürlüğe girmesi. Araya tatil de girdiği için sözleşmenin bir ay içinde yürürlüğe gireceği belirtiliyor. 
   Aslında 24 Temmuz'da yürürlüğe giren "Avrupa Birliği Müktesebatı'nın üstlenilmesine ilişkin Türkiye Ulusal Programı"nda, Roma Sözleşmesi'nin Eylül 2003'te Bakanlar Kurulu'na getirilmesi AB'ye taahhüt edilmişti. Ama 8 yıldır süren bu bürokratik direnişin kırılacağı pek umulmuyordu. 
   Ulusal Program'ın "Şirketler Hukuku" bölümünde açılan Fikri Mülkiyet Hakları altbaşlığındaki takvime uyulma sorunu da böylelikle ortadan kalkmış oldu. 
   
      Saksıda sebze - meyve yetiştirme dersleri    Tatil öncesinde okurlarımızın da katkısıyla, tarımda Türkiye'nin yeni stratejileri üzerine fikir jimnastiği yapmıştık. Tatil dönüşü postadan aşağıdaki fotoğraf ve ekteki anlamlı satırlar çıktı. 
   İstanbul Feneryolu'ndan yazan ismi bizde saklı emekli ziraatçi okurum, okullarda meyve sebze yetiştirme projeleri uygulanmasını öneriyor 
   "Yazınızda bahsettiğiniz saksıda meyve - sebze yetiştirmeyi 15 yıldan beri balkonumda hobi olarak sürdürüyorum. Sunduğum fotoğraflarda da görüldüğü gibi ürün de alıyorum. Ancak bunun ekonomik değerinden çok, duygusal ve eğitsel değeri önemli. Son yıllarda topraksız tarım konusunda önemli çalışmalar yapıldığını da bilgilerinize sunmak isterim. 
   Sayın Tamer, asıl üzerinde durmak istediğim saksıda meyve ve sebze yetiştirme işinin, bir eğitim olayı olarak ele alınması yönüdür. Bugünün çocukları sebze ve meyveyi dalında değil de, ancak manavlarda ve pazarlarda görebilmektedir. Oysa okullarda bir meyve ve sebze yetiştirme projesi uygulanabilir ki bu 
   1 Çocukların doğa sevgisini, doğayı koruma güdüsünü fevkalade geliştirir. 
   2 Kendi yetiştirdiği bitkiyi koruyan çocuk, tüm bitkileri hatta tüm canlıları da sever, korur. 
   3 Çocuk bir şey üretme - yetiştirme, ürün alma zevkini tadar, kendine olan güveni artar. 
   4 Çocuk, bir bitkinin nasıl yetiştiğini, nasıl meyve verdiğini gün - gün izler. Yetiştirdiği bitkinin çiçek açmasını, döllenmesini, meyve bağlamasını, ilaçlanmasını, gübrelenmesini, hasadını görür, öğrenir, yaşar. 
   Bu konuda belediyelerin de önemli katkılar sağlayabileceğini düşünüyorum." 
   
      
   
</TEXT>
</DOC>
