<DOC>
<DOCNO> 189372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur20.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlar iş bırakacak... 
</HEADLINE>
<TEXT>

     8. Pratisyen Hekimlik Kongresi'nde doktorlar, Sağlık Bakanlığı bütçesinin TBMM Sağlık, Aile, Çalışma ve Sosyal İşler Komisyonu'nda görüşüleceği gün hastanelerin acil servislerinde hizmetin durdurulmaması kaydıyla grev yapma kararı aldı. 
     Antalya Belek Pine Beach Otel'de düzenlenen 8. Pratisyen Hekimlik Kongresi'nde Türk Tabipleri Birliği TTB Merkez Konseyi Başkanı Füsun Sayek'in başkanlığında ''Özel Bir Dönemi Birlikte Yaşama Çağrısı'' başlıklı bir oturum düzenlendi. 
     Oturumda konuşan Sayek, Türkiye'de 90 binin üzerinde hekimin günde 500 bin hastaya baktığını, hekimlerin çok çalışıp az kazandığını ve giderek tükendiklerini iddia etti. 
     Sağlık Bakanlığı'nın Sağlıkta Dönüşüm Projesi'nin hekimlik yapmayı zorlaştıracağını kaydeden Sayek, ''Zaten, hekimlik ortamını çok zorlayan bir bakan vardı. Hükümet değişti, hepimizi şaşkınlığa uğratan pekçok yeni konu ortaya çıktı'' dedi. 
     Sağlıkta Dönüşüm Projesi kapsamında uygulamaya konulan performansa dayalı döner sermaye sistemi ile hekimlerin iş yapamaz hale geldiğini, sağlık ocaklarının ''ticarethaneye dönüştüğünü'' ileri süren Füsun Sayek, pratisyen hekimlerin reçete yazmalarının bile kısıtlandığını söyledi. 
     SSK-Sağlık Bakanlığı hastanelerinin ortak kullanımına ilişkin protokolle de sağlık ocaklarının ''sevk ocakları'' haline geldiğini belirten Sayek, ''Bu protokol, sağlık ocaklarına yük olmaktan başka bir işe yaramadı'' diye konuştu. 
     
     ''GÖREVE, GREVE''... 
     Uygulamaya konulan Sözleşmeli Personel Yasası ile de sağlık çalışanlarının iş güvencesinin ortadan kalkacağını savunan Sayek, bundan sonra bu uygulamalara ''dur'' diyebilmek için sürekli hareket halinde olacaklarını belirtti. 
     Sayek, ''Hekimler, grev yapamaz diye birşey yok. Artık başka çaremiz kalmadı. Bu kış işi bırakmak dahil ciddi eylemler yapacağız'' dedi. Sayek, tüm illerdeki hekimlere TTB olarak ''Göreve-Greve'' çağrısı yaptıklarını, şu ana kadar 20 bin doktorun grevi desteklediğini bildirdi. 
     Sağlık Bakanlığı bütçesinin TBMM Sağlık, Aile, Çalışma ve Sosyal İşler Komisyonu'nda ele alınacağı gün iş bırakacaklarını kaydeden Füsun Sayek, tüm hekimlerden çağrılarına olumlu yanıt geldikten sonra iş bırakma süresinin belirleneceğini söyledi. 
     İzmir Tabip Odası Genel Sekreteri Mustafa Vatansever de, hekimlerin bu gidişe artık ''dur'' demesi gerektiğini ifade ederek, ''Bu kış çok soğuk geçecek. Kışa hazırlığınızı iyi yapın'' diye konuştu. 
     Oturuma katılan hekimler de, teker teker söz alarak sorunlarını dile getirdiler ve yapılacak eylemler konusunda önerilerde bulundular. Bazı hekimler, grevin gerçekleştirileceği gün tüm özel muayenehanelerin de kapatılması önerisini yaptılar. 
     8. Pratisyen Hekimlik Kongresi, 19 Ekim Pazar günü sona erecek. 
     
</TEXT>
</DOC>
