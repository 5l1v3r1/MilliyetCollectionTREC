<DOC>
<DOCNO> 191545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sondun05.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş muhalefete meydan okudu Kazanamayacaksınız 
</HEADLINE>
<TEXT>

     KKTC Cumhurbaşkanı Rauf Denktaş, KKTC'de 14 Aralık'a yapılacak milletvekilliği genel seçimini muhalefetin kazanamayacağını belirterek, ''Çünkü halkımızı biliyoruz'' dedi. 
     Denktaş, Kanal D televizyonunda yayınlanan ''Teke-Tek'' programında Fatih Altaylı'nın sorularını yanıtladı. Konuşmasında KKTC'de yapılacak seçimlere değinen Denktaş, şunları kaydetti 
     ''Seçimi muhalefet kazanmayacak. Bunun garantisini veriyoruz. Çünkü halkımızı biliyoruz. Sayın muhalefet liderlerinin söylemleri ve söyledikleri işte orada. Okudukça aklı başına geliyor bunlara inananların. Amerika, İngiltere ve AB bu kadar üzerimize gelip de bize baskı yaptıkça da halk diriliyor. Bunun bir nedeni var. Ters tepiyor. Nedeni herhalde hayrımıza değil diyor.'' Denktaş, Annan planının yabancılar tarafından hazırlanan, gökten inme bir plan ve binlerce sayfasının eksik olduğunu belirterek, böyle bir planı referanduma sunamayacağını kaydetti. Denktaş, iki tarafın da planda değişiklikler istediğini, böyle bir planı referanduma sunmanın ne faydasının olacağını sordu ve planın referanduma sunulacak duruma gelmediğini vurguladı. 
     Görüşmelere devam ederken muhalefet tarafından ''altının oyulduğunu'' anlatan Denktaş, ''Bu şekilde nereye varmak istiyorlar'' ifadesini kullandı. 
     Barış istediklerini, Avrupa Birliği'ne girmek istediklerini, ancak Rum'un peşinden gitmeyeceklerini kaydeden Denktaş, Rum kesiminin Avrupa Birliği'ne üye olacağı 1 Mayıs 2004'ten sonra da yollarına devam edeceklerini belirtti. 
     Büyük bir oyun ve tehditle Kıbrıs'ın Girit yapılmak istendiğine işaret ederek, ''Girit gibi mezarlarımızın üzerlerinde dans edecekler'' diyen Denktaş, Kıbrıs Türkünün Türkiyesiz olamayacağının altını çizdi. 
     Geçmişte yapılan hatalara rağmen, KKTC'de önemli gelişmeler olduğunu anlatan Denktaş, Anadolu'dan KKTC'ye su geldiği zaman daha da bir canlanma olacağını söyledi. 
     
</TEXT>
</DOC>
