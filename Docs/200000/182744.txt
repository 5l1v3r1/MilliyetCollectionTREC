<DOC>
<DOCNO> 182744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur30.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Bugün seçime girsek daha kuvvetli şekilde iktidara geliriz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AK Parti'nin seçimlere bugün girmesi durumunda daha kuvvetli bir şekilde iktidara geleceğini söyleyerek, hızını almış bir Türkiye'nin önüne engel çıkartılacağı kanaatinde olmadığını kaydetti. 
     Gül, Gürcistan dönüşü gazetecilerin Yüksek Seçim Kurulu'nun YSK seçimin iptaline ilişkin alabileceği bir kararın hatırlatılması üzerine, 3 Kasım seçimlerinde DEHAP'a verilen oyların sahte olmadığını, bunların gerçek oy olduğunu kaydetti. YSK'nın konuyu en iyi şekilde değerlendireceğinden emin olduğunu söyleyen Gül, eğer DEHAP'ın oyları sahte olsaydı, durum o zaman farklı olurdu. Ama AK Parti seçimlere bugün girseydi, daha kuvvetli bir şekilde iktidara gelirdi'' diye konuştu. 
     Gül, erken seçim diye bir şeyin söz konusu olmadığını da belirterek, buna ihtiyaç olmadığını, iktidara geldiklerinden beri geçen dönemde enflasyonun düşürüldüğünü ve birçok kanunlar yapıldığını hatırlattı. 
     ''Türkiye'nin karışmasına, yeniden suni tartışmalara girilmesine izin vermeyiz'' diye konuşan Gül, hızını almış ve yoluna koyulmuş bir Türkiye'nin önüne engel çıkartılacağı kanaatinde olmadığını söyledi. Gürcistan ziyareti sırasında en son gittiği Özel Demirel Koleji'nin Fethullah Gülen'in okulu olduğu yönündeki yorumların hatırlatılması üzerine, Gül şunları söyledi 
     ''Bunu ne sordum, ne de araştırdım. Önemli olan, bu okula bir Türk cumhurbaşkanının ismi verilmiş. Kendisi bu okulu ziyaret etmiş. Deftere takdirlerini yazmış. Şevardnadze de bu okulu ziyaret etmiş. Ve okul Milli Eğitim Bakanlığı'nın kontrolü altında.'' 
     
     TÜRKİYE-İRAN İLİŞKİLERİ 
     Başbakan Recep Tayyip Erdoğan'ın İran ziyaretinin ABD'nin Ankara Büyükelçisi Eric Edelman'ın telkinleri doğrultusunda ertelendiğine ilişkin haberlerin hatırlatılması üzerine de Gül, bunun doğru olmadığını, böyle bir ziyaretin söz konusu olduğunu, ancak net bir tarihin belirlenmemiş olduğunu söyledi. 
     İran'ın Türkiye'nin komşusu olduğunu hatırlatarak, iki ülke arasında güvenli ve tarihi bir sınır bulunduğunu söyleyen Gül, ''Her ülkenin rejimi kendine aittir. Kimse iç işine karışamaz'' diye konuştu. 
     Gül, İran Cumhurbaşkanı Muhammed Hatemi'nin gelecek dönemde Türkiye'yi ziyaret edeceğini belirterek, şunları kaydetti 
     ''Terörle mücadelede İran'la aramızda önemli bir işbirliği var. Bu işbirliğini zamanla daha da artıracak adımlar söz konusu olabilir. Dolayısıyla Türkiye-İran ilişkilerine önem veriyoruz.'' Bir gazetecinin KADEK'i İran'ın da terör örgütü olarak tanımadığını hatırlatması üzerine Gül, ''Doğru, ama beklentimiz odur ki, yakın bir sürede bu da gerçekleşir. 
     
</TEXT>
</DOC>
