<DOC>
<DOCNO> 170284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur25.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Teröristlere imkan verilmezse, Kuzey Irak'ta olmayız" 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Irak'ta terörist grupların faaliyette bulunmasına izin verilmemesi durumunda, Türk askerinin orada bulunma gerekçesinin gereksiz hale geleceğini söyledi. 
     Gül, bakanlığa gelişinde gazetecilerin, ''Türkiye ile ABD arasında Türk askerinin kuzey Irak'tan kademeli olarak çekilmesine ilişkin görüş birliğine varıldığı'' haberlerini bir kez daha hatırlatmaları üzerine, ''Söylenenler doğru değil. Bizim orada bulunuş gerekçemizi tüm dünya biliyor'' diye konuştu. 
     Irak'ın toprak bütünlüğünü savunan bir ülke olarak Türkiye'nin, başka bir ülkede asker bulundurmayı hiçbir zaman istemediğini ifade eden Gül, şöyle devam etti 
     ''Ama Irak tamamen kontrol altına alınırsa, oradaki teröristlere imkan verilmezse, oranın otoritesi terör listesindeki organizasyonla başa çıkarsa, tabii ki orada bulunuş gerekçemiz gereksiz hale gelir. Dolayısıyla, oradaki terör örgütü var olduğu sürece Türk Silahlı Kuvvetleri, Türkiye de üzerine düşeni yapacaktır.'' Gül, ABD Savunma Bakanı Donald Rumsfeld'in Başbakan Recep Tayyip Erdoğan'a gönderdiği mektuba ilişkin basında yer alan farklı değerlendirmelerin hatırlatılması üzerine, konuya ilişkin gerekli açıklamaların dün yapıldığını söyledi ve polemiklere girilmemesi gerektiğini belirtti. 
     
     7.UYUM PAKETİ 
     Gül, 7. uyum paketine Genelkurmay'dan bazı itirazlar geldiğine ilişkin haberlerle ilgili bir soru üzerine, süreç içinde tüm kurumların görüşlerin alındığını, bu görüşlerin değerlendirileceğini kaydetti. 
     Gül, Kosova'da bir Türk askerinin Alman askerleri tarafından darp edildiği haberlerine ilişkin olarak da, ''Olaylar oluyor, olayların üzerine gidiliyor'' diye konuştu. 
     
</TEXT>
</DOC>
