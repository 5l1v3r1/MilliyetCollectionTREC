<DOC>
<DOCNO> 196689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/ekonomi/eko05.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uzanlar 2004 yatırımının yarısını götürdü' 
</HEADLINE>
<TEXT>

   Adalet Bakanı Çicek, İmar Bankası yolsuzluğu faturasının ağır olduğunu söyledi 
      EKONOMİ SERVİSİ 
   
   Adalet Bakanı Cemil Çiçek, Uzan Grubu'nun İmar Bankası yolsuzluğu ile 2004 yılında yapılacak yatırımların yarısını yok ettiğini söyledi. İstanbul Sanayi Odası'nın kasım ayı meclis toplantısına katılan Adalet Bakanı Cemil Çiçek, Türkiye'nin önündeki en büyük sorunun yolsuzluklar olduğunu belirterek "Bugüne kadar beni ziyarete gelen 42 tane yabancı heyetin birinci ya da ikinci sorusu hep Türkiye'deki yolsuzluklar oluyor. Bu da yabancı sermayenin ülkeye gelmesindeki engellerden biridir" dedi. 
   
   'IMF'nin istediği olmaz' 
   Çiçek, Uzan Grubu'nun İmar Bankası'ndan yarattığı yolsuzlukları işaret ederek "2004 yılı bütçesinde yatırımlar için ayrılan ödenek miktarı 9 katrilyon lira. Son zamanlarda bir grubun neden olduğu yolsuzluk rakamı ise bu yatırım ödeneğinin yarısı kadar. Yani 2004 yılı yatırımlarının yarısı şimdiden gitti demektir" diye konuştu. Yolsuzlukla mücadele etmek için yolsuzluğa bulaşmamak gerektiğini söyleyen Çiçek, "Bu konuda ilk görev siyasetçiye düşüyor, yani yolsuzlukla mücadele eden siyasetçinin de yolsuzluğa bulaşmaması gerekir" dedi. 
   Dün Devlet Bakanı Ali Babacan'la da bir araya gelen Çiçek "IMF'nin, Hazine'nin batık bankalardan alacaklarının tahsili amacıyla hazırlanan yasa tasarısında değişiklik yapılmasını istediği konuşuluyor. Bunun için mi bir araya geldiniz " sorusuna "IMF'nin isteği olmaz. Neyi hedef aldıysak gereğini yaparız" yanıtını verdi. 
   
   
</TEXT>
</DOC>
