<DOC>
<DOCNO> 167061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun20.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Türkiye ABD'ye Irak için yardım önerdi... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin, Irak'ın yeniden yapılanması konusunda ABD'ye yardım önerdiğini, Washington'dan yanıt beklediğini söyledi. 
     Çalışma ziyareti için Londra'da bulunan Gül, Financial Times'a verdiği demeçte, Irak'taki durumun giderek bozulduğunu, Türkiye'nin bundan üzüntü ve kaygı duyduğunu belirtti. 
     Irak'ta sorunun yalnızca güvenlik olmadığını kaydeden Gül, ABD ve İngiltere'nin sadece güvenlik konusu üzerine yoğunlaşmalarının hata olacağını vurguladı. 
     Gül, ''Şu anda Irak'ta elektrik, temiz su, telefon ve gaz yok. İş hayatı durmuş vaziyette'' dedi. 
     Gül, bu hizmetlerin bir an önce verilmesi için 2 hafta önce ABD'ye yardım önerdiklerini, ancak henüz Washington'dan bir yanıt alamadıklarını ifade etti. 
     Türkiye'nin Irak'ın kuzeyinde sınır çevresine hat çekerek elektrik sağlayabileceğini söyleyen Gül, ayrıca içme suyu sağlanmasına destek olabileceğini, Irak'la benzin-ham petrol takası yapılabileceğini de bildirdi. 
     Gül, Ankara-Washington ilişkilerinin hala soğuk olduğu iddialarıyla ilgili de, ''ABD ile Türkiye stratejik müttefiktir, bence her şey normale dönüyor'' dedi. 
     Washington'un Türkiye'den herhangi bir askeri yardım istemediğinin hatırlatılması üzerine de Gül, ''Eğer buna ihtiyaç yoksa mesele yok'' diye konuştu. 
     Irak'ın kuzeyinde bir ''Kürt devleti'' kurulmasına ilişkin herhangi bir gelişmenin bölgede felakete yol açabileceği uyarısında da bulunan Gül, Irak'ın toprak bütünlüğünün Türkiye için önemli olduğunu vurguladı. 
     
</TEXT>
</DOC>
