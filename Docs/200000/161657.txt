<DOC>
<DOCNO> 161657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sondun12.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood'un ihtiyar ünlülerine gençlik iksiri filmler... 
</HEADLINE>
<TEXT>

     Hollywood'un artık ileri yaşlara merdiven dayayan ünlüleri, gençlik yıllarındaki filmleri ''temcit pilavı'' gibi ısıtıp ısıtıp izleyicinin önüne sürüyor. Bu filmleri gençlik iksiri gibi gören ünlüler arasında, Bruce Willis, Eddie Murphy, Harrison Ford, yönetmen Steven Spielberg ve Michael Douglas yer alıyor. 
     Internet siteleri ''peoplenews'', ''imdb'' ve ''empire''da yer alan yeni projeler, sinemanın ''ihtiyar delikanlıların'' gençlik peşinde koştuğunu ortaya koydu. 
     Yaşına rağmen 35'inde başladığı ''Indiana Jones'' serisinin dördüncüsünü planlayan Harrison Ford, 63 yaşında akrobasi gerektiren dövüş sahnelerinde nasıl rol alacağı konusunda yapımcıları kara kara düşündürüyor. 
     Eddie Murphy ise, ''Sosyete Polisi-Beverly Hills Cop'' filminin dördüncüsü için kolları sıvadı. Henüz 23'ündeyken rol aldığı filmde büyük beğeni toplayan 42 yaşındaki Murphy'yi izleyici artık aksiyon filmlerinde değil, ''Çılgın Profesör'' gibi kendine daha yakışan komedi filmlerinde görmek istiyor. 
     Ünlü aktör Bruce Willis ise gençlik arayışında tam bir klinik vaka. 48 yaşındaki aktör, Irak Savaşı'nda cepheye gitmek istemesi ve yaş haddi nedeniyle geri çevrilmesi bir yana ''Die Hard'' adlı aksiyon serisinde rol almaktan da vazgeçemiyor. Aktör, filmin dördüncüsünde kamera karşısına geçmeye hazırlanıyor. 
     Babası 87 yaşındaki Kirk Douglas'ın bile hala film dünyasından kendini alamamasına bakılırsa Michael Douglas'ın ''armut dibine düşer'' deyimini doğruladığı gerçek. Artık oturaklı rollerde görev alması beklenen aktör, yeni projesi için tutup ''Romancing the Stone'' adlı 1984 yapımı macera filminde karar kıldı. Bu aksiyon filmini çevirirken 40 yaşında olduğunu unutan 59 yaşındaki Douglas'ın aynı enerjiyi nereden bulacağı ise merak ediliyor. 
     
     SPIELBERG'ÜN ''GELECEĞE DÖNÜŞ'' HEVESİ 

     Sinemanın ''harika çocuğu'' Steven Spielberg de kendini nostalji rüzgarına kaptırdı. 
     ''Geleceğe Dönüş-Back To The Future'' filminin dördüncüsünü çekmek için Universal şirketinin kapısını çalan Spielberg, filmin başrol oyuncuları Michael J. Fox, Christopher Lloyd, yönetmen Robert Zemeckis ve yapımcı Bob Gale'in bir ağızdan ''hayır'' yanıtı vermesi üzerine şaşırdı. Spielberg, filmin animasyon olarak çekilmesi seçeneği üzerinde düşünmeye başladı. 
     Aktör John Travolta ise ''Grease'' filminin üçüncüsü için yapılan teklifi geri çevirdi. Yapılan teklifi düşünen oyuncu, eski bir filmi yeniden canlandırmak yerine başka bir müzikal projesini hayata geçireceğini söyledi. 

     
</TEXT>
</DOC>
