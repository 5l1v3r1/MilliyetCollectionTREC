<DOC>
<DOCNO> 159674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sondun11.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kylie Minogue, gelinlik giymeye hazırlanıyor... 
</HEADLINE>
<TEXT>

     Ünlü şarkıcı Kylie Minogue, aktör Olivier Martinez ile nikah masasına oturmak için hazırlanıyor. Minogue, yakındaki evliliği öncesinde Martinez ile imzalayacağı anlaşmanın şartlarını görüşmek için avukatlarının kapısını çaldı. 
     Internetteki ''peoplenews'' sitesinin haberine göre, Londra'daki çok sayıda avukatını toplayan 35 yaşındaki Minogue, avukatlarla birlikte anlaşma şartlarını görüşmek üzere mini bir toplantı yaptı. 
     Müzik dünyasının en zengin yıldızları arasında yer alan Kylie Minogue'un, ''Unfaithful'' adlı filmle tanınan 37 yaşındaki Martinez ile yakın bir tarihte dünyaevine girmesinin beklendiği ifade edildi. 
     Minogue'un yakın çevresi de olası düğüne hazırlanırken, yakın arkadaşları, güzel şarkıcının hızlı gece yaşamına son verdiğini ve artık ailesiyle mutlu bir hayatı özlediğini söyledi. 
     Kylie Minogue ile Olivier Martinez'in şubat ayında Los Angeles'taki bir otelin lobisinde karşılaştıkları ve kısa sürede ciddi bir beraberliğe adım attıkları kaydedildi. 
     

     
</TEXT>
</DOC>
