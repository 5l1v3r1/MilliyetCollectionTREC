<DOC>
<DOCNO> 190755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko53.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
eTR ödülleri sahiplerini buldu... 
</HEADLINE>
<TEXT>

     Bu yıl ilk kez verilen ''eTR Ödülleri''nde Büyük Ödülü, eDevlet kategorisinde Emniyet Genel Müdürlüğü, eYerel Yönetim Hizmetleri kategorisinde Kadıköy Belediyesi kazandı. 
     Türk Sanayicileri ve İşadamları Derneği TÜSİAD ve Türkiye Bilişim Vakfı'nın TBV ortaklaşa düzenlediği ''eTR Ödülleri''nde, Emniyet Genel Müdürlüğü ''Polnet'', Kadıköy Belediyesi de ''E-Belediyeye Dönüşüm'' projeleri ile büyük ödüle layık görüldüler. 
     Başarı Ödülü ise, eDevlet kategorisinde ''Sağlık Harcamaları Denetim Projesi'' ile Emekli Sandığı'nın, eYerel Yönetim Hizmetleri kategorisinde ''Internet Şubesi Projesi'' ile İstanbul Su ve Kanalizasyon İdaresi İSKİ Genel Müdürlüğü'nün oldu. 
     TÜSİAD ve TBV tarafından ''Vatandaş Odaklı e-Devlet'' dönüşümünü sağlayacak ''eTürkiye projeleri''ni ülke gündeminin ön sıralarına taşımak amacıyla ortaklaşa olarak düzenlenen eTR Ödülleri, eTR Kongresi'nin ardından yapılan törenle sahiplerini buldu. 
     
     POLNET 
     Bilgi çağı polisinin ve vatandaşının ihtiyaç duyduğu her türden bilgiye, istenilen yerde ve zamanda, hızlı ve güvenilir şekilde ulaşmayı sağlayan sistem, günün ihtiyaçlarına değişen mevzuata ve teknolojiye göre kendini güncelleyebiliyor. 
     
     EMEKLİ SANDIĞI 
     Sandıkla ve sağlık yardım haksahipleriyle bağlantılı tüm sağlık kuruluşlarının online olarak özellikle internet ortamıyla bilgilerinin ana sisteme alınması, şahıs bazında kaydedilmesini ve işlemin yapıldığı an itibarıyla denetim yapılmasını amaçlıyor. 
     
     E-BELEDİYEYE DÖNÜŞÜM PROJESİ 
     Projeyle, tüm yerel yönetim hizmetlerinin ayrıntılı olarak açıklandığı sorgulama, eleştiri, öneri, değerlendirme, bilgi alma ve başvuralar web ortamında yapılabiliyor. 
     
     İSKİ 
     Projeyle, vatandaşlar internet üzerinden tahsilat, fatura, arıza, kaçak su, fatura hesaplama ve itiraz imkanına sahip olacak. 
     
</TEXT>
</DOC>
