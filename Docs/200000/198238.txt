<DOC>
<DOCNO> 198238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur28.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölen konsolosun eşi Ölenlerin tümünün yasını tutuyorum 
</HEADLINE>
<TEXT>

     İstanbul'daki İngiltere Başkonsolosluğu'na yönelik saldırıda ölen Başkonsolos Roger Short'un eşi Victoria Short, Konsolosluk ve HSBC bankası önlerindeki bombalı saldırıların, hem İngiliz hem de Türk masum insanları öldürmeyi tasarlayan menfur şiddet eylemleri olduğunu bildirdi. 
     Yazılı bir açıklama yapan Victoria Short, 20 kasım günü İngiliz Başkonsolosluğu ve HSBC'ye düzenlenen saldırılarda ölen herkesin yasını tuttuğunu, kalbinin yaralananlarla olduğunu belirtti. 
     Short, açıklamasında, ''Benim ailem de dahil olmak üzere kurbanların aileleri ve Konsolosluk çalışanları, geçen hafta meydana gelen saldırıdan bu yana tüm Türk dostlarımızın gösterdiği iyi niyeti ve Türk makamlarının çalışmalarını derin takdirle karşılıyoruz. Hastaneler, yaralıların kurtarılması için yardımcı olmakta geride kalanlara destek vermektedir'' ifadelerini kullandı. 
     Türk polis teşkilatının sorumluları en kısa sürede adaletin karşısına çıkarmak için çok sıkı çalıştığını kaydeden Short, İngiliz Konsolosluğu ve HSBC'nin bombalanmasında parmağı olanlar hakkında herhangi bir bilgiye sahip olanlara da, şu çağrıyı yaptı 
     ''Lütfen ortaya çıkınız ve Türkiye'de başka bir şiddet eyleminin meydana gelmesinin durdurulmasına yardımcı olunuz. Eğer herhangi bir bilgiye sahipseniz, lütfen Türk polis teşkilatıyla temas kurunuz.'' 
     
</TEXT>
</DOC>
