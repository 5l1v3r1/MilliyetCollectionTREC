<DOC>
<DOCNO> 153159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/yasam/yas01.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoğurdumuzu da sahiplendiler 
</HEADLINE>
<TEXT>

Öz mü öz bir 'Türk' besini olan yoğurt, haber ajansı AP tarafından Bulgarların ilan edilerek tavsiye edildi 
     DIŞ HABERLER SERVİSİ 

     Associated Press AP ajansının "100 Yaşına kadar yaşamak ister misiniz Bulgar yoğurdu yiyin" başlığıyla tüm dünyaya geçtiği haberde, yoğurdun anavatanı olarak Bulgaristan gösterildi. 
     Bulgaristan'ın güneyindeki bir dağ köyü Momchilovtski'de geçtiğimiz günlerde 100'üncü doğum gününü kutlayan Maria Shopova'nın uzun yaşamını Bulgar yoğurduna borçlu olduğunun vurgulandığı haberde, Bulgaristan'ın dünyaya uzun yaşamın sırrını vermekle de övündüğü belirtildi. 
     
     Bir 'Türk' var ama.. 
     Haberde, 1900'lerin başında Nobel ödüllü Rus bilimadamı Ilya Mechnikov'ın, yoğurdun aynı zamanda uzun yaşam iksiri olduğunu keşfettiği belirtildi. AP, Paris'teki Pasteur Enstitüsü adına 36 ülkede istatistiki araştırmalar yapan Mechnikov'un, Bulgaristan'da insanların 100 yaşına kadar yaşayabilmesinin yoğurda bağlı olduğunu keşfettiğini belirtti. 
     Efsanelere dayanarak Cengiz Han'ın da askerlerini yoğurtla beslediğini hatırlatan AP, Batı Avrupa'nın da bir Türk doktor aracılığıyla yine Bulgar yoğurdu sayesinde yoğurtla tanıştığını öne sürdü. 
     AP, Profesör Hıristo Chomakov'un "Bulgar yoğurdu - Sağlık ve Uzun Yaşam" isimli kitabına dayanarak, Fransa Kralı 1. Francis'in şiddetli mide ağrılarından bir Türk doktorun uyguladığı Bulgar yoğurdu diyeti sayesinde kurtulduğunu bildirdi. 
     
Mucidi Türkler      Yoğurdun en az bin yıl önce Türk ülkelerinde yapılıp yendiği, Balasagunlu Hacip ve Kaşgarlı Mahmut tarafından yazılmış olan Kutadgu Bilig ve Divan-ı Lügat-it Türk adlı eserlerde yer almaktadır. 16'ncı yüzyılda Türkler tarafından Fransa'ya da götürülen yoğurt, o tarihte daha çok ilaç olarak tanınmıştır. Yoğurdun Türk sınırlarını aşması 20. yüzyılın başlarına rastlar. Meydan Larousse'ta şöyle yazıyor "Anadolu efsanesine göre genç bir kız Hıdrellez günü otlar üzerindeki çiğleri toplar, bir ses ona bunları ılık süte katarsa sütün kesileceğini ve yoğurt olacağını söyler." 
     


YAŞAM 






















</TEXT>
</DOC>
