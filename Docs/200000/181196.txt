<DOC>
<DOCNO> 181196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/yazar/cemal.html </URL>
<DATE> 2003/09/09/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Memurun dramı... 
</HEADLINE>
<TEXT>

   
   Memurun dramı gerçekte Türk ekonomisinin dramıdır diye... Ekonomi perişanlıktan kurtulmadıkça, memur da perişanlıktan kurtulmaz diye... Enflasyon bitmeden memurun dramı da bitmez diye... 
   Kim bilir kaç kez yazdık. 
   Ama değişen bir şey olmadı. 
   Hükümetler yıllar boyu slogan attılar, "Benim memurum, benim işçim " diye..."Ben memurumu enflasyona ezdirmem " diye... 
   Ama memurun dramı sürdü. 
   Çünkü sonunda hep enflasyon kazandı. Maaşlara arada bir yapılan bol kepçe zamlar yaraya merhem olmadı. Kaşıkla verilen sapıyla geri alındı. Reel ücretler bazen düzelir gibi olurken, enflasyon canavarına ham oldular. 
   Memura gerçek söylenmedi. 
   Gerçekle yüzleşilmedi. 
   Ekonomide hesap kitap tutmadan, devletin iki yakası bir araya gelmeden memurun geçim derdine çare bulunmaz diyemedi politikacılar. 
   Devletin bütçesi denkleşmeden, taşıma suyla değirmenin dönmeyeceğini memura anlatmadı hükümetler. 
   Popülizm yaptılar. 
   Yani işin kolayına kaçtılar. 
   Ekonomide yapısal değişim uzun yıllar savsaklandı. KİT'lerin, sosyal güvenlik sisteminin koca kara delikleri sürekli kanattı Türk ekonomisini. 
   Enflasyon canavarı bu dipsiz kuyuların karanlığından beslendi. Türkiye'nin ekonomik ve toplumsal dokusunu darmadağın eden bir ur haline geldi enflasyon... 
   Özetle 
   Devletin memuru ezilmeye devam etti. 
   Fevkalade yetersiz maaşlarla ailesini, çoluğunu çocuğunu geçindirmeye çalıştı. Bu yüzden gün geldi isyan bayrağını çekti, sokaklara döküldü, uğradığı haksızlığı meydanlarda haykırdı. 
   Bugün de durum farklı değil. 
   Peki ya çare 
   Bir 
   Enflasyonu yenmek 
   İki 
   Memur sayısını azaltmak 
   Üç 
   Devleti adam etmek 
   Devlet personel rejimini işsizlik sigortası gibi çalışmaktan kurtarmak böyle bir reform sürecinde de memurun kalitesiyle birlikte maddi olanaklarını geliştirmek, insan gibi yaşayacağı gelir düzeyine kavuşturmak. 
   Başka çare yok. 
   Ama şimdi belirtmekte yarar var 
   Enflasyonla mücadele iyi gidiyor. 
   Geçen koalisyon hükümeti döneminde başlatılan enflasyonla savaş hali, AKP hükümeti tarafından da ciddiyetle sürdürülüyor. 
   Enflasyon yirmi yıldır ilk kez yüzde 25'e indi. Tek haneli enflasyonu yakalamak artık gitgide mucize olmaktan çıkıyor, el mesafesine geliyor. 
   Kaçırılmasın bu fırsat. 
   Eğer dengeler yeniden altüst olursa, bugüne kadar yapılan bütün fedakarlıklar yine boşa gider. 
   Sır değil 
   Memurun öfkesi burnunda. 
   Sendikalar ayakta... 
   Ama yine de makulü yakalamak ve bir süre daha sabır göstermek lazım. Maalesef başka çare yok. Ekonomik sorunların çözümünde mucizeler değil, soğuk hesap kitap rol oynuyor. Hesapsızlığa kitapsızlığa artık son verelim. 
   Bunun eşiğindeyiz. 
   Yoksa memurun dramı bitmez. 
   
      
   
</TEXT>
</DOC>
