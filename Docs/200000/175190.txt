<DOC>
<DOCNO> 175190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/yazar/sazak.html </URL>
<DATE> 2003/08/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bilimde AB borsası 
</HEADLINE>
<TEXT>

   
   Avrupa Birliği'nin 6. Çerçeve Programı'nda KOBİ'lere destek amacıyla ayrılan 2 milyar euroluk paket, yenilikçi projelere önemli fonlar sağlıyor. 
   Türkiye 2006'ya dek geçerli olacak programa ilk kez bu yıl katıldı ve ulusal temas noktası TÜBİTAK üzerinden önerileri Brüksel'e ulaştırmaya başladı. 
   Proje, bilimde 'AB borsası' anlamına geliyor. 
   Sanayi - üniversite - araştırma kurumları işbirliğiyle KOBİ'ler ya da kişiler, AB'li ortaklarıyla birlikte 6. Çerçeve Programı'nın öngördüğü alanlarda proje desteği alabiliyorlar. 
   KOBİ'lere danışmanlık hizmeti veren TOSYÖV Başkanı Hilmi Develi ile yaptığımız söyleşide Milliyet - Sohbet Odası, 28 Temmuz 2003 AB fonlarının önemine dikkat çekmiştik. İhracatın lokomotifi Anadolu Kaplanları'nın 2001 krizinin yaralarını sararak dünya liginde yarışabilmeleri açısından AB destekli proje geliştirmeleri çok gerekli. AB bu olanağı yalnız Türkiye'ye değil, üye tüm ülkelere sunuyor. Üstelik 6. Çerçeve Programı dahilindeki krediler 'hibe' niteliğinde. Ancak bu fonlardan yararlanmak için AB'nin istediği alanlarda teknolojik yenilik ve buluş geliştirmek gerekiyor. 
   Proje önerileri periyodik olarak AB'nin web sitesinde htpp www.cordis.lu ilan ediliyor. 
   Hilmi Develi ile söyleşimizde KOBİ'lerin proje üretebilmesi için üniversite - sanayi işbirliği üzerinde durmuştuk 
   "Türkiye'de 72 üniversite var. 54'ü kamu, 18'i vakıf üniversitesi. Her üniversite kendi dalında KOBİ'lere yönelik 10 proje geliştirse 720 proje eder. Bunların yüzde 10'u AB tarafından benimsense 72 proje demektir. Sonuçta proje başına ortalama 2 milyon eurodan, 150 milyon euroluk bir kaynak sağlanmış olur." 
   AB yoluyla üniversite - sanayi işbirliğinin geliştirilmesi heyecan verici. 
   Çünkü 6. Çerçeve Programı'nda, ürün geliştirmeye dönük yenilikçi projelere ve buluşlara destek veriliyor. 
   Bilgi toplumu teknolojileri, gen bilimi, sağlık biyoteknolojisi, uzay ve havacılık, gıda kalitesi ve güvenliği, sürdürülebilir kalkınma ve ekosistem AB'den destek gören alanlar. Böylece 'Avrupa Araştırma Alanı' adı altında 2010 yılına kadar Avrupa'nın teknolojik rakipleri karşısındaki rekabet gücü artırılmaya çalışıyor. 
   AB adayı Türkiye de bu bilimsel yarışa katılmalı. 
   Gençler üniversitelerde çalışma grupları oluşturarak, Avrupalı katılımcılarla birlikte ortak projeler üretebilirler, KOBİ'ler üzerinden yenilik ve buluş geliştirebilirler. 
   Hilmi Develi'den dün bilgi aldım, AB'ye 100'e yakın proje önerisi gitmiş, Brüksel henüz bunlardan hiçbirine onay vermemiş. 
   Avrupa'nın 'proje borsası'nda dibe vurmuşuz 
   YÖK'le ilgili tartışmayı bu alana kaydırmakta da yarar görüyoruz. Üniversite teknoloji üretebiliyor mu 
   
      
   
</TEXT>
</DOC>
