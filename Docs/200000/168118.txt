<DOC>
<DOCNO> 168118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur34.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli Valisi'nin konvoyuna saldırı, 2 er şehit... 
</HEADLINE>
<TEXT>

     Köye Dönüş Projesi kapsamında bir açılıştan dönen Tunceli Valisi Ali Cafer Akyüz'ün bulunduğu konvoya, Pülümür yolunda saat 14 30 sıralarında silahlı saldırıda bulunuldu. 
     PKK KADEK militanları tarafından gerçekleştirildiği sanılan saldırıdan sonra, konvoyda bulunan güvenlik güçleri ile teröristler arasında çatışma çıktı. 
     Yaklaşık yarım saat süren çatışma sonrasında teröristler kaçarak uzaklaştı. 
     Tunceli-Pülümür Karayolu'nda, Tunceli Valisi Ali Cafer Akyüz'ün makam aracına yapılan silahlı saldırının ardından, Vali Akyüz'ün zırhlı bir araçla olay yerinden uzaklaştırıldığı ve Şehit Mehmet Karakolu'na götürüldüğü bildirildi. Valinin saldırıdan yara almadan kurtulduğu öğrenildi. 
     Alınan bilgiye göre, Pülümür İlçesi'ndeki açılış töreninden dönen Vali Akyüz'ün makam aracına, Tunceli-Pülümür Karayolu'nun 30. kilometresinde, dağlık olan yolun sağ tarafından ateş açıldı. 
     Henüz durumu hakkında bilgi edinilemeyen Vali Akyüz'ün daha sonra zırhlı bir araçla olay yerinden 10 kilometre uzaklıkta bulunan Şehit Mehmet Karakolu'na götürüldüğü öğrenildi. 
     Bu arada, bölgede havadan ve karadan destekli geniş çaplı operasyon başlatıldı. 
     
     İKİ ER ŞEHİT OLDU... 

     Saldırıda, 2 güvenlik görevlisinin şehit olduğu, bir güvenlik görevlisinin yaralandığı öğrenildi. 
     Saat 14.30'da meydana gelen olayda, Pülümür İlçesi'nden dönen Tunceli Valisi Akyüz ile Belediye Başkanı Hasan Korkmaz, askeri personel ve daire amirlerinin oluşturduğu 13 araçlık konvoy, Tunceli'ye 30 kilometre kala Zağge mevkiinde uzaktan silahlı saldırıya maruz kaldı. 
     Saldırıda, 2 güvenlik görevlisinin şehit olduğu, bir güvenlik görevlisinin ise yaralandığı bildirildi. 
     Vali Akyüz'ün bulunduğu Mercedes marka cip makam aracı, açılan ilk ateşin ardından hemen konvoydaki zırhlı araçlarla korumaya alındı. Vali Akyüz, daha sonra zırhlı araçlardan birine alınarak 10 kilometre ilerdeki Şehit Mehmet Karakolu'na götürüldü. 
     Vadi biçimindeki ormanlık alanda kayalıkların arkasından yapılan saldırıda, makineli tüfeklerin de kullanıldığı kaydedildi. 
     Konvoydaki askerlerin karşılık vermesi üzerine saldırganların ateşi keserek, olay yerinden kaçmaya çalıştıkları bildirildi. 
     
</TEXT>
</DOC>
