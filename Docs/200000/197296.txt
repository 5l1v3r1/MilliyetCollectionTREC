<DOC>
<DOCNO> 197296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sontur02.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççılar, genç kızı yerde sürükledi 
</HEADLINE>
<TEXT>

     Konak ilçesinde, 4 kişi çaldıkları araçla, tezgahtar kızın çantasını almak istedi. Kapkaççılar, kendilerine karşı koyan genç kızı yerde sürüklediler. 
     Dün akşam saatlerinde işinden çıkarak evine gitmekte olan Asuman Çam 24 , Hatay semti Ali Rıza Bulvarı Mustafa Urcan İlköğretim Okulu önünde, 4 kişinin saldırısına uğradı. Çaldıkları 09 K 5161 plakalı araçla arkadan genç kıza yaklaşan kapkaççılardan biri, genç kızın omuzundaki çantasına asıldı. Çantasını bırakmak istemeyen genç kız, yerde sürüklenmeye başladı. Kapkaççılara fazla direnemeyen Asuman Çam, çantasını bırakmak zorunda kaldı. Kapkaççılar, aldıkları çantayla olay yerinden hızla uzaklaşarak gözden kayboldu. 
     Bir mağazada tezgahtarlık yaptığı öğrenilen Asuman Çam, çevreden yetişenler tarafından Bozyaka SSK Hastanesi'ne kaldırıldı. Yapılan muayenelerde genç kızın sol kalça kemiğinin kırıldığı belirlendi. 
     Kapkaççıların kullandıkları 09 K 5161 plakalı otomobil bir süre sonra olayın geçtiği okulun arka tarafında terk edilmiş olarak bulundu. Yapılan araştırmada aracın çalıntı olduğu ortaya çıktı. Asuman Çam'ın kapkaççılar tarafından alınan çantasında 70 milyon lira para, kredi kartları, kimlik cüzdanı ve özel eşyalarının bulunduğu öğrenildi. Kapkaççıların yakalanmasına çalışılıyor. 
     
</TEXT>
</DOC>
