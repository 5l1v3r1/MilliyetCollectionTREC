<DOC>
<DOCNO> 196172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur14.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi Elimizde önemli doneler var 
</HEADLINE>
<TEXT>

     İstanbul Valisi Muammer Güler, Beyoğlu ve Şişli'de 2 ayrı sinagoga yönelik düzenlenen bombalı saldırıyla ilgili ''ellerinde önemli doneler bulunduğunu'' belirterek, ''Olayla ilgili gözaltına alınan yeni kişiler var'' dedi. 
     Vali Güler, İstanbul Emniyet Müdürlüğü'nün Vatan Caddesi'ndeki kompleksine gelerek Emniyet Müdürü Celalettin Cerrah'la durum değerlendirmesi yaptı. 
     Emniyetten ayrılırken basın mensuplarının sorularını da cevaplandıran Güler, bombalama olaylarıyla ilgili her türlü değerlendirmenin yapıldığını ifade ederek, ''Bizim de elimize geçen ayrıntılı haberler var, takiplerimiz var, arşivlerimiz var, işbirliği yaptığımız uluslararası kuruluşlar var. Bunların hepsi değerlendirilecek'' dedi. 
     ''Olayla ilgili gözaltına alınan yeni kişiler var'' diyen Vali Güler, ''Herhangi bir terör örgütünün bunu üstlenmesi, değerlendirme unsurudur. Hukuken bunların delillendirilmesi lazım. Bu işlerin zanlısı olarak görülen kişilerin de muhakkak ortaya çıkartılması lazımdır'' diye konuştu. 
     Bası yayın kuruluşlarını daha sorumlu yayın yapmaya davet eden İstanbul Valisi Güler, ''Saldırganların Arap uyruklu kişiler olduğu kesinleşti mi '' şeklindeki soruya, ''Henüz kesinlik kazanmadı'' yanıtını verdi. 
     ''Saldırılarda kullanılan kamyonetlerin sahip ve sürücülerinin belirlenip belirlenmediği de'' sorulan Vali Muammer Güler, ''Bunu belirlemek zor değil. Olayın üzerinden henüz daha 48 saat geçti. Türkiye böyle bir eylemle ilk kez karşılaşıyor. Elimizde önemli doneler var. Merak etmeyin. Polisimiz bu olayın üstesinden gelecektir'' dedi. 
     
</TEXT>
</DOC>
