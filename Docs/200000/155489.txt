<DOC>
<DOCNO> 155489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/siyaset/siy03.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'de din özgürlüğü yok' 
</HEADLINE>
<TEXT>

Önceki gün Berlin'de Türkiye ile ilgili görüşlerinin olumlu yönde değiştiğini söyleyen AB Komisyonu'nun Genişlemeden Sorumlu Üyesi Verheugen, dün "Türkiye'nin çok fazla problemi var" dedi 
     DIŞ HABERLER SERVİSİ 

     Almanya'nın başkenti Berlin'de önceki gün, Türkiye ile ilgili görüşlerinin olumlu yönde değiştiğini söyleyen Avrupa Birliği AB Komisyonu'nun Genişlemeden Sorumlu Üyesi Günter Verheugen, dün Vatikan'da ağız değiştirerek ağır eleştirilerde bulundu. AA'nın Roma kaynaklı haberine göre Verheugen, Vatikan'da Dışişleri Bakanı Kardinal Jean Louis Tauran ile özel olarak Türkiye - AB ilişkilerini görüştü. İlk kez Vatikan'a giderek Türkiye hakkında konuşma ihtiyacı duyan Verheugen, Fransız Kardinal Tauran ile görüşmesini Roma'daki bir grup yabancı gazeteciye değerlendirdi. 
     "Türk hükümetinin, AB'ye girmek istediğini ve AB'ye uyum sürecinde atılan her adımın iyi olduğunu" söyleyen Verheugen, "Türkiye'nin çok fazla probleminin bulunduğunu" öne sürdü. Verheugen, "Temel haklar üzerinde Türkiye'nin çok fazla problemi var. Bunlardan bir tanesi de elbette din özgürlüğü. Türkiye'de din özgürlüğü yok" suçlamasında bulundu. 
     
     Türkiye'nin üyeliği 
     AB Dönem Başkanlığı'nın 1 Temmuz'da İtalya'ya geçecek olmasından dolayı Roma'ya gelen Verheugen, Vatikan'dan önce İtalyan Dışişleri Bakanı Franco Frattini ve beraberindeki heyetle bir toplantı yaptı. Görüşmelerde öncelikli olarak AB'ye aday olan Romanya, Bulgaristan ve Türkiye'nin ele alındığı açıklandı. 
     Frattini, İtalya'nın Selanik'teki Avrupa Konseyi toplantısında bu ülkelerle AB arasında daha sıkı işbirliğinde bulunulmasının onaylanmasını istediğini belirtti. Verheugen ise, AB dönem başkanlığında İtalya'ya tam destek vereceğini söyledi. 
     
     'Rusya giremez' 
     Bu arada İtalya Başbakanı Silvio Berlusconi'nin "Rusya, Ukrayna, Moldavya da AB'nin genişlemesine dahil edilmelidir" şeklinde sürekli yaptığı açıklamaları doğru bulmadığını savunan Verheugen, "Bu ülkelerin AB'ye girmeleri ne öngörülebilir, ne uygulanabilir ne de gelecekte temenni edilebilir" açıklamasında bulundu. Verheugen, Rusya'nın AB'ye girmesi halinde Rus çiftçisinin de AB tarım kaynağından yararlanacağını, Berlusconi'nin bunu İtalyan çiftçisine anlatamayacağını iddia etti. 
     

</TEXT>
</DOC>
