<DOC>
<DOCNO> 152161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo37.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal Elazığspor'a tam kadro hazırlanıyor... 
</HEADLINE>
<TEXT>

     Ligde hafta sonunda deplasmanda Elazığspor ile karşılaşacak lider Beşiktaş, hazırlıklarını bugün gerçekleştirdiği idmanla sürdürdü. 
     Siyah-beyazlı futbolcular, BJK Nevzat Demir Tesisleri'nde, Teknik Direktör Mircea Lucescu yönetiminde basına kapalı çalıştı. 
     Sakat ve cezalı oyuncular nedeniyle sıkıntılı bir dönem geçiren Beşiktaş'ın, bugünkü çalışmasını tam kadro gerçekleştirmesi teknik heyeti sevindirdi. 
     Öte yandan, uzun süren sakatlığı sonrası iyileşen ve takımla çalışan Bayram'ın henüz kondisyon eksikliği bulunduğu öğrenildi. 
     Beşiktaş, Elazığspor maçı hazırlıklarını yarın sabah basına kapalı gerçekleştireceği idmanla tamamlayıp, öğleden sonra Elazığ'a gidecek. 
     
     FUTBOLCULAR FUARDA 
     Beşiktaşlı futbolcular kaptan Tayfur, Sergen, Ali Eren, Serdar, Tamer ve Zafer ile menajer Sinan Engin, Dünya Ticaret Merkezi'nde gerçekleştirilen Yapı-Malzeme Fuarı'nı gezdi. 
     Fuarda Sunflower standını ziyaret eden Beşiktaşlı futbolculardan Sergen, burada basın mensuplarının sorularını yanıtladı. Sergen, Diyarbakırspor'a yenilerek kredilerini tükettiklerini belirterek, ''Artık yapacağımız tüm maçlarımızı kazanmamız gerekiyor. İçeride veya dışarıda olması önemli değil, bundan sonra yapacağımız her maçtan galip ayrılmamız lazım'' diye konuştu. 
     





</TEXT>
</DOC>
