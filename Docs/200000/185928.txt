<DOC>
<DOCNO> 185928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/yasam/ayas.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Suç dünyasının büyük değeri'ni nasıl bilirsiniz 
</HEADLINE>
<TEXT>

   Kimseyi birebir görmüyor, adamları aracılığıyla Şişli'deki 'merkez büro'da çalışıyordu. Sahte belge-kimlik 'Profesör'ü Ahmet Tarık Çakıcı artık tutuklu 
      ELVAN EZBER İstanbul 
   
   Her türlü kimlik ve belgenin sahtesini yapabildiği için 'Profesör' lakabıyla tanınan ve yakalanmasını "Suç dünyası büyük bir değerini kaybetti" sözleriyle özetleyen Ahmet Tarık Çakıcı'nın çalışma yöntemi ortaya çıkarıldı. 
   Şişli'de bir 'merkez bürosu' bulunan Çakıcı'nın, müşterileriyle bağlantıyı 63 adamı aracılığıyla kurduğu belirlendi. Çakıcı'nın 150 milyon lira karşılığında diplomadan mahkeme kararına, sahte nüfus cüzdanından ehliyete, silah taşıma ruhsatına kadar her türlü kimlik ve belgenin sahtesini düzenlediği öne sürüldü. Polis, Çakıcı'nın işyerinde, birçoğu yıllardır aranan 40 sabıkalı adına düzenlenmiş pek çok sahte kimlik ele geçirdi. 
   
   Çoğu sabıkalı 
   Sahte kimliklerdeki fotoğrafları inceleyen polis, buradakilerin birçoğunun kapkaç, oto hırsızlığı, gasp gibi suçlardan aranan sabıkalı olan ve uzun süredir aranan kişiler olduğu ortaya çıkardı. Aranan kişilere sahte kimlik yaptığı iddiasını reddeden Çakıcı'nın şunları söylediği öne sürüldü "Büro sistemiyle çalışıyorum. Temsilcilerim, alıcılarla kendileri ilgileniyor. Bana bilgi notu ve fotoğraf gönderiyorlar. Alıcının yüzünü görmeden kimliğini çıkarıyorum. Kimin suçlu veya suçsuz olduğunu bilemem" 
   
   Üç ayrı suçtan cezaevinde 
   Çakıcı, 'teşekkül oluşturmak, sahte belge tanzim etmek ve bu belgelerin satışını sağlamak' suçlarından çıkarıldığı mahkeme tarafından tutuklanarak cezaevine gönderildi. 
   
   
</TEXT>
</DOC>
