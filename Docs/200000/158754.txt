<DOC>
<DOCNO> 158754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/dunya/dun02.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Peşmergelere ağır silah kıyağı 
</HEADLINE>
<TEXT>

ABD, Irak'ı adeta ikiye böldü Peşmergelerin elindeki tank ve toplara dokunulmayacak ama Şii milislerin tüfekleri bile toplanacak 
     SEMA EMİROĞLU New York 

     Irak'taki Amerikan işgal otoritesinin Kürt peşmergeleri silahsızlandırmayacağı, bunların ellerindeki ağır silahları da toplamaya niyeti olmadığı ortaya çıktı. 
     İşgal yönetiminin 18 Mayıs'ta hazırladığı bir direktif taslağına göre, peşmergelerin silahları ellerinde kalırken, Şiiler ve diğer milislerin silahları toplanacak. 
     Taslağı ele geçirerek dün manşetten yayımlayan New York Times gazetesi, "Yeni direktife, Irak'taki Kürt milliyetçiliğinden kuşku duyan komşu Türkiye'den nasıl bir tepki geleceği belli değil" dedi. 
     KYB lideri Celal Talabani de, New York Times'a yaptığı açıklamada, Kürt kuvvetlerinin, tank, zırhlı personel taşıyıcıları, uçaksavar, top ve ağır makineli tüfekler de dahil ağır silahları ellerinde tutacakları konusunda kendisine teminat verildiğini bildirdi. Talabani, bu kuvvetlerin sayısını 100 bin olarak açıkladı. 
     Korgeneral McKiernan, önceki gün düzenlediği basın toplantısında, bu direktif altında "Irak'ın içinde hiçbir milis kalmayacağını" söyledi ancak "Peşmergeler farklı bir konu" dedi. McKiernan, "Kürt peşmergeleri koalisyon kuvvetleri ile birlikte savaştılar ve onların bazı kuvvetlerini yeşil hattın kuzeyinde bırakmayı düşünüyoruz" ifadesini kullandı. 
     
     Bölen çizgi 
     Gazete, "Yeşil Hat" ifadesinin kullanılmasıyla, ABD'nin savaş öncesinde Kürt kontrolündeki kuzey bölgeleri ile ülkenin geri kalanı arasında var olan ayrımı korur gözüktüğünü kaydetti. 
     

</TEXT>
</DOC>
