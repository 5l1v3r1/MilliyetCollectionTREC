<DOC>
<DOCNO> 162653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun11.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere "Savaştan sonra askerin toparlanması için 18 ay gerekli" 
</HEADLINE>
<TEXT>

     İngiltere Genelkurmay Başkanı General Sir Michael Walker, Irak operasyonunun ardından askerin tümüyle toparlanabilmesi için 18 ay gibi uzun bir süre gerektiğini bildirdi. 
     Avam Kamarası'na ordu hakkında bilgi veren, Genelkurmay Başkanlığı görevini geçen ay Sir Michael Boyce'dan devralan General Walker, Silahlı Kuvvetlerin, muhtemel acil bir sınır ötesi operasyona katılabilmek için, sınırlı da olsa bir toparlanma sağlamak ve küçük bir güç oluşturmak için gayret ettiğini kaydetti. 
     Bunun 6 ay içinde mümkün olabileceğini ifade eden General Walker, Irak gibi orta ölçekli askeri bir harekata katılımının ise 2005'ten önce mümkün olamayacağını söyledi. 
     Askerin moralinin düzeltilmesi, kullanılan teçhizat ve cephanenin yenilenmesi gerektiğini belirten General Walker, Körfez bölgesinde bulunan 16 bin askerin de peyderpey 12 bine indirileceğini bildirdi. 
     General Walker ayrıca, gelecekte ordunun asker bulmakta zorlanabileceğini söyledi. 
     
</TEXT>
</DOC>
