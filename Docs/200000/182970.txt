<DOC>
<DOCNO> 182970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sonspo30.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de derbi maç hazırlıkları... 
</HEADLINE>
<TEXT>

     Fenerbahçe, Galatasaray ile hafta sonunda oynayacağı derbi maçın hazırlıklarını, bugün yaptığı çift antrenmanla sürdürdü. 
     Sabahleyin Antrenör Koch yönetiminde kondisyon çalışan sarı-lacivertli ekip, akşam da Teknik Direktör Christoph Daum gözetiminde antrenman yaptı. 
     Samandıra Tesisleri'nde 1 saat 40 dakika süren antrenmanda futbolcular, ısınma hareketlerinin ardından yarı sahada çift kale maç ve taktik çalışma yaptı. Maçta, Hooijdonk'un arkadaşlarına sık sık ''Oynama'' şeklinde bağırması, öteki futbolculara espri konusu oldu. Hollandalı futbolcunun, yeni öğrenmeye başladığı Türkçesiyle ''Oynatma'' demek istediği öğrenildi. 
     Bu arada, taktik çalışmanın ardından Tuncay ve Semih, bireysel futbolcu antrenörü Gunnar Gerisch ile çalışırken Selçuk, Servet ve Rebrov, Van Hooijdonk ile birlikte frikik çalışması yaptı. 
     Fenerbahçe, yarın öğleden sonra yapacağı antrenmanla Galatasaray maçı hazırlıklarını sürdürecek. 
     
</TEXT>
</DOC>
