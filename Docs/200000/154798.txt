<DOC>
<DOCNO> 154798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun29.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac, Blair'in yaşgününü yıllanmış şarap göndererek kutladı 
</HEADLINE>
<TEXT>

     Fransa Cumhurbaşkanı Jacques Chirac, İngiltere Başbakanı Tony Blair'in 50. yaş gününü, altı adet iyi kalite yıllanmış şarap göndererek kutladı. 
     Fransa Cumhurbaşkanlığı Sarayı'ndan yapılan açıklamaya göre, Chirac, Blair'e yaş günü dolayısıyla 1989 yılından kalma 6 şişe ''Mouton-Rothschild'' şarabıyla birlikte, ''Saint Lois'' marka bir kristal sürahi gönderdi. 
     Chirac, gönderdiği mesajda, ''Fransa'da tatil yapmayı ne kadar çok sevdiğini bildiğim için, senin de çok iyi tanıdığın ülkemizin topraklarının kalitesini yansıtan bu hediyeyi göndermekten keyif duyuyorum'' dedi. 
     Blair'e sağlıklı ve mutlu yıllar dileyen Chirac, İngiliz lideri Haziran ayında Evian'da yapılacak G-8 zirvesinde görmeyi dört gözle beklediğini ifade etti. 
     Blair de Kasım ayında Chirac'ın 70. yaş gününü unutmamış ve Prag'da yapılan NATO zirvesi sırasında Fransız lidere, Churchill marka bir dolmakalem hediye etmişti. 
     Fransa ve İngiltere arasındaki ilişkiler, Irak savaşında tarafların farklı tutumları nedeniyle gerginleşmişti. 
     
</TEXT>
</DOC>
