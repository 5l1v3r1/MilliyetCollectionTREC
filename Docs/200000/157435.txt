<DOC>
<DOCNO> 157435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/yazar/asik.html </URL>
<DATE> 2003/05/18/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Yarın 19 Mayıs 
</HEADLINE>
<TEXT>

     Atatürk'ün bağımsız ve onurlu bir Türkiye kurmak için Samsun'a çıktığı günün 84'üncü yılındayız. 
     Artık ne Türkiye'den bağımsız bir ülke olarak söz etmek mümkün, ne gençlik bayram yapacak halde... 
     Atatürk'ün devrimleri 10 Kasım 1938 günü saat 9'u 5 gece son bulmuş, o andan itibaren Türkiye bir karşı devrim sürecinde adım adım bağımsız ülke olmaktan çıkarılmıştır. 
     Yarın muhtelif törenler yapılacak, Atatürk'ün adı sık sık anılacak... Ancak kimi sözleri hiç dile getirilmeyecektir. Örneğin 
     - Almanlarla dost olduk, Almanlar memleketimize ordumuza ve hükümetimize kadar girdiler. Fakat Almanlardan bazıları bağımsızlık ve onurumuza karşı tavır almaya başladıkları dakikada en ince ve hemen hiçbir kayıt ve koşula bakmaksızın ruhen ve fiilen isyan ettim. 24.1.1924 Söylev ve Demeçler c3 s25 
     Bu tür sözler hatırlanmaz, çünkü Türkiye bu onura yabancı kadrolar tarafından yönetilmektedir. Yarın 19 Mayıs. Coşkusu geçmişte kalan bir bayram... 
     
     Atatürk Samsun'a çıkmıştı. 
     Ardından gelenler, Anadolu hariç her yere çıktılar. 
     Avrupa, Amerika, NATO, CENTO, IMF, Avrupa Birliği... 
     Akif Kökçe 

     
İtfaiyeci      Apartman komşusu iki hanım camdan konuşuyor 
     - Hasta mısın 
     - Hayır neden sordun 
     - Sizin eve günde üç defa doktor geliyor da... 
     - Size de geçen gün bir itfaiyeci geldi. Ben yangın mı var diye sordum mu 
     
     Annesi genç kıza soruyor 
     - Yeni erkek arkadaşın nasıl biri 
     - Çok mazbut bir insan, diyor genç kız, içkisi yok, kumarı yok, sigarası yok.. Tam bir aile babası... Zaten başka türlüsüne de karısı izin vermiyor... 
     
Cavit'in cevheri...      AKP Milletvekili Cavit Torun, TBMM'yi ziyaret eden Alman heyetine 
     - Bizde din özgürlüğü yok, demiş... İş yasası görüşülürken de demiş ki 
     - Pazar günlerinin tatil olması tamamen Hıristiyanlıkla ilgili bir yaklaşımdır. İsevilerin kitabındadır. Onlara göre Tanrı dünyayı 6 günde yarattığı için 7. gün dinlenme günüdür... 
     Dr. Armağan Buker gönderdiği notta 
     - Cehaletin bu kadarına pes, diyor, çünkü o deyiş İsevilerin değil, Musevilerin kitabındadır. İkincisi, Allah'ın dünyayı 6 günde yarattığı aynı zamanda Müslümanların da inancıdır. Kur'an-ı Kerim'in beş yerinde Araf, Hadid, Ra'd, Taha ve Kaf surelerinde dünyanın 6 günde yaratıldığı yazılıdır... 
     
Pazarlık      Adam eve biraz erken dönmüş. Bakmış çocuk iki gözü iki çeşme ağlıyor 
     - Babaa evde hayalet var... 
     - Nerde oğlum, ben bir şey göremiyorum.. 
     - Yatak odasında... 
     Birlikte yatak odasına gitmişler 
     - Hani oğlum hayalet 
     - Elbise dolabının içinde baba... 
     Dolabı açmış adam... 
     Yakın arkadaşlarından Selami dolapta yarı çıplak dikiliyor... 
     - Yahu Selami, demiş adam, borcumu ödemekte geciktiğimi biliyorum.. Fakat bu da yapılır mı be kardeşim... Bak çocuğu nasıl korkutmuşsun... 
     
     

</TEXT>
</DOC>
