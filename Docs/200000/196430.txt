<DOC>
<DOCNO> 196430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur29.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinagog saldırılarında, güvenlikte kusur yok 
</HEADLINE>
<TEXT>

     İstanbul'da iki sinagoga yönelik saldırıların dünya basısında yankıları sürüyor. 
     İsrail'in Haaretz gazetesi, Mossad başkanı Meir Dagan'ın sinagogların Türk polisi ve özel bir güvenlik şirketince korunduğu, "güvenlikte bir kusurun bulunmadığı" sözlerini aktarırken New York Times'de yayınlanan yazıda Türkiye'deki Yahudilerin varlığının, "laik Türkiye'nin cumhuriyetçi kurucularının vizyonu ve akıllıca kararların"ın bir kanıtı olduğu ifade edildi. 
     
     HAARETZ 
     İsrail'de yayınlanan Haaretz gazetesi, Mossad'ın dünayanın çeşitli ülkelerinde planlanan 40 terör olayına ilişkin uyarıların aldığını belirtirken İsrail'in istihbarat örgütü Mossad Başkanı Meir Dagan'ın İsrail Parlamentosu Knesset Dış İlişkiler ve Güvenlik Komitesi'nde dün yaptığı konuşmayı yansıttı. Mossad Başkanının 18 yıllık bir aradan sonra ilk kez Komite'de söz aldığına dikkat çeken gazeteye göre, Dagan, ülkesinin İstanbul'daki sinagog saldırıları konusunda somut bir uyarı almadığını sadece Türkiye'de saldırıların düzenlenebileceğine ilişkin genel uyarılar aldığını anlattı. İstanbul'daki saldırıların Cihad ve El Kaide örgütlerinin yan kuruluşlarınca gerçekleştirildiği inanıldığını ifade eden Dagan, sinagogların Türk polisi ve özel bir güvenlik şirketince korunduğunu, "güvenlikte bir kusurun bulunmadığı"nı söyledi. 
     
     NEW YORK TİMES 
     ABD'nin önde gelen gazetelerinden New York Times, Yale Üniversitesi'nde siyaset bilimi ve felsefe profesörü Seyla Benhabid imzası ile "Türkiye'de Barış Konusunda Tarih Dersi" başlıklı bir yazı yayınladı. Türkiye'de Yahudi varlığının sadece sayılar ile değerlendirilmeyeceği belirtilen yazıda Türkiye'deki Yahudilerin varlığının "laik Türkiye'nin cumhuriyetçi kurucularının vizyonu ve akıllıca kararları"nın kanıtı olduğu ifade edildi. 
     
     THE GUARDİAN 
     İngiliz The Guardian gazetesi de, İstanbul'daki Yahudilerin son oyların gerçeğine alışmaya çalıştığını kaydederek İstanbul Müsevilerinden Nino Deborar'ın "teröristlerin Ariel Şaron'un yönetiminin görüşlerini yansıtan bir toplumu aramış ise yanlış adresine geldiler. 
     Türkiye'deki Yahudilerin çoğu, siyasette liberaldir" görüşlerine dikkat çekti. Gazete, saldırıların Türkiye'nin "İsrail yanlısı" tutumunu değiştirmeyeceği görüşüne de yer verdi. 
     
     LİBERATİON 
     Fransız Liberation gazetesi, İstanbul'daki saldırılar konusunda ortaya çıkan yeni bulguların Türkiye'de cihada eğilimli bir hareketin varlığına ilişkin tartışmaları alevlendirdiğini belirtti. Saldırıların, İslamcı kamuoyunun terörü onaylamamakla birlikte ABD ve İsrail karşıtı kısmını da etkilemeyi amaçladığı görüşüne yer verildiği haberde "İslamcı hareketinden gelen iktidardaki parti AKP'nin saldırıları net bir biçimde kınamakla birlikte mahçup olduğu" yorumunu yaptı. 
     
</TEXT>
</DOC>
