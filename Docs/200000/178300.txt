<DOC>
<DOCNO> 178300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur36.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardeşi, Abdullah Öcalan için bağımsız doktor talebinde bulundu... 
</HEADLINE>
<TEXT>

     Asrın Hukuk Bürosu avukatları ve terör örgütünün elebaşı Abdullah Öcalan'ın kardeşi Mehmet Öcalan, bağımsız doktorlardan oluşacak bir kurulun Öcalan'ı kapsamlı muayeneden geçirmesini istedi. 
     Asrın Hukuk Bürosu avukatlarından Doğan Erbaş ve Bayram Doğan ile Öcalan'ın kardeşi Mehmet Öcalan, DEHAP Genel Başkanı Tuncay Bakırhan'ı parti genel merkezinde ziyaret etti. 
     Doğan Erbaş, burada yaptığı konuşmada, Öcalan ile 6 Ağustos'ta yaptıkları son görüşmede, Öcalan'ın kendisine sağlık problemleri olduğunu ilettiğini söyledi. 
     Erbaş, Öcalan'ın bağımsız hekimlerden oluşacak bir kurul tarafından kapsamlı sağlık kontrolünden geçirilmesini istediklerini kaydetti. Bu yönde gerekli başvuruları yaptıklarını ifade eden Erbaş, İmralı Adası'nın Öcalan'ın sağlığı için elverişli olup olmadığının tespit edilmesi gerektiğini söyledi. 
     DEHAP Genel Başkanı Bakırhan da Öcalan'ın sağlık sorunlarını dile getirmesinin partilerini yakından ilgilendirdiğini kaydederek, ''Avukatların ve kardeşi Mehmet Öcalan'ın Abdullah Öcalan'ın daha sağlıklı bir ortamda mahkumiyetini sürdürmesi için yaptıkları girişimleri destekliyoruz'' dedi. 
     Mehmet Öcalan da 6 Ağustos'ta yaptıkları görüşmede kardeşinin kendisine boğazının çok yandığını söylediğini ve uzman hekimler tarafından 1 gün boyunca takip edilmeyi istediğini aktardı. 
     
</TEXT>
</DOC>
