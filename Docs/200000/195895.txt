<DOC>
<DOCNO> 195895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sondun17.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya saldırıları kınıyor... 
</HEADLINE>
<TEXT>

     Rusya Dışişleri Bakanlığı Sözcüsü Aleksandır Yakovenko, İstanbul'da dün meydana gelen terörist saldırıları kınadı. 
     İtar-Tass, Yakovenko'nun, yaptığı açıklamada, İstanbul'daki terörist saldırıları kınayarak, olayda hayatını kaybedenlerin yakınlarına başsağlığı dilediğini duyurdu. 
     Rusya'nın, çok sayıda kişinin hayatını kaybetmesine neden olan İstanbul'daki sinagogların civarında meydana gelen patlamalardan kaygı duyduğunu kaydeden Yakovenko, ölen ve yaralananlar arasında Rus vatandaşının bulunmadığını bildirdi. 
     MALEZYA 
     Malezya Başbakanı Abdullah Ahmed Bedevi, İstanbul'da dün düzenlenen bombalı saldırıları kınadı. 
     Bernama ajansının haberine göre, Bedevi, ''bu tür saldırıların İslam değerlerinin ihlali'' olduğunu söyledi. 
     ''Müslüman militanlar bu patlamaların sorumlusuysa İslam dini zarar görür'' diyen Bedevi, İslam'ın, bu dini benimseyenlere diğer dinlere saygı göstermeleri gerektiğini öğrettiğini belirterek, ''Başka dinlerin ibadet yerlerine zarar vermeyiz'' diye konuştu. 
     İsrail'e karşılık vermeye çalışan Müslüman grupların, masum insanlara zarar vermemesi gerektiğini belirten Bedevi, bu grupların, yalnızca terör yapanlara saldırmaları gerektiğini söyledi. 
     FİLİPİNLER 
     Filipinler hükümeti de İstanbul'daki bombalı saldırıları kınadı. 
     Devlet başkanlığı sözcüsü Ricardo Saludo, saldırı dolayısıyla Türkiye'ye üzüntülerini ilettiklerini belirtti. 
     GÜNEY AFRİKA 
     Güney Afrika Cumhuriyeti'nin Ankara Büyükelçiliği tarafından yapılan yazılı açıklamada da saldırılardan duyulan üzüntü ifade edilirken, silahsız ve masum sivillere karşı, herhangi bir siyasi amaca yönelik şiddet kullanımının kınandığı belirtildi. 
     Türk hükümetine ve saldırıda hayatını kaybedenlerin ailelerine başsağlığı, olayda yaralananlara şifa dilenen açıklamada, saldırıların sorumlularının bulunması konusunda Türk hükümetine duyulan güven dile getirildi. 
     AP-GD-GÖK-SRP 15 37 16 11 03 
     
</TEXT>
</DOC>
