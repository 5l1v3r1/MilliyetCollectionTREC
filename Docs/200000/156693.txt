<DOC>
<DOCNO> 156693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur17.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
''Elazığ, 6 büyüklüğündeki depreme hazır olmalı'' 
</HEADLINE>
<TEXT>

     Fırat Üniversitesi FÜ Rektörü Prof. Dr. Feyzi Bingöl, Bingöl'ün kuzeybatısında Sancak'a kadar uzanan bir fay hattı olduğunu belirterek, ana fayın Doğu Anadolu fayını tetiklemesinin beklendiğini öne sürdü. 
     Prof. Dr. Bingöl, FÜ Sosyal Merkezi'nde düzenlediği basın toplantısında, Bingöl depremini ve sonrasını değerlendirdi. 
     Doğu Anadolu fay sisteminin içerisinde Bingöl'ün kuzeybatısından Sancak'a kadar uzanan bir fay göründüğünü belirten Prof. Dr. Bingöl, ''Bunun uzunluğu 60 kilometre ve Bingöl depreminde bunun 10.5 kilometresi kırıldı. Bu ana fay üzerinde kırılmamış 40-45 kilometrelik bir alan daha bulunuyor. Bu ana fayın Doğu Anadolu fayını tetiklemesi bekleniyor'' dedi. 
     
     ELAZIĞ DEPREME HAZIR MI 

     Elazığ-Bingöl arasında kırılmamış yerlerin olduğunu ifade eden Prof. Dr. Bingöl, Elazığ'ın Ağın İlçesi'nde 1940 yılında 6 şiddetinde bir depremin olduğunu hatırlatarak, kentin 6'nın üzerindeki bir depreme hazırlıklı olması gerektiğini söyledi. 
     Prof. Dr. Bingöl, ''Doğu Anadolu fay sisteminde depreme hazırlıklı olmalıyız. Elazığ depreme hazır mı, diye sorarsanız, vereceğim cevap 'hayır' olur. Çünkü, kentimiz imar planı açısından depreme hazırlıklı değil, sokak araları çok dar ve yaşanacak bir afette insanların toplanacağı bir alan veya park yok'' diye konuştu. 
     Üniversitenin sismik merkez kurma çalışmalarının bulunduğu da bildiren Prof. Dr. Bingöl, merkezi en kısa zamanda oluşturmayı planladıklarını sözlerine ekledi. 
     
</TEXT>
</DOC>
