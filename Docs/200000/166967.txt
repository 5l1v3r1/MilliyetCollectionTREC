<DOC>
<DOCNO> 166967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/guncel/gun04.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet darmadağın 
</HEADLINE>
<TEXT>

Yaz dönemi terfi ve tayinleri dün İçişleri Bakanı Aksu'nun onayıyla gerçekleşti. 'Örümcek Ağı' operasyonuna adı karışan iki polis müdürü İstanbul'dan gönderildi 
     TOLGA ŞARDAN Ankara Erdal KILINÇ İstanbul 

     Emniyet teşkilatında merakla beklenen yaz dönemi terfi ve tayinleri dün gerçekleşti. Bu yılki tayinlere, Ankara'da başlatılan ve büyük çaplı hayali ihracat olaylarına darbe indiren "Örümcek Ağı" operasyonunun gölgesi düştü. Operasyonun bir numaralı sanığı Erol Maks Kohen'le bağlantıları olduğu iddia edilen İstanbul kadrosunda görevli ünlü polis müdürlerinden Adil Serdar Saçan Niğde Polis Okulu'na, Ayhan Mimaroğlu ise Erzincan Polis Okulu'na tayin edildi. 
     
     Tartışmalı toplantılar 
     Tartışmalı terfi komisyonu toplantılarının ardından Emniyet teşkilatındaki atamalar dün açıklandı. İçişleri Bakanı Abdülkadir Aksu'nun onayından geçen tayinlere göre, uzun süredir İstanbul'da görev yapan polis müdürleri il dışına gönderildi. 
     İstanbul Emniyet Müdürü Celalettin Cerrah'ın isteğiyle İstanbul dışına atandığı öne sürülen müdürlerden 14'ünü emniyet müdür yardımcıları, 51'ini şube ve ilçe emniyet müdürleri oluşturdu. 
     Cerrah ise doğu görevi yapmamış emniyet müdür yardımcıları ve şube müdürlerinin tayinlerinin Emniyet Genel Müdürlüğü'nce yapıldığını belirterek, bunun her yılın Haziran ayında başlayarak Temmuz ayının 15'ine kadar süren normal bir atama olduğunu kaydetti. 
     
     19 müdür İstanbul'a... 
     Ankara'da da aralarında Emniyet Müdür yardımcılarının bulunduğu 25 kişi başka illere atandı. Yurt genelinden 19 müdür İstanbul'a, 6 müdür ise Ankara'ya tayin edildi. 
     Saçan ve Mimaroğlu ile aynı dönemde görev yapan eski Narkotik Şube Müdürü Nihat Kubuş Siirt'e, Asayiş Müdürü Şahin Yılmaz Trabzon'a, Havalimanı Müdürü Mehmet Ali Çankaya ile Bakırköy İlçe Müdürü Hacı Murat Dursun Muş'a tayin edildi. 
     
     'Avcı' Ankara'ya... 
     Bu arada Örümcek Ağı Operasyonu'nu gerçekleştirdikleri gerekçesiyle görevden alınan bazı polis müdürleri yeniden aktif göreve getirildi. 
     Ankara Kaçakçılık ve Organize Suçlar Şube müdürüyken görevden alınan ve TBMM'deki Yolsuzluklar Komisyonu'na önemli bilgiler veren Şerafettin Bural, Kaçakçılık ve Organize Suçlarla Mücadele Daire Başkanlığı'nda Şube Müdürlüğü'ne atandı. 
     Daha önce bu birimde çalışan Özer Özben, Osman Balcı, Nuri Uluayak ile bir süre önce İstanbul'da görev yapan ve "Avcı" lakabıyla tanınan ünlü polis müdürü Şentürk Demiral da KOM Daire Başkanlığı'nda göreve getirildiler. 
     

</TEXT>
</DOC>
