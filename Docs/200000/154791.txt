<DOC>
<DOCNO> 154791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun22.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan KKTC gezisi... Rumlar senaryolarını yazdı.. 
</HEADLINE>
<TEXT>

     Başbakan Recep Tayyip Erdoğan'ın 9 Mayıs Cuma günü Kuzey Kıbrıs Türk Cumhuriyeti'ne yapacağı resmi ziyaret öncesinde, Kıbrıs Rum kesiminde çeşitli senaryolar ortaya atıldı. 
     Rum radyosu, Başbakan Erdoğan'ın KKTC'yi ziyareti sırasında, bir ''paket'' açıklanmasının beklendiğini iddia ederek, Başbakan Erdoğan'ın, ''Maraş'ın kapalı bölümünün Rumlara iade edileceğini ve Kıbrıs'taki Türk askerinin bir bölümünün geri çekileceğini açıklayacağını'' savundu. 
     Fileleftheros gazetesi de, Başbakan Erdoğan'ın, KKTC'yi ziyareti sırasında, şu anda BM kontrolünde bulunan ve kullanılmayan ''Lefkoşa Havaalanı'nın yeniden faaliyete geçirilmesi, Maraş'ın kapalı bölgesinin Rum yönetimi veya BM denetiminde halka açılması teklifini getirebileceğini'' iddia etti. 
     Gazete, ''Lefkoşa Havaalanı'nın iki giriş-çıkış kapısı olacağını ve birinin kuzeye, diğerinin de güneye açılacağını, bunun da Türk tarafının iki ayrı devlet politikasına uygun bir hareket olduğunu, ancak Rum tarafının bu yöndeki bilgileri öğrenir öğrenmez reddettiğini'' bildirdi. 
     Rum yönetiminin, Lefkoşa Havaalanı'nın açılması önerisinin, KKTC'nin tanınması amacını taşıdığı görüşünde olduğunu belirten gazete, Rum yönetiminin, ''Başbakan Erdoğan'ın niyetleri hakkında net tabloya sahip olmadığını, yine de, tüm muhtemel senaryoları inceleyip yanıt vermeye çalıştığını'' kaydetti. 
     Rum yönetimi lideri Tasos Papadopulos, dün Rum siyasi parti başkanlarıyla görüşmeler başlattı ve Başbakan Erdoğan'ın ziyaretine ilişkin edinilen bilgiler hakkında onları aydınlattı. 
     Gazeteye göre, Papadopulos'un, Demokratik Seferberlik Partisi DİSİ Başkanı Nikos Anastasiades ile görüşmesinde görüş ayrılığı belirdi. Anastasiades, Papadopulos'tan görüşmelerin başlaması için BM Genel Sekreteri Kofi Annan'a mektup yazmasını istedi. Papadopulos buna karşı çıkarak, ''Bu dönemde görüşmelere başlarsak güven yaratıcı önlemleri tartışacağız ve bayır aşağı gideceğiz'' dedi. 
     Haravgi gazetesi de, Başbakan Erdoğan'ın ziyaret öncesinde, ''Rum yönetiminin tüm düzeylerde aktif şekilde hareket ederek uluslararası karar alma merkezlerini bilgilendirdiğini ve Kıbrıs Türk tarafı ve Ankara'nın 'muhtemel manevra ve gösteriş hareketlerini' göğüslemeye hazırlandığını'' yazdı. 
     Papadopulos'un, dün siyasi parti başkanlarıyla görüşerek, bilgi alış verişinde bulunduğunu belirten gazete, Rum yönetiminin, Yunan hükümetiyle de durum değerlendirmesi yaparak, bundan sonraki adımlarını şekillendirmeye çalıştığını kaydetti. 
     Rum yönetimi sözcü Kipros Hrisostomidis ise dün verdiği demeçte, ''Kıbrıs Rum tarafı, Cumhurbaşkanı Papadopulos ve Ulusal Konsey, Lahey'deki tutumumuz gibi, Kıbrıs sorununun özünü müzakere etmeye hazır olduğumuzu yeniden tekrarlarız'' dedi. 
     Bu arada, Papadopulos, Rum siyasi parti yöneticileriyle görüşmelerine bugün de devam ediyor. 
     Öte yandan KKTC Cumhurbaşkanı Rauf Denktaş, dün bir kabulü sırasında, gazetecilerin sorusu üzerine, Başbakan Erdoğan'ın KKTC'yi ziyareti sırasında, ''Maraş'ın kapalı kısmının Rumlara iade edileceğini açıklayacağı'' yönündeki haberlerin spekülatif olduğunu belirterek, böyle bir şeyin olmadığını söylemişti. 
     
</TEXT>
</DOC>
