<DOC>
<DOCNO> 186833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sonspo29.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercedes-Benz Türk'ten Federasyon'a 50 araç... 
</HEADLINE>
<TEXT>

     Türkiye Futbol Federasyonu, ana sponsorlarından Mercedes-Benz Türk A.Ş. ile olan sözleşmesini yeniledi. 
     Futbol Federasyonu Başkanı Haluk Ulusoy ve Mercedes-Benz Türk Pazarlama Direktörü Eşref Biryıldız, firmanın Hadımköy'deki Pazarlama Merkezi'nde düzenlenen törende imzaladıkları sözleşmeyle sponsorluk anlaşmasını 2006 yılına kadar uzattılar. 
     Törene, başkan Ulusoy ve bazı yönetim kurulu üyelerinin yanı sıra A Milli Futbol Takımı Teknik Direktörü Şenol Güneş, teknik heyet ve futbolcular da katıldı. 
     Pazarlama direktörü Biryıldız, imza töreninin ardından, başkan Ulusoy'a 50 aracı temsilen, milli takımın kullanacağı yeni otobüsün maketini hediye etti. 
     Federasyon yetkilileri ve milli takım heyeti Mercedes-Benz tesislerinde yedikleri öğle yemeğinin ardından düzenlenen törenden sonra, otopark alanında bulunan araçların önünde basın mensuplarına poz verip araçları incelediler. 
     Futbol federasyonuna tahsis edilen 50 aracın içerisinde, A Milli Futbol Takımı için özel olarak üretilen 2 adet Intura RHD ve 0 403 SHD model otobüs, 2 adet servis aracı, 1 adet Vito 112 CDI, 1 adet ambulans ile federasyonun yurt genelinde kullanacağı 21 adet binek otomobil, 15 Adet Vaneo NT 01, 3 adet Vito 112 CDI 4-1 ve 5 adet smart city coupe yer alıyor. 
     
     ULUSOY ''BERABERLİĞİMİZ DORUĞA ULAŞTI'' 
     Futbol Federasyonu Başkanı Haluk Ulusoy, Mercedes-Benz firmasının milli takıma verdiği desteğe teşekkür ederek, şöyle konuştu 
     ''1996'da başlayan beraberliğimiz bugün doruk noktaya ulaştı. O dönemde dünya sıralamasında 52. sıralarda yer alan Türkiye bugün 7. sıraya yükseldi. Milli takımlarımız ve kulüp takımlarımız Avrupa'da başarıdan başarıya koşuyor. Milli Takımımız Mercedes ile büyük aşama kaydetti ve bunda da teknik heyet ve futbolcularımızın payı çok büyüktür. İnanıyorumki, önümüzdeki dönemde başarıdan başarıya koşan milli takımımızın sponsorları artacak. Sponsorların katkısı inkar edilemez konuma geldi. Türkiye Futbol Federasyonu artık bütçesiyle dev bir kurum oldu'' diye konuştu. 
     Bu arada, Ulusoy törenden sonra basın mensuplarının İngiltere maçının hakeminin değişmesiyle ilgili sorulan bir soruyu, ''Bizim için gerekli motivasyonu sağlayıp, istediklerimizi sahaya yansıtmamız halinde hakemin kim olduğu önemli'' değil diye yanıtladı. 
     
     BİRYILDIZ ''BİRBİRİMİZE UĞURLU GELDİK'' 
     Mercedes-Benz Türk Pazarlama Direktörü Biryıldız ise yaptığı konuşmada, 1996'da yapılan sponsorluk anlaşmasından bu yana, milli takımın elde ettiği başarıların, firmalarının satış rakamlarını yükselttiğinin altını çizerek, bu beraberlikten duydukları memnuniyeti dile getirdi. 
     Biryıldız, ''Birbirimize uğurlu geldik. Kendi alanımızda üst üste başarılar elde ettik. Bu başarılı ekibe destek olmak bizim için büyük onur. Tüm Türkiye yeni başarılara inanıyor. Yüreğimiz sizinle'' şeklinde konuştu. 
     
     MİLLİ TAKIMA ÖZEL OTOBÜS 
     A Milli Futbol Takımı için özel olarak tasarlanan yeni otübüsleri futbolcular ve federasyon heyeti oldukça konforlu buldu. 
     32 yolcu kapasiteli, kırmızı-beyaz renklerden oluşan dinlendirici yapıya sahip koltukları bulunan otobüsün ön bülümünde yönetici masası da yer alıyor. Otobüste ayrıca, televizyon video ve müzik sisteminin yanı sıra buzdolaplı mutfak ünitesi, ısıtma fonksiyonuna sahip klima ve karşılıklı oturma grupları yer alıyor. 
     
</TEXT>
</DOC>
