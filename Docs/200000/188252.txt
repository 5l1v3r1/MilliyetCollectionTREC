<DOC>
<DOCNO> 188252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/spor/spo15.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   FIAT'tan müthiş finiş    TÜRKİYE Ralli Şampiyonası'nın son yarışı olan Ford Otosan Kocaeli Rallisi'nde daha ilk günden genel klasmanda şampiyonluğunu ilan eden FIAT Abarth Motorsports'tan Volkan Işık, Körfez'den de lider ayrıldı. Işık'ı Subaru Impeza ile Murat Akdilek takip ederken, Citroen Saxo ile yarışan Ercan Kazaz ise üçüncülüğü aldı. Markalarda da FIAT Abarth şampiyonluğa ulaştı. 
   
   İkinci olduk    İSPANYA'NIN Valencia kentinde sona eren Avrupa Gençler Halter Şampiyonası'nda Millilerimiz bayanlarda ve erkeklerde ikinci oldu. Erkek sporcularımız Bulgaristan'ın ardında yer alırken, bayanlar ise Rusya'nın ardında kaldı. 
   
   Meydan kavgası    İKİNCİ Lig'de 4-4 biten Şanlıurfa - Hatay maçının ardından ev sahibi ekibin Genel Kaptanı Kerim Aydoğdu, kaleci Erol, yardımcı antrenör Cüneyt Akman, oyunculardan Ramazan, Ferhat ve Soner tekme tokat birbirine girdi. Kavgayı güvenlik güçleri büyümeden önledi. 
   
   Akif fırtınası    ÜÇÜNCÜ Lig'de Diyarbakır B.Belediyesi DİSKİ'nin golcüsü Akif Savaş, takımının 12 - 4 kazandığı Silopi Cudispor maçında 8 gol atarak, büyük bir başarıya imza attı. 
   
   Almanya şampiyon    FUTBOLDA 4. kez düzenlenen Bayanlar Dünya Kupası'nda, İsveç'i uzatmalarda altın gol ile 2-1 yenen Almanya şampiyon oldu. Normal süresi Ljungberg 41 ve Meinert 46 'in karşılıklı golleriyle 1-1 sona eren maçta Panzerler'e kupayı getiren golü uzatmanın 9. dakikasında Kuenzer kaydetti. Ev sahibi ABD ise üçüncülük maçında Kanada'yı 3-1 ile geçti. 
   
   Polis Akademisi galip    HENTBOL'DA Erkekler Avrupa Çalenç Kupası 2.tur ilk maçında Polis Akademisi ve Koleji, Lüksemburg Temsilcisi Handball Diekirch'i 35-23 mağlup etti. Erkekler Avrupa Şampiyonlar Ligi C Grubu ilk karşılaşmasında ise ASKİ Spor, deplasmanda Sloven Prule 67 Ljublana'ya 31-28 yenilirken, bayanlar Kupa Galipleri Kupası ikinci tur ilk randevusunda Üsküdar Belediyesi, İtalyan Florgarden Sorso'yu 33-25'ile geçti. 
   
   
</TEXT>
</DOC>
