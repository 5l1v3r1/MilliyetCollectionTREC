<DOC>
<DOCNO> 184837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur16.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet sözcüsü Uzan'lar tüm dünya ülkelerinde aranacak 
</HEADLINE>
<TEXT>

     Emniyet Genel Müdürlüğü Sözcüsü ve Emniyet Genel Müdür Yardımcısı Feyzullah Arslan, Adalet Bakanlığı'nın talebi üzerine işadamı Kemal Uzan ve Yavuz Uzan hakkında kırmızı bülten çıkarıldığını söyledi. 
     Arslan, bir soru üzerine İstanbul Emniyet Müdürlüğü'nün yaptığı soruşturma kapsamında işadamı Kemal Uzan ve Yavuz Uzan hakkında kırmızı bülten çıkarıldığını söyledi. 
     Arslan, kırmızı bültenin Adalet Bakanlığı'nın talebi üzerine çıkarıldığını, bültenle ilgili prosedür tamamlanana kadar tüm dünya ülkelerine arama dağıtımı olan ''difüzyon'' gönderildiğini sözlerine ekledi. 
     
     KAÇAK GÖÇLE MÜCADELE 

     Emniyet Genel Müdür Yardımcısı Arslan, ABD Dışişleri Bakanlığı'nın ABD Kongresi'ne 2002 yılında sunduğu ''İnsan Ticareti Raporu''nda Türkiye'nin ''insan ticaretin ile mücadelede yeterince çaba harcamayan ve asgari standartlara uymayan'' ülkelerin yer aldığı 3. grupta gösterildiğini kaydederek, bunun üzerine bir dizi çalışma yapıldığını söyledi. Bu tarihten sonra Türkiye'nin uluslararası bazı sözleşmelere imza attığını, Türk Vatandaşlığı Kanunu, yabancıların çalışma izinlerini düzenleyen 4817 sayılı yasa ile insan kaçakçılığını düzenleyen TCK'nın 201. maddesinde değişiklikler yapıldığını anlatan Arslan, kaçak göçle mücadelede konusunda yapılan çalışmaları anlattı. Arslan şunları söyledi 
     ''ABD Dışişleri Bakanlığı bu defa bu yılın Eylül ayı başında yaptığı değerlendirmede ülkemiz 3. gruptan daha olumlu olan 'insan kaçakçılığını kaldırmak doğrultusunda asgari standartlara uymak için gerekli tedbirleri alan ve bu konuda çaba harcayan' ülkelerin yer aldığı 2. gruba alınarak Türkiye'nin insan ticareti ile ciddi ve kararlı bir şekilde mücadele ettiği ABD tarafından da kabul ve teyit edilmiştir. Bu karar olumlu ancak bizim için yeterli değil, insan kaçakçılığı ile teşkilat olarak mücadelemizi sürdüreceğiz.'' 
     
</TEXT>
</DOC>
