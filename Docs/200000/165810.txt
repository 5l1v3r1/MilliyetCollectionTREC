<DOC>
<DOCNO> 165810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sondun14.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahtekar dolandırılınca... 
</HEADLINE>
<TEXT>

     Vietnam'da, değerli siyah bronz madeninin taklidini satmaya kalkışan sahtekar dolandırıldı. 
     Resmi Tuoi Tre Gençlik gazetesinin haberine göre, sahtekar Vietnamlı, taklit bronzlarına bulduğu alıcılar tarafından dolandırıldı. Dolandırıcılar, Vietnamlıya taklit bronzlar için 64 bin dolar değerinde sahte para ödediler. 
     Gazete, Vietnamlının bir kilogram demiri siyaha boyadıktan sonra mücevher ve süs eşyası yapımında kullanılan siyah bronz olarak satmaya çalıştığını itiraf ettiğini yazdı. 
     Vietnamlının, piyasada değeri 1 milyon doları bulan sahte bronzları almak isteyen 3 işadamıyla anlaştığını kaydeden gazete, işadamlarının da parayı ödeyebilmek için satın aldıkları baskı makinesiyle sahte para bastıklarını ve ödemeyi bu parayla yaptıklarını kaydetti. 
     Sahtekar Vietnamlının ve dolandırıcıların, yerel dükkan sahiplerinin, polise yaptığı sahte para ihbarından sonra yakalandığı bildirildi. 
     Bir adalet yetkilisi de, her iki dolandırıcılık olayına 12 kişinin karıştığını ve yargılanacağını belirtti. 
     
</TEXT>
</DOC>
