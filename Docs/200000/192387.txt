<DOC>
<DOCNO> 192387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/yasam/yas01.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağdır Mevlam su 
</HEADLINE>
<TEXT>

   Şu ana kadar 22 can alan, 291 bin hektar ormanı kül eden California'daki yangınlara karşı, ABD'deki Müslüman cemaat, toplu yağmur duasına çıkıyor 
      DIŞ HABERLER SERVİSİ 
   
   ABD'nin California eyaletinin güneyinde süren orman yangınlarında ölenlerin sayısı 22'ye yükseldi, 100 binden fazla kişi de tahliye edildi. 
   Yetkililer, ölenlerden 18'inin Kaliforniyalı olduğunu Meksika'da da iki kişinin hayatını kaybettiğini ve üç görevlinin ağır yaralandığını belirtti. Yangınlarda, şu ana kadar 291 bin 501 hektar alan ile 3 bin 179 ev ve çeşitli binanın kül olduğu, 100 binden fazla kişinin de tahliye edildiği açıklandı. Yangınları kontrol altına almak için 13 binden fazla itfaiyeci ile 121 uçak ve helikopterin görev yaptığı kaydedildi. 
   
   Amaç 'ruhani destek' 
   Bu arada Amerikalı Müslümanlar, yangınlara karşı yağmur duası önerdi. ABD'deki Müslüman nüfusun en güçlü derneği kabul edilen CAIR'den yapılan yazılı açıklamada, California'daki bütün cami ve İslami merkezlerde, bugün yağmur duası düzenleneceği belirtildi ve inancı ne olursa olsun herkes, yangınların son bulması için dua etmeye çağrıldı. Açıklamada, "Belki de mübarek Ramazan ayındaki bu ruhani çaba, her gün canlarını tehlikeye atarak alevlerle mücadele eden itfaiyecilerin cesaretini artırır" denildi. 
   
   Terminatör görevde 
   California'nın göreve önümüzdeki ay başlayacak yeni valisi eski aktör Arnold Schwarzenegger de yangın nedeniyle kolları sıvadı. Kongre'de, fonlardan yardım sağlanması için görüşmeler yapan Schwarzenegger, "Demokratlar ve Cumhuriyetçiler ayrımı yapmadan, şu anda yapılacak en önemli şey birlikte çalışmak" dedi. 
   
   
</TEXT>
</DOC>
