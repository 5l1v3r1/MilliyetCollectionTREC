<DOC>
<DOCNO> 182123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sonspo02.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Gaziantepspor'a evinde geçit vermiyor.. 
</HEADLINE>
<TEXT>

     Fenerbahçe, Birinci Süper Futbol Ligi'nde yarın karşılaşacağı rakibi Gaziantepspor'a İstanbul'da yaptığı maçlarda büyük üstünlük kurdu. 
     Sarı-lacivertliler, Gaziantepspor ile kendi sahasında yaptığı 17 maçta 14 galibiyet, 1 yenilgi, 2 beraberlik aldı. 
     Gaziantepspor ile ligde ilk kez 1979-80 sezonunda karşılaşan Fenerbahçe, rakibini İstanbul'da 1-0 yenerken, deplasmanda aynı skorla mağlup oldu. 
     1980-81 sezonunda kendi sahasında Gaziantepspor'a 1-0 yenilen Fenerbahçe, bu mağlubiyetten sonra rakibinin Birinci Lig'de mücadele ettiği 14 sezonda kendi sahasında Gaziantep ekibine yenilmedi. 
     Fenerbahçe, İstanbul'da Gaziantepspor filelerine toplam 42 gol atarken, kendi kalesinde 13 gol gördü. 
     
     GOL REKORU İSTANBUL'DA KIRILDI 
     Bu sezon 46 yaşına giren Birinci Futbol Ligi'nde şimdiye dek bir maçta en fazla gol Fenerbahçe ile Gaziantepspor'un oynadıkları bir maçta filelere gitti. 
     İki takım arasında 1991-92 sezonunda İstanbul'da yapılan maçı sarı-lacivertli ekip 8-4 kazanırken, filelere giden toplam 12 gol, Birinci Futbol Ligi'nde şimdiye dek bir maçta atılan en fazla gol olarak tarihe geçti. 
     
     TARİHE GEÇEN BİR DİĞER MAÇ 
     Fenerbahçe ile Gaziantepspor arasında ligde 2000-2001 sezonunda İstanbul'da oynanan maç nefesleri kesti. 
     Ligde 29. haftada Fenerbahçe Şükrü Saracoğlu Stadı'nda yapılan karşılaşmaya Fenerbahçe 61 puan ve averajla lider, Gaziantepspor ise 58 puanla 3. sırada başladı. Karşılaşmanın ilk yarısını Gaziantepspor 3-0 önde kapadı. İkinci yarıda adeta coşan Fenerbahçe, üst üste bulduğu gollerle inanılmazı gerçekleştirip, sahadan 4-3 galip ayrıldı ve şampiyonluk yolunda önemli bir engeli geçti. 
     
     LİGDE 35. SINAV 
     Fenerbahçe ile Gaziantepspor, yarınki maçla birlikte, Birinci Süper Futbol Ligi tarihinde 35. kez karşı karşıya gelecek. 
     Her iki takım arasında geride kalan maçlarda galibiyet sayısında sarı-lacivertli ekibin 19-8 üstünlüğü bulunuyor. Taraflar 7 kez de eşitliği bozamadı. 
     Fenerbahçe'nin ligde attığı toplam 73 gole, Gaziantepspor 42 golle karşılık verdi. 
     İki takım arasında geçen sezon yapılan maçlarda taraflar Gaziantep'te 3-3 berabere kalmış, İstanbul'da ise Fenerbahçe 2-0 kazanmıştı. 
     
</TEXT>
</DOC>
