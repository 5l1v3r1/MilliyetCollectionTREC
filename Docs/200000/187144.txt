<DOC>
<DOCNO> 187144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/ekonomi/eko07.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den işadamlarına Biraz daha sakin olun 
</HEADLINE>
<TEXT>

   IMF Türkiye Masası Şefi Moghadam, bankacılık sisteminden yakınan işadamlarına 'Sakin olun' dedi 
   
   Rıza Moghadam başkanlığındaki IMF heyeti, bankacılık sektöründeki sorunlardan yakınan işadamlarına, makro ekonomik gelişmelerin olumlu olduğunu, bu yüzden biraz daha sakin olmalarını istedi. 
   Moghadam, Türkiye Odalar ve Borsalar Birliği TOBB Başkanı Rifat Hisarcıklıoğlu'nu ziyaret etti. Görüşmeye kur politikası hakkında Merkez Bankası'na sert eleştiriler yönelten Türkiye İhracatçılar Meclisi TİM Başkanı Oğuz Satıcı da katıldı. 
   Görüşmede TOBB'un işsizlik sorununa dikkat çekerek, makro ekonomik politikalar belirlenirken sorunun çözümü için ek adımlar atılmasının şart olduğu görüşünü ilettiği öğrenildi. 
   Toplantıda düşük kur da gündeme geldi. Düşük kur nedeniyle ihracatçıların dünya pazarlarında rekabet gücünün azaldığına dikkat çekildi. 
   
   TİM-TOBB yan yana 
   Görüşmede TOBB'un işsizlik sorununa dikkat çekerek, ek adımlar atılmasının şart olduğu görüşünü ilettiği öğrenildi. Toplantıda işadamları düşük kur nedeniyle ihracatçıların dünya pazarlarında rekabet gücünün azaldığını da vurguladı. Hisarcıklıoğlu ve Satıcı ile görüşen Moghadam'ın ise, "Endişenizi paylaşıyoruz ama biraz daha sakin olmak lazım" dediği öğrenildi. 
   IMF ile görüşmeye, geçen hafta yapılan ESDK toplantısında tartışma yaşayan ve aralarının açıldığı iddiaları ortaya atılan TİM ve TOBB'un birlikte katılması dikkat çekti. 
   TİM Başkanı Oğuz Satıcı, TOBB ile farklı politikaları olabileceğini ancak iki kuruluşun et ile tırnak gibi bir bütün olduğunu, ayrılmasının mümkün olmadığını söyledi. 
   
   
</TEXT>
</DOC>
