<DOC>
<DOCNO> 176195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/ekonomi/eko01.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayraklar'a SEKA şoku 
</HEADLINE>
<TEXT>

   Bursa Bölge İdare Mahkemesi, değeri 51.2 milyon dolar olan Balıkesir SEKA'nın 1.1 milyon dolara satışının kamu yararına aykırı olduğunu belirterek yürütmeyi durdurdu 
      COŞKUN YAMAN Balıkesir DHA 
   
   Bursa Bölge İdare Mahkemesi, Balıkesir SEKA Kağıt Fabrikası'nın, Albayraklar AŞ'ye satışında, kamu yararına ve özelleştirmenin amacına uygun olmadığı gerekçesiyle yürütmeyi durdurma kararı verdi. 
   Selüloz - İş Sendikası'nın açtığı davaya bakan Bursa Bölge İdare Mahkemesi, "Piyasa değeri 51.2 milyon ABD doları olan SEKA Balıkesir İşletmesi'nin özelleştirilmesi için pazarlık usulüyle yapılan ihale sonucunda 1.1 milyon ABD dolarına satılmasına ilişkin dava konusu işlemde, kamu yararına ve özelleştirmenin amacına uygunluk bulunmadığı" gerekçesiyle yürütmenin durdurulmasına karar verdi. 
   
   'Türkiye'de adalet var' 
   Selüloz - İş Sendikası Genel Başkanı Ergin Alşan, verilen kararla ihalelerde, 'Kim ne verirse versin, işletmenin değeri odur' anlayışıyla hareket eden Özelleştirme İdaresi'nin bu tutumunun yasa dışı olduğunun bir kez daha tescil edildiğini savundu. Alşan, "Hükümeti, Anayasa gereği herkesi bağlayan mahkeme kararını uygulayıp, SEKA'yı gerçek sahiplerine iade etmeye çağırıyoruz" dedi. 
   Selüloz - İş Sendikası Balıkesir Şube Başkanı İsmail Deniz de, kararı sevinçle karşıladıklarını anlatırken, "Albayraklar AŞ'nin de kararı temyiz etme hakkı var. Danıştay da Bölge İdare Mahkemesi'nin kararını onaylarsa ilginç bir durum ortaya çıkacak. Çünkü fabrikanın geri alınması zor görünüyor. Tüm işçiler tazminatları ödenerek çıkarıldı. Memurlar başka kurumlara atandı. Belki fabrika yeniden ihaleye çıkarılabilir" diye konuştu. 
   Balıkesir SEKA Mehmet Ali Kağıtçı Meslek Okulu Mezunları Derneği Başkanı Zafer Ateş de karara inanamadıklarını belirtirken, "Demek ki Türkiye'de h l adalet varmış. Şimdi Danıştay aşamasını bekleyeceğiz" dedi. 
   
   ÖYK onaylamıştı 
   Özelleştirme Yüksek Kurulu ÖYK , Balıkesir Seka Kağıt Fabrikası'nın özelleştirme ihalesine katılan tek firma olan Albayraklar'a satışını 13 Mayıs 2003 tarihli kararıyla onaylamıştı. Albayraklar 1981'de 198 milyon dolara kurulan fabrikaya 1.1 milyon dolar vermişti. 
   Başbakan Tayyip Erdoğan'ın İstanbul Büyükşehir Belediye başkanlığı döneminde adını Büyükşehir Belediyesiyle yakın ilişkileriyle duyuran Albayraklar AŞ'nin başında Mustafa Albayrak bulunuyor. 
   Albayraklar Balıkesir SEKA'nın ardından Trabzon Limanı ihalesini de 22.4 milyon dolarlık teklifle kazanmıştı. 
   
   
</TEXT>
</DOC>
