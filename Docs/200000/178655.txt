<DOC>
<DOCNO> 178655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun07.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül konuşmaları yayınlanıyor... 
</HEADLINE>
<TEXT>

     ABD'de, 11 Eylül saldırıları sırasında yıkılan New York'taki Dünya Ticaret Merkezi ikiz kulelerinin sahibi Liman İdaresi, olay günü kulelerde mahsur kalan kişilerle 911 no'lu imdat telefonu operatörleri arasında geçen konuşmaları yayınlayacak. 
     260 saat tutan konuşma tutanaklarının, tarihin en büyük terörist saldırısının 2. yıldönümü olan 11 Eylül 2003'de saat 05.00'te TSİ 12.00 yayınlanması kararlaştırıldı. 
     Tutanakların kamuoyuna açıklanmasına mahkemenin karar verdiği bildiriliyor. Liman İdaresi, basın ve medya kuruluşlarından, konuşmalarda geçen korkunç, acıklı ya da kişisel nitelikli bölümleri yayınlamamalarını istedi. 
     Yayınlanacak tutanakların, 911 imdat hattı dışında polis komuta merkezleri, tren komuta kontrol merkezleri ve Newark uluslararası havaalanı yetkilileri arasındaki konuşmaları da içerdiği belirtiliyor. 
     
     NEW YORK TIMES İSTEMİŞTİ 
     Tutanakları yayınlama talebi, ABD'nin önde gelen gazetelerinden New York Times'tan geldi. Bu amaçla mahkemeye başvuran gazetenin talebini inceleyen yargıç Sybil Moses, tutanakların yayınlanması yönünde karar verdi. 
     Liman İdaresi'nin mahkeme kararına karşı temyize başvurma niyetinde olmadığı bildiriliyor. 
     Tutanakların yayınlanması, olayda hayatını kaybedenlerin yakınlarının bazıları tarafından istenirken, diğerleri buna karşı çıkıyor. 
     Tutanakların yayınlanmasından yana olanlar, bu sayede gerçeklerin gün ışığına çıkacağını ve muhtemelen binaların daha dayanıklı yapılmasının mümkün olacağını söylüyor. Aksi görüşü savunanlar ise yakınlarını kaybedenlerin kalplerinin bir kez daha kanayacağını savunuyorlar. 
     
</TEXT>
</DOC>
