<DOC>
<DOCNO> 199294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo09.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker Hırvat takımlarına 1 maçla üstün 
</HEADLINE>
<TEXT>

     Ülkerspor, Basketbol Erkekler Avrupa Ligi 1. tur A Grubu'nda yarın deplasmanda Cibona VIP Zagreb ile yapacağı maçla, Hırvat takımlarıyla 13. kez karşı karşıya gelecek. 
     Turuncu-yeşilliler, bugüne dek Avrupa kupalarında Hırvat ekipleriyle yaptığı 12 maçta 6 yenilgi, 5 galibiyet, 1 beraberlik aldı. 
     İlk kez 1993 yılında Avrupa Koraç Kupası'nda KK Zagreb ile karşılaşan Ülkerspor, kendi sahasında yaptığı ilk maçı 69-66 kaybederken, rövanş maçında da 74-74 berabere kaldı. 
     Ülkerspor, Avrupa kupalarında KK Zagreb'in yanı sıra Hırvat takımlarından Cibona VIP Zagreb, KK Zadar ve Split ile karşı karşıya geldi. 
     
     CİBONA'YI 17 SAYI FARKLA YENDİ 
     Ülkerspor, Avrupa kupalarında Hırvat takımlarıyla yaptığı maçlarda en farklı galibiyeti Cibona VIP Zagreb karşısında elde etti. 
     Cibona VIP Zagreb ile yaptığı 6 maçın sadece 2'sini kazanabilen turuncu-yeşilliler, 1999-2000 sezonunda Avrupa Ligi'nde deplasmanda rakibini 17 sayı farkla yenmeyi başardı. 
     Ülkerspor'un Cibona VIP Zagreb takımıyla yaptığı maçlar ve sonuçlar şöyle 
     1996-97 Avrupa Ligi 
     Ülkerspor-Cibona Zagreb... 73-77. 
     Cibona Zagreb-Ülkerspor... 82-81. 
     1997-98 Avrupa Ligi 
     Ülkerspor-Cibona Zagreb... 88-82. 
     Cibona Zagreb-Ülkerspor... 91-86. 
     1999-2000 Avrupa Ligi 
     Cibona Zagreb-Ülkerspor... 64-81. 
     Ülkerspor-Cibona Zagreb... 71-72. 
     
     169. MAÇ 
     Erkekler Avrupa Ligi'nde yarın Hırvatistan'ın Cibona VIP Zagreb takımıyla karşılaşacak olan Ülkerspor, Avrupa kupalarında 169. maçına çıkıyor. 
     Turuncu-yeşilliler, 10 yıllık Avrupa serüveninde bugüne dek yaptığı 168 maçta 80 galibiyet, 87 yenilgi, 1 de beraberlik aldı. 
     
</TEXT>
</DOC>
