<DOC>
<DOCNO> 160805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/soneko37.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Merkez Bankası'nın başarısı ortadadır 
</HEADLINE>
<TEXT>

     Devlet Bakanı Ali Babacan, ''Merkez bankamızın, son iki senedir enflasyonla mücadelede gösterdiği başarı ortadadır'' dedi. 
     Devlet Bakanı Babacan, Uluslararası Finans Kurumu'nun IFC yıllık bahar toplantısı için Berlin'e hareketinden önce, Esenboğa Havalimanı'nda gazetecilerin sorularını yanıtladı. 
     Bir gazetecinin, piyasalardaki ''Merkez Bankası Başkanı Süreyya Serdengeçti'nin istifa edeceği'' yönünde söylentileri hatırlatması üzerine, kendisine bu yönde bir bilginin gelmediğini söyledi. 
     Son iki senedir Merkez Bankası'nın enflasyonla mücadelede gösterdiği başarının ortada olduğunu belirten Babacan, geçen sene yüzde 35 hedeflenen tüketici fiyat endeksindeki artışın sadece yüzde 29.7'de kaldığını hatırlattı. 
     Babacan, ''Bu sene Irak savaşı gibi çok önemli dış şok yaşamamıza rağmen, yüzde 20'lik hedefi revize etmememiz de, yüzde 20'nin hala yakalanabilir bir hedef olarak görülmesinde yine Merkez Bankası'nın aslında bir başarısıdır'' dedi. 
     Gazetecilerin, ATO Başkanı Sinan Aygün'ün ithalattaki artışla ilgili açıklamalarının hatırlatılması üzerine de Babacan, 2001 Şubat krizi ortamında uygulanan politikalar ile bugün uygulanan politikaların mukayese edilmesinin mümkün olmadığını söyledi. 
     O dönemde sabit kur politikası olduğunu, şu anda ise Türkiye'de dalgalı kur politikası olduğunu hatırlatan Babacan, dalgalı kur politikasının sıkışmaların önünde en önemli emniyet supabı olduğunu söyledi. 
     
     CARİ İŞLEMLER AÇIĞI 
     Cari işlemler açığı ile ilgili olarak dün yapmış olduğu açıklamayı hatırlatan Babacan, şöyle devam etti 
     ''Cari işlemler açığını revize ettik. Cari işlemler açığı gerçekten daha ileri, tehlikeli boyutlara ulaşırsa ya da böyle olduğuna piyasalarca inanılırsa, zaten bir süre sonra kendiliğinden kurlar ayarlanacaktır. Yükselmeler zaten olacak. Yok bu açık Türkiye ekonomisinin kaldırabileceği bir açık fikrine inanılıyorsa, herkesce bu kur doğru kurdur.'' Kurların piyasalar tarafından serbest piyasa kuralları çerçevesinde oluştuğunu bildiren Babacan, bunun unutulmaması gerektiğini belirtti. 
     Şu anda Türkiye ters para ikamesi yaşandığını, Türk insanının artık dövizden TL'ye geçtiğini kaydeden Babacan, bu durumun TL'nin değerlenmesini beraberinde getirdiğini kaydetti. 
     
</TEXT>
</DOC>
