<DOC>
<DOCNO> 152787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/soneko04.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, turizm sektörüyle de barış yapıyor... 
</HEADLINE>
<TEXT>

     Hükümet, Hazine arazilerinin satışına ilişkin yeni düzenlemeyle, turizm sektörüyle de barış yapıyor, trafik para cezalarının kredi kartıyla da ödenmesi uygulamasını başlatıyor. 
     Maliye Bakanlığı tarafından hazırlanarak Başbakanlığa gönderilen ''Çeşitli Kanunlarda Değişiklik Yapılması Hakkında Kanun Tasarısı'' taslağı, yeniden düzenlendi. Taslak, yapılan eklemeler sonrasında Bakanların imzasına açıldı. 
     Kısa süre içinde TBMM gündemine gelmesi beklenen taslak, yeni mera alanları oluşturulması, kalkınmada öncelikli yörelere yatırım kolaylığı, trafik cezaları, turizm tesisleriyle ilgili uyuşmazlıklar ve TASİŞ'in satış gelirleri gibi yeni düzenlemelerle daha da genişletildi. 
     
     TURİZMCİLERLE İLGİLİ DAVALAR DÜŞECEK 
     Bu çerçevede taslağa giren yeni düzenlemeler şöyle sıralandı 
     -Turizm yatırımı yapılmak amacıyla adlarına kamu arazisi tahsis edilen ve Kanunun yürürlüğe girdiği tarihten önce, ilgili Bakanlıkların iznine tabi işlemleri izinsiz olarak gerçekleştiren veya sözleşmelerine aykırı davranan yatırımcılar ve işletmeciler hakkında açılan davalardan, cari yıl proje maliyet bedelinin yüzde 3'ü ile dava masraflarını defaten ödemeleri, sözleşmeden doğan mali yükümlülüklerini yerine getirmeleri ve ilgili Bakanlıklar ile yeniden sözleşme yapmaları kaydıyla vazgeçilecek. Dava açılması gerekenler için de dava açılmayacak. 
     Mevcut uygulamaya göre, Hazinenin özel mülkiyetinde bulunan ya da orman vasfıyla Hazine adına kayıtlı olan taşınmazlar üzerinde, turizm yatırımı yapılmak amacıyla adlarına tahsis yapılan yatırımcı ve işletmeciler, Orman, Turizm ve Maliye Bakanlıklarının iznini almadan bu taşınmazlar üzerinde inşa ettikleri tesisleri kısmen veya tamamen 3. şahıslara kiraya veremiyor. Şirket hisselerini, kesin izin, kesin tahsis ya da irtifak haklarını kısmen veya tamamen devredemiyor. 
     Hem bu tür işlemler hem de irtifak hakları üzerinde ipotek tesis ettirmek, borçlarını zamanında ödememek gibi nedenlerle, tahsis taahhütnamelerine veya irtifak hakkı sözleşmelerine aykırı davrandıkları gerekçesiyle bu tür yatırımı bulunanlara hak iptali için, çok sayıda dava açılmış bulunuyor. Çiller ailesinin Antalya'da inşa ettirdikleri pansiyonun da ellerinden alınmasına yolaçan bu tür izinsiz devirler nedeniyle, halen çok sayıda turizm yatırımcısı için yeni dava dosyası hazırlığı sürüyordu. 
     Madde gerekçesinde bu durumun hem turizm sektörünü hem de yabancı sermayenin yatırım isteğini olumsuz etkilediği belirtilirken, yeni düzenlemeyle bu tür davalar ortadan kaldırılıyor. 
     
     KREDİ KARTIYLA CEZA ÖDEME SİSTEMİ 
     -Trafik para cezaları da kredi kartı ile ödenebilecek. Kredi kartı ile yapılan tahsilatın saymanlık hesaplarına aktarılması süresi ile uygulamaya ilişkin esaslar Maliye Bakanlığı'nca belirlenecek. 
     Madde gerekçesinde trafik para cezalarının genellikle ceza tutanağı düzenlenmek suretiyle tahsil edildiği, bu yöntemin cezaların önemli kısmının ödenmemesi ya da geç ödenmesi sonucunu doğurduğu belirtiliyor. 2002'de trafik cezalarının yüzde 56'sının tahsil edilebildiği vurgulanan gerekçede, yeni uygulama ile trafik cezası ödeyenlerin çağdaş bir ödeme aracı kullanmalarına imkan tanındığı ifade ediliyor. 
     -Hazine taşınmazlarının Tarım ve Köyişleri Bakanlığı'nca mera, yaylak ve kışlak olarak belirlenmesi sırasında Maliye Bakanlığı'ndan da uygun görüş istenecek. Bu şekilde, istenen her yerin mera olarak tescili önlenecek. 
     
     YATIRIMCILARA ARSA 
     -Kalkınmada öncelikli yörelerde yatırım yapacak yatırımcılara, Hazineye ait arazi ve arsalar yanında katma bütçeli kuruluşlara, belediyelere ve il özel idarelerine ait arazi ve arsalar da kuruluşun onayı ile bedelsiz devredilebilecek. 
     Ayrıca devredilen arazi veya arsa üzerinde, teşvik belgesinde öngörülen yatırımın yarısından fazlasını tamamlayan yatırımcıların, değişik nedenlerle bunu satın almak istemeleri halinde, rayiç bedel üzerinden doğrudan satışa imkan tanınacak. 
     -TASİŞ, satış gelirlerinden yüzde 10 yerine yüzde 50 pay alacak. 
     Hazine arazilerinin satışına ilişkin taslağa daha önce konulan hükümler ile de ticari şirketler dahil yabancıların karşılıklılık esası ile ülkemizde mülk edinebilmelerine olanak sağlanıyor. Aynı şekilde Hazine arazisi satışlarında taksit süresi 2 yıla çıkarılıyor, birinci derece sit alanlarında bulunan arsa ve arazilere yüzölçümünün yüzde 6'sını geçmemek ürere yapılaşma izni veriliyor. 
     Hazineye ait tarım arazilerinin kullanıcılara satışını da kolaylaştıran düzenleme ile taş, çakıl, kum ve toprak ocakları ile yeraltı ve kaynak sularının il özel idarelerince kiraya verilmesi de öngörülüyor. 
     





</TEXT>
</DOC>
