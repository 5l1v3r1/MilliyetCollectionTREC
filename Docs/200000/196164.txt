<DOC>
<DOCNO> 196164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur05.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Neve Şalom önünde hasar gören araçlar kaldırıldı... 
</HEADLINE>
<TEXT>

     Beyoğlu Neve Şalom Sinagogu'na yönelik bombalı saldırıda hasar gören araçlar, olay yerinden çekildi. 
     Neve Şalom Sinagogu'nun bulunduğu Büyük Hendek Caddesi'ndeki çalışmalarını sürdüren uzmanlar, patlama sırasında büyük oranda hasar gören park halindeki araçların kaldırılması işlemini gece tamamladı. 
     Patlama nedeniyle yola düşen taş, tahta ve demir parçalarının da bugün kaldırılacağı ifade edildi. 
     Sabah erken saatlerde harekete geçen polis, itfaiye merdivenlerinin de yardımıyla binaların üst kısımları ile çatılarında da inceleme başlattı. 
     Olay Yeri İnceleme Şube Müdürlüğü'ne bağlı ekiplerin çalışmalarını sürdürdüğü caddede, Beyoğlu Belediyesi'ne bağlı temizlik ekipleri de enkaz kaldırma çalışmalarına katılmak üzere beklemeye alındı. 
     Bu arada, saat 08.30'dan itibaren işyerleri zarar gören esnaf da hasar tespiti için polis koruma bandının içine alındı. 
     Anıtlar 1 No'lu Koruma Kurulu'ndan 6 kişilik bir heyet de Büyük Hendek Caddesi'ne gelerek, bombalı saldırıda hasar gören binaları incelemeye başladı. 
     Öte yandan, Neve Şalom Sinagogu'nun bulunduğu Beyoğlu Büyük Hendek Caddesi ile Beth İsrael Sinagogu'nun faaliyet gösterdiği Şişli'deki Nakiye Ergül ve Efe sokaklar, bu gece de yine yaya ve araç trafiğine kapalı tutuldu. 
     
</TEXT>
</DOC>
