<DOC>
<DOCNO> 165420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sonspo23.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Real Madird'in yeni hocası Queiroz... 
</HEADLINE>
<TEXT>

     İspanya'nın ünlü futbol kulübü Real Madrid, teknik direktörlük görevine, Manchester United'ın yardımcı antrenörü Carlos Queiroz'u getirdi. 
     Mozambik doğumlu Carlos Queiroz, 1 gün önce Real Madrid'e 29. lig şampiyonluğunu kazandırmasına karşın pazartesi gecesi işine son verilen Vicente Del Bosque'ın yerine görev yapacak. 
     Real Madrid, geçen salı gecesi de yine Manchester United'dan İngiltere Milli Takımı'nın kaptanı David Beckham ili 35 milyon Euro karşılığında anlaşarak, büyük sansasyon yaratmıştı. 
     1989 ve 1991'de Portekiz Genç Milli Takımı'nı Dünya Şampiyonu yapan Carlos Queiroz, daha sonra Portekiz, Güney Afrika, Birleşik Arap Emirlikleri, Sporting Lizbon, ABD'nin MetroStars ve Japonya'nın Nagoya Grampus Eight takımlarında görev yaptı. 
     Bu arada Manchester United Kulübü, kendileriyle 2005 yılına dek sözleşmesi bulunan Queiroz'un Real Madrid'e gitmesinin onaylandığını bildirerek, kendisine başarılar diledi. 
     Manchester United Menajeri Sir Alex Ferguson da bunun Mozambikli çalıştırıcı için büyük bir şans olduğunu söyledi. 
     Futbolculuk dönemi dahil Real Madrid'e toplam 35 yıl hizmet eden Del Bosque, başında olduğu sürece takıma 2 kez Avrupa Şampiyonlar Ligi ve yine 2 kez İspanya Ligi şampiyonluğu yaşattı. 
     Real Madrid Kulübü Başkanı Florentino Perez, yaptığı basın toplantısında, takımın daha güçlü bir strateji ve taktik kazanması için yeni bir teknik direktöre gereksinim duyulduğunu, bunun için de takımın başına Carlos Queiroz'un getirildiğini söyledi. 
     
</TEXT>
</DOC>
