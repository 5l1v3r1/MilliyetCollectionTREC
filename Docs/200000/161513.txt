<DOC>
<DOCNO> 161513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sonspo21.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Hagi heyecanı artıyor.. 
</HEADLINE>
<TEXT>

     Bursaspor Kulübü kongresinde, gerekli koşullar oluştuğu takdirde başkanlığa aday olabileceğini açıklayan Fikret Üstenci'nin, teknik direktör adayları arasında ilk sırada bulunan Georghe Hagi ile görüştüğü ve büyük ölçüde anlaştığı öğrenildi. 
     Fikret Üstenci, yönetim listesinde yer vereceği Erkan Körüstan ve Yunus Egemenoğlu ile birlikte, Hagi ile görüşmek üzere Romanya'ya gitti. 
     Hagi ile sahibi olduğu otelde görüşen Üstenci ve beraberindekilerin, uzun süren görüşmenin ardından, ''Karpatlar'ın Maradonası'' ila prensipte anlaşma sağladıkları bildirildi. 
     Rumen futbol adamının, Romanya ile Bosna-Hersek milli takımları arasında yapılacak karşılaşmayı izleyeceği ve daha sonra önümüzdeki hafta Bursa'ya gelebileceği öğrenildi. 
     Bu arada Hagi'nin Bursaspor ile yaptığı görüşmeler, Rumen basınında da geniş yankı uyandırdı. 
     Romanya'nın yüksek tirajlı gazetelerinden Prosport, Hagi'nin Bursaspor yolunda olduğunu yazarken, yeşil-beyazlı kulübün başkanlığına aday olabileceğini açıklayan Fikret Üstenci'nin Hagi ile ilgilendiğini okuyucularına tam sayfa haberle duyurdu. 
     Haberde, Hagi'nin Türkiye'de büyük bir hayran kitlesinin bulunduğu ifade edilirken, Bursaspor'un, Mircea Lucescu döneminde Galatasaray'ı 5-0 yendiği, yine Lucescu'lu Beşiktaş ile de 2-2 berabere kaldığı hatırlatıldı. 
     Bursaspor'da bir dönem forma giyen kaleci Nitu ve Lupescu'nun görüşlerine de yer verilen haberde, Hagi'nin Bursaspor gibi güçlü bir takımı başarıya kavuşturabileceği yorumunda bulunuldu. 

     
</TEXT>
</DOC>
