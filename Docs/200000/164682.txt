<DOC>
<DOCNO> 164682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/spor/spo03.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
OVERMARS 18 TRİLYON 
</HEADLINE>
<TEXT>

Fenerbahçe'den sonra Galatasaray'ın da talip olduğu Barcelona'nın futbolcusuna yüklü fiyat çıktı. Kiralanmayı kabul etmeyen Hollandalı oyuncunun bonservisinin 11 milyon Euro olduğu açıklandı 
     Cim-Bom nabız yokladı 
     OVERMARS'IN faturası ağır çıktı. Fenerbahçe'nin ardından Galatasaray'ın da talip olduğu Hollandalı futbolcunun bonservis bedeli, Barcelona tarafından 11 milyon Euro Yaklaşık 18 trilyon lira olarak açıklandı. Bu futbolcu için nabız yoklayan Galatasaray'ın karşısına astronomik bir bedel çıkarken, Overmars'ın kiralanmak istemediği de ifade edildi. 
     
     Galatasaray'ı aşıyor 
     TEKNİK Direktör Fatih Terim'in transfer listesine giren, ancak öncelikle kiralanmak istenen bu futbolcunun yüklü maliyeti karşısında şaşıran Galatasaray, bu parayı vermelerinin mümkün olmadığını ifade etti. Ancak İspanyol spor otoriteleri, sıkı bir pazarlığın ardından bu rakamın 6 milyon dolara 8.4 milyar lira kadar düşebileceğini söyledi. Bu bile Sarı - Kırmızılılar'ın transfer politikasını aşıyor. 
     
Anderson beklentisiGalatasaray 2. Başkanı Ali Dürüst, Lyon'da görev yapan Brezilyalı oyuncuya haber gönderdiklerini doğruladı 
     Milliyet farkı 
     MİLLİYET'İN, Brezilyalı golcü Sonny Anderson'un Katar ile anlaşmadığı ve Galatasaray'ın devreye girdiği haberi, resmi olarak doğrulandı. 2. Başkan Ali Dürüst, Lyon'un eski golcüsünün Katar'a gitmediğinden yeni haberleri olduğu, bunun hemen ardından da kendisine gelmesi konusunda teklif yaptıklarını açıkladı. 
     
     'Pepe'den vazgeçtik' 
     DÜRÜST, Pratez'in önemli bir eksikliği gidereceğini belirterek, "Öncelikle bir stoper arayışındayız. Pepe bunlardan biriydi ama ondan vazgeçtik. Daha sonra kaliteli bir forvet transfer etmeyi planlıyoruz" dedi. Galatasaray 2. Başkanı, Hollandalı Van Hooijdonk ile de ilgilendiklerini ancak somut bir gelişmenin olmadığını vurguladı. 
     
Pratez'e güvenoyu      MEHMET DEMİRCAN 

     Parreira övdü 
     GALATASARAY'IN Sporting Lizbon'dan transfer ettiği sol kanat oyuncusu Pratez için Parreira güvence verdi. Brezilya Milli Takımı'nın başında, Fransa'daki Konfederasyon Kupası'na katılan Parreira, Pratez'in Cim - Bom için tam isabet olduğunu savundu. Çok tecrübeli bir oyuncu transfer ettiklerini vurgulayan Brezilyalı çalıştırıcı, "Fiziği mükemmel" yorumunu yaptı. 
     
     'Çok iyi transfer' 
     BİRÇOK Avrupa takımında forma giymesinin Brezilyalı oyuncu açısından büyük avantaj olduğuna dikkat çeken Parreira, "Galatasaray'a ayak uydurmakta zorluk çekmez" dedi. Başarılı teknik adam, Pratez'in savunma özelliğinin yanında çok hızlı ve süratle atağa kalkan bir yapısının olduğunu da belirterek, "Galatasaray çok iyi transfer yaptı" diye konuştu. 
     
'Arama' serisi sürüyor      3. kez toplandılar 
     GÖREVE gelmeden önce üst düzey Galatasaraylılar'ı biraraya getirip, geleceğe yön verecek projeler ortaya çıkaran Sarı - Kırmızılı yönetim, eski idarecilerle yaptığı ikinci arama konferansının ardından, üçüncüsünü de dün gerçekleştirdi. Profesyonel yaşamda etkin görevde bulunanları biraraya getiren konferans, Ceylan Intercontinental Oteli'nde yapıldı. Kulübe kaynak yaratma stratejilerinin belirlenmesi amacını güden toplantıya Başkan Özhan Canaydın, 2. Başkan Ali Dürüst, genel sekreter Sinan Kalpakçıoğlu, yöneticiler ile çeşitli konularda uzman olan kişiler katıldı. 
     

</TEXT>
</DOC>
