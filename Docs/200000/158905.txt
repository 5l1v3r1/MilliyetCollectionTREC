<DOC>
<DOCNO> 158905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/dunya/dun01.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu barışı için yeni umut 
</HEADLINE>
<TEXT>

İsrail hükümeti, Bush yönetiminin sunduğu 'İsrail - Filistin barışı için yol haritası'nı kabul etti. Şaron ve Filistin Başbakanı görüşme kararı aldı 
     DIŞ HABERLER SERVİSİ 

     Başbakan Ariel Şaron başkanlığındaki İsrail kabinesi, Bush yönetiminin sunduğu ve barış karşılığında 2005 yılına kadar Filistin devletinin kurulmasını öngören "yol haritası"nı 7'ye karşı 12 oyla kabul etti. Dört bakanın da çekimser kaldığı oylama ile ilk kez bir İsrail hükümeti, Filistinlilerin devlet kurma hakkını resmen tanımış oldu. 
     Altı saatlik gerilimli bir toplantıyı izleyen oylama sonucu kabul edilen plan, bir Filistin - İsrail zirvesini de dünya gündemine getirdi. Uluslararası ajanslar Şaron ile Filistin Başbakanı Mahmud Abbas'ın bugün ya da yarın görüşeceğini bildirdiler. 
     Filistinliler, ABD'nin öncülüğünde, Rusya, AB ve BM'nin katkılarıyla hazırlanan ''yol haritası''nı, geçen ay sunulmasının akabinde kabul etmişlerdi. Ancak İsrail planda önemli değişiklikler istemiş ve bir adım atmadan önce, Filistinli yetkililerin, militanların şiddet eylemlerini önlemesini talep etmişti. Şaron ayrıca, Filistinli mültecilerin İsrail'e geri dönmesi konusundaki talepten vazgeçilmesini de istemişti. 
     ABD yönetimi, önceki gün, İsrail'in kaygılarının dikkate alınacağını, ancak ''yol haritası''nda değişiklik yapılmayacağını bildirmişti. 
     Filistin hükümeti üyesi Yasir Abid Rabbo, "Artık en önemli şey İsrail'in bu planı bütünüyle uygulamasıdır" dedi. Şaron ise, Yediot Ahronot gazetesine, "Amerikalılara 'Evet' deme zamanı geldi. Bu toprakları Filistinliler ve bizim aramızda bölme zamanı geldi" demişti. 
     "Yol haritası" ilk aşamada, şiddetin ve İsrail'in Batı Şeria ve Gazze üzerindeki baskısının sona ermesini, 2001 Mart ayından bu yana inşa edilen Yahudi yerleşim birimlerinin yıkılmasını öngörüyor. 
     

</TEXT>
</DOC>
