<DOC>
<DOCNO> 171754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/yasam/ayas.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Global astrolog Hakan Kırkoğlu 
</HEADLINE>
<TEXT>

   Los Angeles'ta bir araya gelerek yıldızlardan 'dünyanın geleceğini' okuyacak ünlü astrologların arasında tek Türk var Milliyet yazarı Hakan Kırkoğlu 
      ÜMRAN AVCI İstanbul 
   
   Dünyanın önde gelen astrologları, ekim ayında ABD'nin Los Angeles kentinde dünyanın geleceğini konuşacak. Türkiye'yi de Milliyet yazarı astrolog Hakan Kırkoğlu temsil edecek. 
   Uluslararası Astroloji Araştırma Birliği'nin ISAR Los Angeles Sheraton Oteli'nde, 8 - 13 Ekim'de düzenleyeceği konferansa Avustralya, Bulgaristan, ABD, Danimarka, İngiltere da dahil yaklaşık 60 ülkeden dünyaca ünlü astrologlar katılacak. Bu astrologlar arasında, eski Fransa Cumhurbaşkanı Francois Mitterand'ın danışmanı Elizabeth Teissier ile ABD'deki son seçimde George W. Bush'un kazanacağını tahmin eden Jim Shawvan da yer alacak. 
   'Uranüs balık burcunda, yarının astrolojisi için global sesler' sloganıyla bir araya gelecek astrologlar, balık burcunun etkisine giren Uranüs'ün dünyaya etkilerini ele alacak. İnsanları ve dünyayı psikolojik, ekonomik ve sosyal açıdan, sağlık açısından nelerin beklediğini anlatacak. 
   
   ABD'ye tehdit var 
   Hakan Kırkoğlu da, konferansta iki ayrı konuşma yapacak ve 'Ortadoğu'da savaş ve barış döngüleri' ile astrolojide kullanılan klasik tekniklerine ilişkin çalışmaları anlatacak. 
   Hakan Kırkoğlu, son 30 yıldır kova burcunun etkilerini yaşayan ABD'nin 2005'in ikinci yarısından sonra balık burcunun etkisinde kalmasıyla ilgili toplantıda aktaracağı tahminlerini de önce siz Milliyet okurlarına şöyle özetledi 
   "ABD'de işler özellikle 2004 yılının ikinci yarısı ile 2005'in ilk yarısında çok düzgün ve kararlı gitmeyecek. Bu dönemde bu ülkeye karşı tehdit ve düşmanlıklar daha fazla vurgulanacak. Ortadoğu'da oluşacak koşullar ABD'nin hoşuna gitmeyecek. Ortadoğu'daki barış süreci yara alacak. ABD 2005'in ikinci yarısında sert ve agresif tutumunu sürdüremeyeceğini anlayacak." 
   
   Türkiye'nin geleceği parlak    Hakan Kırkoğlu'nun, Türkiye tahminleri de şöyle "Oğlak burcunun etkileri 1980'lerden beri görülen Türkiye, dört yıl sonra kova burcunun etkisine girecek. Yani ekonomiyi öne alan burçtan çıkacak Türkiye'ye artık daha fazla demokrasi, özgürlük gelecek. AB gibi organizasyonlarda da daha şanslı görünüyor. Genel anlamda tüm dengeleri etkileyen Uranüs kova burcundan balığa geçiyor. Bugüne kadar haberleşme, teknoloji, yeni buluşlarla iletişim ağırlık kazanmışken, önümüzdeki yedi yıl boyunca artık insanlar ruhsal konulara eğilecek. Tıpla ilgili konular da ağırlık kazanacak." 
   
   
</TEXT>
</DOC>
