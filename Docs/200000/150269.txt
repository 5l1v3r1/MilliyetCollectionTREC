<DOC>
<DOCNO> 150269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sonspo39.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
19 Nisan'da yer siyah gök beyaz... 
</HEADLINE>
<TEXT>

     Beşiktaş Kulübü'nün 100. kuruluş kutlamaları çeşitli etkinliklerle sürerken, İstanbul Beşiktaşlılar Derneği ve Köyiçi Grubu'nun öncülüğünde 100. kuruluş yıldönümü nedeniyle Türkiye çapında gerçekleştirilecek bayrak asma kampanyası, 19 Nisan Cumartesi günü başlayacak. 
     İstanbul Beşiktaşlılar Derneği'nden yapılan açıklamada, başlatılan kampanyayla, Türkiye çapında Beşiktaşlı taraftarların ev ve sokaklara bayraklarını asarak 100. yıl kutlamalarını renklendirmeye başlayacaklarını ve bu kampanyanın 19 Nisan Cumartesi günü saat 14.00'de Beşiktaş'taki Barbaros Hayrettin Paşa Meydanı'nda yapılacak törenle start alacağı bildirildi. 
     Bu arada İstanbul'da başlayacak kampanya çerçevesinde Beşiktaş Köyiçi ve çevresine asılacak afişlerde, ''Gurur duy Türkiye, Beşiktaş 100 yaşında'', ''Takım tutmak taraftarlıktır, Beşiktaşlılık yaşam biçimidir'', ''1, 2, 3 yüzyıl yetmez, 4, 5, 6 yüzyıl olsun'', ''Bir deplasman, bir İnönü, 100 oldu yaşımız, seninle yaşlanmak güzel Beşiktaşımız'', ''100. yılın onuruna yer siyah, gök beyaz olsun'', ''Her şey Köyiçi'nde başladı'' gibi sözler yer alacak. 
     





</TEXT>
</DOC>
