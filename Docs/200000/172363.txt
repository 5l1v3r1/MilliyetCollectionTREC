<DOC>
<DOCNO> 172363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sonspo05.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar'dan Cimbom'a tepki Terbiyesizlik.. 
</HEADLINE>
<TEXT>

     Hollanda'nın başkenti Amsterdam'da yapılacak turnuva için Berlin'de hazırlık çalışmalarını sürdüren Galatasaray'ın, geçen sezon 1. ligden 2. lige düşen Energie Cottbus takımı ile yapacağı hazırlık maçını iptal etmesi, Cottbuslu yöneticilerin büyük tepkisini çekti. 
     Bild gazetesi ''Terbiyesizlik İstanbul, Energie Cottbus sınavını iptal etti'' başlığıyla verdiği haberde, Galatasaray teknik direktörü Fatih Terim'in, Hertha BSC Berlin maçından sonra 4 futbolcusunun sakatlandığı gerekçesi ile Cottbus maçını iptal ettiğini yazdı. 
     Haberde, ''Maçın iptal edilmesinin asıl nedeni Terim için Cottbus uzak geliyor. Berlin'den Cottbus'a yolculuk yaklaşık 2 saat sürüyor. Terim ise futbolcularını Amsterdam turnuvasına hazırlamak istiyor, ancak Energie Cottbus Türklerin iptalini kabul etmiyor'' şeklinde ifadeye yer verildi. 
     Energie Cottbus menejeri Klaus Stabach, ''Galatasaray sözleşmeye aykırı davranıyor. Alman Futbol Federasyonu ve UEFA'yı devreye soktuk. Bu karşılaşmayı sözleşmeye bağlamıştık. Karşılaşma 1 gün önce böyle iptal edilemez. Türk televizyonu bile maçı gösterecekti. Galatasaray'dan yazılı olarak maça gelmesini istedik'' dedi. 
     Galatasaray'ın kararını değiştirmesini ümit ettiklerini ifade eden Stabach, ''Eğer Galatasaray kararından vazgeçmez ise hemen kendimize bir yedek takım bulmak zorundayız, ancak bu hiç de kolay olmayacak'' şeklinde konuştu. 

     
</TEXT>
</DOC>
