<DOC>
<DOCNO> 176955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sondun31.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Reuters kameramanı Dana'ya binlerce kişiden hüzünlü uğurlama 
</HEADLINE>
<TEXT>

     Irak'ta Amerikan askerlerince öldürülen, Reuters ajansının ödüllü Filistinli kameramanı Mazen Dana'nın cenaze törenine binlerce kişi aktı. 
     Cenaze töreninde Dana'nın Filistin bayrağına sarılı tabutu, El Halil sokaklarında eller üzerinde gezdirilirken, törene Dana'nın Londra, İsrail ve Batı Şeria'dan gelen meslektaşları da katıldı. 
     Filistinli Dana'nın cenazesi, ilerleyen saatlerde toprağa verilecek. 
     Daha önce dün toprağa verileceği açıklanan Dana'nın cenazesi, doğrudan Filistin'e gönderilmedi. Amerikan askeri uçağıyla önce Kuveyt'e, oradan Amman'a aktarılan cenaze, Ürdün'den de karayoluyla Batı Şeria'ya getirildi. 
     Reuters ajansının, çatışma bölgelerinde en deneyimli kameramanlarından olduğunu açıkladığı Dana, ABD güçlerinin yönetiminde bulunan ve havan topu saldırısına uğrayan Ebu Garib cezaevi dışında çekim yaptığı sırada Amerikan askerleri tarafından vurulmuştu. 
     4 çocuk babası olan 43 yaşındaki Dana, kendi topraklarında mesleğini icra ederken birçok kez Batı Şeria'da İsrail askerlerince dövülmüş, silahla vurulmuştu. 
     Dana, 2001 yılında Gazetecileri Koruma Komitesi tarafından, Uluslararası Basın Özgürlük Ödülü'ne layık görülmüştü. Dana, bu ödülü alırken, ''Sözcükler ve görüntüler, kamusal gerçektir. Bu nedenle her türlü zorluğa rağmen, hatta hayatıma mal olsa bile işimi sürdüreceğim'' demişti. 
     
</TEXT>
</DOC>
