<DOC>
<DOCNO> 191317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/spor/spo02.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum büyülendi 
</HEADLINE>
<TEXT>

   Alman hoca, ZDF televizyonuna, "Hayatımda böyle doğum günü yaşamadım. Beni sultanlar gibi ağırladılar. Borcumu iki kupa alarak ödeyeceğim" diye konuştu 
      YUSUF DURSUN 

   
   'Her dediğim oluyor' 
   ŞÜKRÜ Saracaoğlu Stadı'nda unutamayacağı bir doğum günü yaşayan Fenerbahçe Teknik Direktörü Christoph Daum, Adanaspor maçı sonrası Alman ZDF televizyonuna ilginç açıklamalar yaptı. Alman hoca, 50. yaşının çılgınca geçtiğine değindi, "Türkiye'nin en popüler ve en gözde kulübünde çalışıyorum. Herkes çok iyi davranıyor, her dediğim yerine geliyor" dedi. 
   
   'Beni onurlandırdılar' 
   KENDİSİ için hazırlanan kutlamaları hayatı boyunca unutamayacağını söyleyen Daum, "Beni sultanlar gibi ağırladılar. Özellikle Başkan Aziz Yıldırım ve arkadaşlarının soyunda odasına gelerek pasta kesmeleri beni çok duygulandırdı. Takımla birlikte beni onurlandırmaları bizi kamçıladı. Sezon sonunda iki kupayı da kaldırıp, onlara en büyük hediyeyi vereceğiz" diye konuştu. 
   
   Oyundan memnun değil 
   ALMAN çalıştırıcının Adanaspor karşısında alınan farklı galibiyete rağmen takımın oyunundan memnun kalmadığı da öğrenildi. Yöneticilere "Bize bir süre daha zaman tanıyın. Çok daha iyi olacağız" diyen Daum'un özellikle saha içindeki organizasyon bozukluğundan şikayet ettiği belirtildi. Tecrübeli çalıştırıcı oyuncularını bu konuda bir kez daha uyaracak. 
   
   Yusuf bu hafta yok    ADANA karşısında ikinci yarıda oyuna giren ve son dakikalarda ayağına aldığı darbe ile sakatlanan Yusuf'un dün MR'ı çekildi. Tecrübeli oyuncunun sağ ayak dış yan bağlarında kopma olduğu ve bir hafta dinleneceği belirtildi. Akçaabat Sebat maçında forma giyemeyecek olan Yusuf, "Formamdan kopmak istemiyorum. Rize karşılaşmasında sahada olurum" dedi. 
   
   Şehit'ten savunma    TUNCAY'IN menajeri Erdinç Şehit, Teknik Direktör Daum'un kendisi hakkındaki suçlamalarına yanıt verdi. Şehit, "Ben, ne Fenerbahçe'nin, ne Daum'un işlerine karışacak değilim. Daum, Tuncay'ı istediği yerde oynatır" dedi. Tuncay ise "Adanaspor karşısında en büyük desteği Van Hooijdonk'tan gördüm. Attığım golden sonra bana öyle bir içtenlikle sarıldı ki, yaşadığım duyguları anlatamam" diye konuştu. 
   
   Primler dağıtıldı    SARI - Lacivertli futbolcular bu sezon ilk kez primle tanıştılar. Adanaspor maçı sonrası yönetim her oyuncuya 5 - 10 bin dolar arasında para dağıttı. Teknik Direktör Daum bir süredir yöneticilerle prim konusunu görüşüyordu. Alman hocanın belirlediği rakamları kabul eden Fenerbahçe yönetimi, Adanaspor galibiyetinin ardından böylece ilk ödemeyi yaptı. 
   
   84 milyon dolar borç    YUSUF KOBAL 

   Sakin toplantı 
   FENERBAHÇE Yüksek Divan Kurulu toplantısı dün yapıldı. Katılımın az olduğu toplantıda Sarı - Lacivertli kulübün 2006 yılına kadar toplam 84 milyon dolar borcu bulunduğu açıklandı. Denetleme Kurulu borcun 65.9 milyon dolarının sözleşmeye dayalı olduğunu, 18 milyon dolarının da şahıslara ödeneceğini açıkladı. 
   
   Öneriler geldi 
   DİVAN Kurulu, Şükrü Saracoğlu Stadı'nın kale arkalarına ağ germe kararını yönetime bıraktı. Ayrıca kombine kart ve loca satın alacak kişilerle yapılacak sözleşmeye, "sahanın kapanması durumunda Fenerbahçe Kulübü'nün maddi tazminat zorunluluğu yoktur' şeklinde bir madde konulması önerisi de yönetime iletildi. 
   
   
</TEXT>
</DOC>
