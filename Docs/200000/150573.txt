<DOC>
<DOCNO> 150573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/ekonomi/eko01.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, kartları birbirine bağladı 
</HEADLINE>
<TEXT>

Koç Bilgi Grubu'nun gerçekleştirdiği projeyle, Migros Club Kart ve Paro sisteminin getirdiği avantajlardan Koçbank kredi kartı kullanıcıları da yararlanacak 
     EKONOMİ SERVİSİ 

     Koç Grubu şirketlerinden Migros, Koçbank ve Tanı tarafından gerçekleştirilen işbirliği ile bundan sonra Koçbank kredi kart kullanıcıları Migros Club Kart avantajlarından ve Paro üye işyerlerinin sağladığı avantajlardan faydalanabilecek. Bu işbirliğiyle, 2.7 milyona ulaşan Migros Club Kart kullanıcıları CRM müşteri ilişkileri yönetimi odaklı pazarlama platformu olan Paro sisteminden otomatik olarak yararlanacak. 
     Koç Bilgi Grubu Başkanı Ali Koç, bugüne kadar grup içindeki şirketlerin sinerjisinin iyi kullanılmadığı yönündeki eleştirilerin bu işbirliği ile ortadan kalkacağını söyledi. Koç, "Bu işbirlikleri ile şirketler arasında ortak hareket edilmemesi yönündeki olumsuzluklar gideriliyor. İşbirlikleri tüm grup şirketleri arasında bundan sonra da devam edecektir" diye konuştu. 
     
     Paro hızla yayılıyor 
     Ali Koç, 4 ay önce hayata geçirdikleri Paro sisteminde 4 aylık sürede 4 milyon üyeyi geçtiklerini ve 4 milyon 420 bin kişiye ulaştıklarını bildirdi. 
     Migros Genel Müdürü Ömer Bozer de işbirliğinden 2.7 milyon Migros Club kullanıcısının yararlanacağını ifade etti. Bozer, Migros Club'ın sağladığı avantajları anlatarak, "2002'de kart sistemi sayesinde müşterilerin cebine koyduğumuz para 20 milyon dolar civarında. Bu yılın ilk 3 ayında kart kullanıcılarına 2.5 trilyon lira civarında bedava alışveriş çeki kazandırdık. Geçtiğimiz yıl müşteri sadakatini artırarak yüzde 9'a varan müşteri artışı sağladık" dedi. 
     Tanı Genel Müdürü Mehmet Ali Neyzi ise kendileri tarafından geliştirilen Paro sisteminin, henüz gelişme aşamasında olmasına rağmen hızla yayılmaya devam ettiğini ve bunun neticesinde yurtdışından bile ilgi gördüğünü söyledi. 
     
180 bin yeni kredi kartı müşterisi      Koçbank Genel Müdürü Halil Ergür, Koçbank, Migros ve Paro'nun işbirliğiyle kredi kartı kullanıcılarına çok daha güçlü ve geniş imk nlar sunulacağını söyledi. Ergür, yürütülen kampanyayla Koçbank'ın kendisine yeni müşteri kitleleri hedeflediğini, bu kapsamda Migros Club Kart kullanıcıları arasından ilk etapta 150 bin özel kişi, 100 bin de çok özel kişiler belirlendiğini kaydetti. Ergür, toplam 250 bin kişi içerisinden 180 bininin Koçbank kredi kartı almasını beklediklerini açıkladı. 
     


SİYASET 




























</TEXT>
</DOC>
