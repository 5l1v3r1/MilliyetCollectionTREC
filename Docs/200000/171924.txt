<DOC>
<DOCNO> 171924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/yazar/zbirand.html </URL>
<DATE> 2003/07/27/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
TÜRKİYE'NİN, ABD İLE SON TANGOSU MU 
</HEADLINE>
<TEXT>

   WASHİNGTON 
   
   Amerika'nın herşeyi bildiği, her konuda komplo kurduğu ve gerçek şeytan olduğuna inananlara bir tavsiyem var Şu sıralarda yayınlanan, ABD Kongresinin raporunu okuyun. Amerikanın dışardan bakıldığı ve sanıldığı gibi mükemmel bir makine olmadığını göreceksiniz. İstihbarat örgütlerinin bizdeki gibi birbirleriyle kavga ettiğini, elde ettikleri bilgileri paylaşmadıklarını anlarsınız. ABD'nin derin devleti bizimkine benzemiyor. Bambaşka bir dünya ve dişlilerin arasında mahvoluyor. 
   Türkiye ile ilişkileri işte bu çerçeve içinde ele almak istiyorum. Acaba Gül'ün Washington gezisi nasıl geçti 
   İsterseniz, bir saptama ile başlayalım 
   1. ABD. Türkiye'ye muhtaç değil. 
   2. Eğer Türkiye destek verirse, ABD rahatlayacak ve Irak'ta istikrarı bulması daha kolaylaşacak. 
   3. Irak'ta istikrarın tekrar kurulması, Türkiye açısından hayati önemde. 
   
   SORU TÜRKİYE ABD'NİN BEKLENTİSİNİ KARŞILAYABİLECEK Mİ 
   Tezkere geride kaldı. Daha doğrusu, Gül'ün Washington gezisinde bu olayın üstü kapandı. İleriye bakılması kararlaştırıldı. 
   İşte buradaki en önemli soru bu... 
   Acaba Türk hükümeti, TBMM'den Irak'a asker yollanması kararını çıkarabilecek mi Kimse kesin birşey söyleyemiyor. 
   Top, Türkiye'nin sahasında. 
   Abdullah Gül, Washington'daki temasları sırasında söz vermedi. Bütün görüşmelerde söylenen aynıydı 
   "Hükümetimiz durumu ele alacak ve işi uzatmadan bir karar verecek." 
   Süre baskısı var mı 
   Amerikalı yetkililer, Tezkere sonrasında olduğu gibi Türkiye'nin hemen yanıt vermesini beklemiyorlar. Ancak, aylarca beklenmesini de arzulamıyorlar. Örneğin, Eylül-Ekim aylarında bir sonucun alınmasını beklediklerini de saklamıyorlar. "Eğer Irak'ın geleceği ile ilgili kararları etkilemek ve masaya oturmak istiyorsanız bundan önceki gibi dipsiz tartışmalara girmeyin. Bize EVET veya HAYIR deyin ve nereye gideceğimizi söyleyin" diyorlar. 
   Abdullah Gül, özel konuşmalarında Türkiye'nin Irak'ta söz sahibi olabilmek için asker yollanması gerektiğine inanıyor. Zorluklarında farkında, ancak bu sorunun sürüncemede bırakılmasını istemiyor. Bizim anladığımız kadarıyla, Gül Ankara'ya dönünce Erdoğan ile bir yol haritası çizecek ve önce hükümet ilke kararı alacak. Ardından da ayrıntıların görüşmesine geçilecek. 
   Türk yetkililerin kafasında, Türk askerinin karşı karşıya kalacağı riskler var. Irak'ın geleceği konusunda gerekli güvencelerin alınması isteniyor. Ancak bu güvencelerin somutlaştırılması da son derece güç. 
   Acaba, Tezkere görüşmeleri sırasında olduğu gibi uzun pazarlıklar olacak mı Anlaşmalar yapılacak mı 
   Mutlaka askeri ve siyasi görüşmeler olacak, ancak ilke kararı alındıktan sonra bu pazarlıklara oturulacağı izlenimi aldım. Türkiye yine güç bir seçimle karşı karşıya. 
   Ülkedeki muhalif hava aşılabilecek mi Uzatmadan Amerikaya "biz bu işi yapamıyoruz" mu denecek, yoksa uzun bir tartışma sürecine mi girilecek 
   Doğrusu, bunu Türkiye'de dahi kimse bilmiyor. 
   
   YAPILMASI VE YAPILMAMASI GEREKENLER NELER 
   Karar Türkiye Büyük Millet Meclisine ait. 
   Oylamaya katılacak olanların bilmesi gereken bazı gerçekler var. 
   Beğenelim veya beğenmeyelim, Türkiye asker yollamak istemediği taktirde, Irak'ın geleceği konusunda hiçbir etkisi kalmayacak. Dışardan gelişmeleri izlemekle yetinecek. Asker yolladığı taktirde de birçok risk alacak. 
   Son derece önemli bir karar tekrar kucağımıza düştü. AKP açısından, yine son derece hayati bir karar söz konusu. 
   Hiç kolay değil. 
   Türkiye, HAYIR derse marjinalleşecek, EVET derse riskli bir adım atmış olacak. 
   Bence, bu riskin alınması daha doğru. Türkiye, bölge'deki liderliğini bu şekilde ispatlayabilecek. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
