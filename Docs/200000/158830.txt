<DOC>
<DOCNO> 158830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sondun15.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bin Ladin'in oğlu İran'ı terk etti"... 
</HEADLINE>
<TEXT>

     El Kaide lideri Usame Bin Ladin'in İran'da olduğu öne sürülen oğlu Saad Bin Ladin'in, Suudi Arabistan'ın başkenti Riyad'da düzenlenen bombalı saldırılardan sonra İran'ı terk ettiği iddia edildi. 
     Merdomsalari gazetesinin bugünkü haberine göre, Londra'da yayınlanan Eşşark El Avsat gazetesi, El Kaide örgütünün üst düzey yetkililerinden Halid İstanbuli'nin ''Ebu Halid'' takma ismini kullanan kardeşi Muhammed Nugi'nin beş yıldır İran'da yaşadığını yazdı. Gazete, adını vermediği İngiliz kaynaklara dayandırdığı haberinde, Nugi'nin, örgütün askeri kanat sorumlusu Saif El Adil ve Saad Bin Ladin'in Riyad'daki bombalı saldırılardan sonra İran'ı terk ettiğini ileri sürdü. 
     Eşşark el Avsat, Ebu Halid'in yanı sıra Ebu Cafer, Abdülvedud ve Ebu Zeyd gibi takma isimleri kullanan Nugi'nin, İran'ın güneyini El Kaide üyeleri için güvenilir bir bölge haline getirdiğini de belirtti. 
     Amerikalı yetkililer, Riyad'da düzenlenen saldırıların talimatını El Kaide'nin askeri kanat lideri Saif El Adil'in verdiğini öne sürmüş, Washington Post gazetesi de Amerikalı yetkililere dayanarak verdiği haberde, Mısır asıllı El Adil'in İran'da saklandığını iddia etmişti. 
     Gazete, El Kaide örgütünün iki önemli komuta grubu tarafından yönetildiğini, İran'da faaliyet gösteren ilk komuta grubunun, El Adil, eğitim lideri Ebu Muhammed Masri, Saad Bin Ladin ve Ebu Musab Zarkavi'den oluştuğunu, diğer komuta grubunun ise Pakistan-Afganistan sınırında faaliyet gösterdiğini yazmıştı. 
     İranlı yetkililer, Amerikan yönetiminin El Kaide liderlerinin İran'da olduğuna ilişkin iddialarını yalanlıyor. 
     
</TEXT>
</DOC>
