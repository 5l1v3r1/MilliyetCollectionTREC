<DOC>
<DOCNO> 189688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/soneko09.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliağa'da konut kuyruğu... 
</HEADLINE>
<TEXT>

     İzmir'in Aliağa ilçesinde, tasfiye halindeki Emlak Bankası'na ait toplu konutlardaki 10 daireyi almak isteyenler, geceden kuyruğa girdi. 
     Aliağa Ziraat Bankası önüne asılan duyuru üzerine, bankanın yarın sabah açılması ile birlikte başvuruda bulunmak isteyenler, geceyi kuyrukta geçirmeyi göze aldı. 
     Toplu konutların 1981 yılında inşa edildiği belirtilirken, duyuruda, ''Konutlar, kuyruğa giren ilk 10 kişiye satılacaktır'' denildi. Duyuruda, her biri yaklaşık 70 metrekare olan konutların 10 milyar lira bedelle satışa sunulduğu, yarısı peşin, kalan 5 milyar lirasının ise 60 ay vadeyle ödeneceği belirtildi. 
     Konut satın alabilmek için kuyruğa girenlerin ilki olan Halil Soğancı, ''Konutlar eski ve bakımsız, tadilat gerekiyor, ancak fiyat çok cazip. Sabaha kadar bekleyip, satın almak için başvuruda bulunacağım. Bu fiyata Aliağa'da başka konut bulamam'' dedi. 
     Konutları satın almak için kuyruğa giren 33 kişi de havanın ılık olması nedeniyle sıkıntı çekmeyeceklerini düşündüklerini belirtti. 
     
</TEXT>
</DOC>
