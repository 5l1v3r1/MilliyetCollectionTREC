<DOC>
<DOCNO> 157170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/dunya/dun05.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrolün denetimi ABD ve İngiltere'ye 
</HEADLINE>
<TEXT>

     NEW YORK Milliyet 

     ABD yönetimi, Irak ambargosunun kaldırılmasına ilişkin karar tasarısını, Birleşmiş Milletler BM Güvenlik Konseyi üyelerinin itirazı üzerine yeniden gözden geçirerek Konsey'e sundu. Yeni tasarı, BM'nin ülkedeki rolünü biraz daha artırmasına ve Irak'ın büyük miktardaki dış borç sorununa çözüm yolları önermesine rağmen, Bush yönetiminin taleplerini aynen muhafaza ediyor. BM'nin Irak petrolü üzerindeki kontrolüne son veren yeni tasarı, ABD ve İngiltere'nin, yine ülkeyi en az bir yıllığına yönetmesine ve gerekirse bu sürenin uzatılmasına da yetki veriyor. 
     Konsey'in 15 üyesinin Ortadoğu uzmanlarına dünkü kapalı toplantıda dağıtılan yeni tasarı, Irak'ın petrol servetinin yeniden inşa için nasıl kullanılacağına karar vermek konusunda da Washington ve Londra'ya geniş yetkiler tanıyor. 
     Tasarıyla, şu anda BM kontrolü altında olan petrol gelirlerinin, Irak Kalkınma Fonu adlı bir fona aktarılması öngörülüyor. 
     

</TEXT>
</DOC>
