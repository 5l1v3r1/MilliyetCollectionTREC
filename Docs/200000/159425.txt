<DOC>
<DOCNO> 159425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun02.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD heyeti ABD'de Wolfowitz ile görüştü... 
</HEADLINE>
<TEXT>

     ABD'de bulunan TÜSİAD heyeti, ilk gün temaslarının sonunda, ABD Savunma Bakan yardımcısı Paul Wolfowitz ile görüşürken, TÜSİAD Başkanı Tuncay Özilhan, iki ülke ilişkilerinde düzelme için Amerikan tarafının, ''topun Türkiye'de olduğu'' mesajını verdiğini söyledi. 
     Özilhan ve TÜSİAD yönetim kurulu üyesi Cem Duna, Genelkurmay Başkanı Orgeneral Hilmi Özkök'ün pazartesi günü yaptığı açıklamaları olumlu değerlendirdiklerini ifade ettiler. 
     Wolfowitz ile görüşen TÜSİAD heyetinde Özilhan, Duna, TÜSİAD yönetim kurulu üyesi Arzuhan Yalçındağ ve TÜSİAD üyesi Şerif Egeli yer aldı. 
     Özilhan, görüşmeden sonra düzenlenen bir resepsiyonda soruları yanıtlarken, ''Türkiye ile ABD arasındaki son durumla ilgili konuları, iki ülke ilişkilerini ve Türkiye'nin Irak'ta yapabileceklerini Wolfowitz ile görüştük'' dedi. 
     Tuncay Özilhan, Washington'daki görüşmelerinden, ilişkilerin ilerletilmesinde ''bundan sonra topun Türkiye'de olduğu'' mesajını aldıklarını ve bu çerçevede ABD'nin Türkiye'den, Ortadoğu'daki bazı siyasi gelişmelere destek vermesini beklediğini ifade etti. 
     Özilhan, ''konu İran mı '' sorusuna, ''Wolfowitz herhangi bir ülke adı söylemedi'' yanıtını verdi. 
     TÜSİAD Başkanı Özilhan, Türkiye'nin, Irak'ın komşusu olarak coğrafi avantajları bulunduğunu, Türk özel sektörünün bölgede iş yapma ve tanınma avantajlarının olduğunu kaydederek, ''Irak için gereken mal, malzeme, hizmetlerin Türkiye'den sağlanması daha ekonomik. Önemli ölçüde iş yapacağımıza inanıyorum'' dedi. 
     Özilhan, Türk şirketlerinin Irak'ta, ABD'nin yönettiği projelerde taşeron olarak iş yapmasının Pentagon tarafından engellendiğine yönelik bir izlenim edinmediğini de söyledi. Özilhan, Orgeneral Özkök'ün sözlerini değerlendirirken de, ''Genelkurmay Başkanı'nın, doğru çizgide, doğru açıklama yaptığına inanıyoruz. Durumu destekliyoruz'' dedi. 
     Cem Duna da, Orgeneral Özkök'ün ifadelerine ilişkin olarak, ''Çok zamanlı bir açıklama oldu. Ortalıkta çok spekülasyon, dedikodu vardı. Bunların açığa kavuşturulması adına yararlı oldu. Daha önemlisi, bundan sonra bunun, diyaloğu, şeffaflığı getirmesi'' diye konuştu. 
     Duna, Türk-Amerikan ilişkilerinin son zamanlarda darbe aldığını ancak tarafların bunun telafisinde istekli olduğunu söyledi. Cem Duna, ''Yine de şunu yaparsak daha iyi olur şeklinde formüle edilmiş bir yaklaşım yok. Zaman içinde çıkabilir'' dedi. Duna, Türkiye ile ABD arasında çeşitli düzeylerde diyalog kopukluğu olduğunu da söyledi. 
     TÜSİAD heyeti, daha sonra, çok sayıda Türk ve Amerikalı konukla birlikte, flüt sanatçısı Şefika Kutluer'in Kennedy Center'daki konserine katıldı. 
     Heyet bugün de, ABD Dışişleri Bakan yardımcısı Marc Grossman, Hazine Bakan yardımcısı John Taylor, ABD Başkanı George W. Bush'un Irak danışmanı Zalmay Halilzad ve diğer Beyaz Saray yetkilileriyle biraraya gelecek. TÜSİAD heyeti, Washington'daki temaslarını tamamlamasının ardından New York'a geçerek, finans çevreleri, BM Genel Sekreteri'nin Kıbrıs özel temsilcisi Alvaro DeSoto ve Türk-Amerikan İş Forumu üyeleriyle de biraraya gelecek. 
     
</TEXT>
</DOC>
