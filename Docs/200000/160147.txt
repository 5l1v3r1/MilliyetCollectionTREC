<DOC>
<DOCNO> 160147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun03.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin yuvası Pentagon'da 'gerçek' bir güvercin... 
</HEADLINE>
<TEXT>

     Sertlik yanlısı politikaları nedeniyle yöneticileri ''şahin'' olarak anılan ABD Savunma Bakanlığı Pentagon'un binası, şüpheli bir güvercinin ziyaretiyle çalkalandı. 
     Davetsiz güvercinin ziyareti, Pentagon'da 11 Eylül saldırılarından sonra güvenlik önlemlerinin belirgin biçimde artırılmasına karşılık, binanın düşman ataklarına halen açık olduğu yorumlarına da neden oldu. 
     Pentagon'da ön kapıdan girerek E kanadında dördüncü kata kadar çıkan bir güvercin, yüksek tavanlı Hava Kuvvetleri koridorlarında uçuşurken, güvercinin binaya nasıl girdiğinin anlaşılması için soruşturma açıldı. 
     Tahminlere göre güvercin, Potomac nehri yönündeki kapıdan binaya girerek merdivenli bölümden yukarı çıktı. Binanın bu bölümünde pencere bulunmuyor. 
     Birinci Dünya Savaşı sırasında güvercinlerin kameralarla düşman bölgesine uçurulduğu, kayıt cihazı ve vericiler taşıdıkları göz önüne alınırsa, ''güvenliğin ne kadar tehlikeye atıldığı'' ise belli değil. 
     Aralarında batı yarıküresi ilişkilerinden sorumlu Savunma Bakan yardımcılığında görevli Rogelio Pardo Maurer'in de bulunduğu birçok Pentagon yetkilisi, güvercini yakalamak için seferber olurken, korkan kuşun, 40 dakikalık bir çaba sonucu yakalandığı belirtildi. 
     Pardo Maurer, üzerine ceketini atarak yakaladığı güvercini, ellerinin arasına alıp, ABD Savunma Bakanı Donald Rumsfeld'in bürosunun önünden geçerek nehir girişi kapısında serbest bıraktı. 
     Şahinlerin arasına giren güvercin ile ilgili esprili bir yaklaşım sergileyen Pardo Maurer, ''güvercinin kulağına bazı gizli direktifleri fısıldadıktan sonra parmağımla ABD Dışişleri Bakanlığı'nı gösterdim'' dedi. 
     Pentagon ile pekçok konuda ılımlı yaklaşımları yüzünden ters düşen ABD Dışişleri Bakanlığı için, ''güvercin'' benzetmesi kullanılıyor. 
     
</TEXT>
</DOC>
