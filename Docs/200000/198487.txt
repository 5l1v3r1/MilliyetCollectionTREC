<DOC>
<DOCNO> 198487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur21.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
''Hava kirliliğinin yoğun olduğu saatlerde sigara içmeyin'' 
</HEADLINE>
<TEXT>

     Uludağ Üniversitesi UÜ Tıp Fakültesi Göğüs Hastalıkları Anabilim Dalı Başkanı Prof. Dr. Nihat Özyardımcı, kış aylarında etkili olan hava kirliliği yüzünden polikliniklere başvuran hasta sayısının arttığını belirterek, ''Özellikle hava kirliliğinin yoğun olduğu saatlerde sigara içmeyin'' dedi. 
     Prof. Dr. Özyardımcı, hava sirkülasyonunun yanı sıra kalitesiz yakıt kullanımıyla da kendini iyice hissettiren hava kirliliğinin insan sağlığını tehdit ettiğini söyledi. 
     Hava kirliliğinin Bursa, İstanbul ve Kocaeli gibi sanayileşmiş kentlerin ortak sorunu olduğuna işaret eden Özyardımcı, kirli havada bulunan ve solunum yoluyla insan vücuduna giren kükürtdioksit ve karbon partiküllerinin birçok hastalığa neden olduğunu anlattı. Özyardımcı, özellikle kükürtdioksitin solunum yollarını tahriş ederek öksürük, balgam, göğüste hırıltı, nefes almada güçlük gibi şikayetlere neden olduğuna işaret etti. 
     Uzun süre kirli hava soluyan kişilerde KOAH kronik bronşit, anfizem ve akciğer kanserine daha çok rastlandığını kaydeden Özyardımcı, ''Hava kirliliği yüzünden polikliniklerimize başvuran hasta sayısı artıyor. 1952 yılında Londra'da hava kirliliği yüzünden 3 gün içinde 4 bin kişi yaşamını yitirdi. Bu rakamlar hava kirliliğinin hafife alınmaması gerektiğinin göstergesidir'' diye konuştu. 
     KOAH hastalığının oluşumunda uzun süreli sigara içiminin yanı sıra hava kirliliğinin de etkisi olduğunu anlatan Özyardımcı, şunları söyledi 
     ''Kirli hava, kalp ve kronik akciğer hastaları ile çocuklar için daha da tehlikelidir. Kirlilik astım hastalarının nöbet geçirmesine neden olur. Bu yüzden özellikle çocuklar ve hastalar kirli havadan sakınmalı, kirliliğin yoğun olduğu 07.00-10.00 ve 17.00-20.00 saatleri arasında mümkün olduğunca dışarı çıkmamalılar. Ayrıca özellikle hava kirliliğinin yoğun olduğu saatlerde sigara içilmemeli. Çünkü sigara dumanıyla kirlilik birleşerek daha tehlikeli duruma geliyor.'' 

     
</TEXT>
</DOC>
