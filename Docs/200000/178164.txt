<DOC>
<DOCNO> 178164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/yazar/cemal.html </URL>
<DATE> 2003/08/26/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Asker bu kadar konuşmaz 
</HEADLINE>
<TEXT>

   
   Asker bu kadar konuşur mu Sorunun yanıtı tektir Hayır 
   Eğer rejime demokrasi adı konmuşsa... Eğer demokraside, askerin seçilmiş sivil otoriteye bağlı olması rejimin temel direklerinden biriyse... Eğer bu temel ilke anayasal nitelik taşıyorsa... 
   Asker bu kadar konuşmaz. 
   Böyle konuşmaz. 
   Bu kadar siyasete karışmaz. 
   Ya da siyaset yapmaz. 
   Demokrasinin temel ilkeleri de, Anayasa da, yasalar da izin vermez askerin bu kadar siyaset yapmasına ya da siyasete karışmasına... 
   Yıllardır böylesi görülmedi. 
   Emekliye ayrılıyor, konuşuyor. 
   Devir teslim yapıyor, konuşuyor. 
   Nerede kaldı askerin disiplini 
   Nerede kaldı askeri hiyerarşi 
   Ne var Ne oluyoruz 
   Ülkedeki gidişten memnun değilseniz, hükümetten memnun değilseniz, kapalı kapılar arkasında konuşabilir, tartışabilirsiniz. Eğer bulunduğunuz mevki elveriyorsa, eleştirilerinizi yazılı olarak karargaha bildirebilirsiniz. 
   Son söz tabii Genelkurmay'ındır. 
   Genelkurmay Başkanlığı konuyu alır, gerekli gördüğü takdirde Başbakanlığa taşır, Milli Güvenlik Kurulu'na taşır. Kapalı kapılar arkasında, askerin duyarlığını iletir, tartışır. 
   Genelkurmay Başkanlığı bazen çok önemli saydığı konularda, ülkenin ulusal güvenliğini birinci derecede ilgilendiren konularda kamuoyuna açıklamalar da yapabilir, askerin görüşünü de sözlü, yazılı açıklayabilir. 
   Ama ordu 'parti' değildir. 
   'Devlet içinde devlet' hiç değildir. 
   Genelkurmay da açıklamalarını yaparken, bu çerçeveyi ve demokrasinin ilkelerini göz önünde tutar. Üslubuna özen gösterir. Ve bu açıklamalarının seyrek olmasına da dikkat eder. 
   Elbette askerin duyarlı olduğu, titizlendiği konular vardır. Bunlarla ilgili gelişmeleri yakın takipte tutması hiç kuşkusuz hakkıdır. 
   Ama bu kadar konuşmaz. 
   Demokraside bu olmaz. 
   Ne söylediklerini geçiyorum. 
   Böyle, bu kadar konuşmaz asker. 
   Eğer siyaset yapmak istiyorsa, önce üniformasını sırtından çıkarır, sonra siyasete soyunur. Ama daha üniforması sırtındayken bu kadar konuşursa, birçok yanlışın altına imza atmış olur. 
   Orduyu yıpratmış olur. 
   Orduyu kışkırtmak isteyenlerin, Türkiye'yi yeniden askeri müdahalelerin tehlikeli sularına çekmek için ellerini ovuşturanların oyununa gelmiş olur. 
   Orduyu siyasete çekmiş olur. 
   İstikrarsızlık tohumları ekmiş olur. 
   Siyaset oyununda, dolayısıyla ekonomide beklentilerin olumsuza dönmesine yol açmış olur. 
   Son zamanlarda konuşan paşaların bazı temel noktaların altını bir kez daha kalın olarak çizmelerinde yarar var 
   1 Bu çağda laiklik ve demokrasi artık süngünün ucunda korunamaz. 
   2 Ülkeyi seçim sandığından çıkan hükümetler yönetir. 
   3 Kötü yönetirlerse, hükümete yine seçim sandığında yine halk tarafından hesap sorulur. Yani iktidarla muhalefet seçim sandığında el değiştirir. 
   Demokrasilerde kural budur. 
   4 Nitekim, yakın siyasal tarihimizde bunun en çarpıcı örneği geçen yılki 3 Kasım genel seçimlerinde görülmüş ve neredeyse bütün bir siyaset sınıfı sandıkta kalmıştır. 
   Kısacası 
   Asker askerliğini, sivil sivilliğini bilmelidir. Ve herkes, Türk Silahlı Kuvvetleri'yle oynamaktan kaçınmalıdır. 
   
      
   
</TEXT>
</DOC>
