<DOC>
<DOCNO> 160473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/yasam/yas04.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Minik Elsem'in ilacı annesinin şefkati 
</HEADLINE>
<TEXT>

Nefes almayı bilmediği için doğduğundan beri solunum cihazına bağlıydı 14 aylık Elsem. Ama annesinin ninnileri bir mucize yarattı 
     Balıkesir'in Bandırma ilçesinde 14 ay önce dünyaya geldi Elsem Karadeniz. Ancak, doğum sırasında oksijensiz kalınca beyninde tıpta "Santral Hipoventilasyon Sendromu" olarak adlandırılan hasar oluştu. 
     Nefes alma refleksi gelişmediğinden 14 aydır solunum cihazına bağlı olarak hayatını sürdüren minik Elsem, Bandırma'daki tedavinin yetersiz olması nedeniyle Uludağ Üniversitesi Tıp Fakültesi Hastanesi'ne sevk edildi. 
     Kızının başucundan ayrılmayan annesi Aynur Karadeniz'in nezaretinde tedavi gören minik Elsem'de son günlerde, doktorları umutlandıran ilginç bir gelişme yaşandı. Elsem, önce annesinin söylediği ninnilere tepki vermeye başladı. Ardından da bu tepkilerle birlikte uyanık olduğu saatlerde kendi kendine nefes almaya başladı. Anne Aynur Karadeniz, yine de hortumunun çıkarıldığı anlarda nefessiz kalmaması için kızının yanından bir an olsun ayrılmıyor. 
     
     'Bize yardım edin ' 
     Ev tipi solunum cihazı temin edildiği takdirde kızının taburcu bile olabileceğini anlatan anne Karadeniz şunları söylüyor "Elsem'in solunumu için gerekli olan aletler 30 bin dolar civarında. Eşim işsiz. Yardım olmadan cihazı alamayız ama yine d çok mutluyuz." 
     Doktoru Prof. Mehmet Okan da, Elsem'deki gelişmede, anne şefkatinin büyük rolü olduğunu belirtip artık Elsem'in 10 saate kendi kendine nefes alabildiğini belirtti. 
     

</TEXT>
</DOC>
