<DOC>
<DOCNO> 176683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sondun09.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan orduya "Müttefikler Irak'a gelince rahatlarsınız" 
</HEADLINE>
<TEXT>

     ABD Başkanı George Bush, Irak'taki Amerikan birliklerinin omuzlarındaki yükün, sonbaharda müttefiklerin gelişiyle hafifleyeceğini bildirdi. 
     Bush'un, 5 gün önce ordu radyosuna verdiği demeç, dün gece Beyaz Saray tarafından yayımlandı. Bush, demecinde, ''Omuzlarınızdaki asayiş yükünün sonbahardan itibaren müttefik kuvvetlerinin katkısıyla hafiflediğini göreceksiniz'' dedi. 
     Bush, Amerikan askerlerinin ne zaman döneceklerine açıklık getirmedi ve ''Size şimdi tarih vermek istemem. Bu denli karmaşık bir görevin ne kadar süreceği konusunda gerçekçi olmaya çalışmalıyız'' diye konuştu. 
     İngiliz kuvvetlerinin halen Irak'ta olduğunu belirten Bush, Polonya birliklerinin 4 Eylül'e kadar göreve başlayacağını, İngiliz ve Polonya birliklerine başka ülkelerin de destek vereceğini söyledi, ancak ülke ismi vermedi. 
     Bush, Irak'ın Amerikan ordusunca işgalinin, ''beklediğinden daha çabuk başarıldığını'' da belirtti ve istilanın, ''küresel terörle mücadelenin parçası'' olduğunu iddia etti. 
     
</TEXT>
</DOC>
