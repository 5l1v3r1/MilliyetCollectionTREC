<DOC>
<DOCNO> 153551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo24.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Nouma şov sürüyor... 
</HEADLINE>
<TEXT>

     Beşiktaş Kulübü Yönetim Kurulu'nun, Fenerbahçe maçında attığı gol sonrası elini şortunun içine sokarak çirkin bir görüntü oluşturmasının ardından kadro dışı baraktığı ve sözleşmesini tek taraflı feshedeceği Fransız futbolcu Pascal Nouma, bugün Ümraniye'de yine eski şovlarını sürdürdü. 
     Profesyonel Futbol Disiplin Kurulu PFDK tarafından 7 ay hak mahrumiyeti cezasına çaptırılan Pascal Nouma, bu sabah Ümraniye'deki BJK Nevzat Demir Tesisleri'ne geldi. 
     Fransız futbolcu, siyah-beyazlı ekip antrenman yaparken, ıslık çalarak sahaya kadar geldi. Daha sonra saha içine giren Nouma, önce teknik direktör Mircea Lucescu ile öpüşerek hocasına sarıldı. Kaleci antrenörü Ilie Datcu ve kondisyoner Carlo Nicoloni ile de öpüşen Fransız futbolcu, havanın sıcak olduğunu belirtip ''Yanıyorum'' dedi ve bir süre üstü çıplak olarak sahada koştu. 
     Tişörtünü giydikten sonra idmanı izlemek isteyen Nouma, basın mensuplarının yoğun ilgisi üzerine bu kararından vazgeçip, tesis binasına girdi. 
     Nouma, PFDK tarafından kendisine verilen 7 aylık hak mahrumiyeti cezası için de, ''Bu karara anlam veremiyorum. Adaletli bir karar değil. Ama yapacak birşey yok. Daha fazla yorum yapmak da istemiyorum'' dedi. 

     
</TEXT>
</DOC>
