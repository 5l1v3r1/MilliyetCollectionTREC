<DOC>
<DOCNO> 188765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sondun19.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Madrid'de seçim... Gençlere ve yaşlılara bedava ulaşım vaadi 
</HEADLINE>
<TEXT>

     İspanya'nın 17 özerk bölgesinden biri olan Madrid'de yönetim seçimleri, 26 Ekim Pazar günü yapılacak. 
     Madrid'de 1 haftadır devam eden seçim kampanyalarında, iktidardaki Halkçı Parti'nin PP adayı Esperanza Aguirre ile muhalefetteki Sosyalist Parti'nin PSOE adayı Rafael Simancas arasında büyük çekişme bulunuyor. 
     Anketlere göre şu anda Aguirre'nin gerisinde bulunan Sosyalist Parti'nin adayı Rafael Simancas, Madrid'de 21 yaş altında ve 65 yaş üstündeki kişilere metro, otobüs gibi toplu taşım araçlarından 1 Ocak 2005 tarihinden itibaren bedava yararlanma vaadinde bulundu. 
     Sadece Madrid kentinde genç ve yaşlı nüfusun toplam 1.5 milyonu bulduğu belirtilirken, bunun belediyeye 190 milyon euroluk ağır bir yük getireceği bildirildi. 
     Halkçı Parti'nin adayı ise, bu vaadi ''sorumsuzluk ve umutsuzluk'' olarak niteledi. 
     İspanya'da 2004 yılının ilkbahar aylarında genel seçimlerin yapılacak olması nedeniyle, 4.4 milyon seçmenin kayıtlı olduğu Madrid seçimlerinin sonucunun önem taşıdığı belirtiliyor. 
     
</TEXT>
</DOC>
