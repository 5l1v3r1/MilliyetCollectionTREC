<DOC>
<DOCNO> 169368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sontur07.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmit'te Greenpeace eylemi... 21 eylemci gözaltında... 
</HEADLINE>
<TEXT>

     Uluslararası çevre örgütü Greenpeace üyesi 21 kişilik grup, İzmit Atık ve Artıkları Arıtma, Yakma ve Değerlendirme A.Ş. İZAYDAŞ tesislerinde yaklaşık 3 saat süreyle eylem yaptıktan sonra gözaltına alındı. 
     İZAYDAŞ tesisleri önüne sabaha doğru gelen 2'si İngiliz vatandaşı 12 Greenpeace üyesi, içeriye girerek tehlikeli atıkları yakma bölümündeki vinçleri durdurmak istedi. Diğer 4 eylemci tesislerin girişinde kendilerini ''Atık yakmayı yasaklayın'' yazılı varillere kilitlerken, 5 eylemci de tesislere dışarıdan atık getiren bir kamyonun önüne yatıp aracı durdurdu. 
     Bu sırada basın mensuplarına açıklama yapan Greenpeace Akdeniz Ofisi Toksik Maddeler Kampanyası Sorumlusu Banu Dökmecibaşı, çevreci örgüt tarafından 2000 yılında küllerden alınan örneklerin bilimsel analizleri sonucunda İZAYDAŞ'ın çevreye zarar verdiğinin kanıtlandığını savundu. 
     Dökmecibaşı, ''Eski dönemde bu kirli teknolojiye verilen lisansın, yeni dönem çevre bakanlığında görev yapan yetkililerce iptal edilmesini istiyoruz. Atık yakmanın ulusal düzeyde yasaklanıp, Türkiye'de akılcı, temiz üretime dayalı bir atık yönetimi politikasının izlenmesini talep ediyoruz'' dedi. 
     Yaklaşık 3 saat süren eylem, olay yerine gelen Kocaeli Çevre Eğitimi ve Koruma Derneği Başkanı Nuriye Kazaner'in devreye girmesiyle sona erdi. Eyleme katılan Greenpeace üyesi 21 kişi ise gözaltına alındı. 
     Kazaner, Çevre ve Orman Bakanı Osman Pepe ile telefonla görüştüğünü anlatarak, Pepe'nin ''her türlü öneri ve alternatif projelere açık oldukları'' şeklindeki görüşlerini eylemcilere ilettiğini, bu mesaj doğrultusunda da Greenpeace üyelerinin eylemlerine son verdiklerini bildirdi. 
     
     İZAYDAŞ GENEL MÜDÜRÜ'NÜN EYLEM TEPKİSİ 
     Öte yandan İZAYDAŞ Genel Müdürü Kenan Evin, olay yerine gelerek, ''Greenpeace yanlış yerde eylem yapıyor. Bence atıklarını bu alana göndermeyen tesislerde eylem yapılmalı'' dedi. 
     Evin, tesislerinin çevreyi kirletmediğine dair Kocaeli Üniversitesi'nden alınmış raporları bulunduğunu da kaydetti. 
     
</TEXT>
</DOC>
