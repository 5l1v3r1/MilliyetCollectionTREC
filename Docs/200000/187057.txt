<DOC>
<DOCNO> 187057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sonspo04.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ferdinand'da doping şoku, İngiltere karıştı.. 
</HEADLINE>
<TEXT>

     İngiltere milli futbol takımının yıldızlarından Rio Ferdinand'ın geçen ay yaptırması gereken doping testini yaptırmadığının ortaya çıkması, 11 Ekim Cumartesi günü İstanbul'da oynanacak Türkiye maçı öncesinde yeni tartışmalar çıkmasına yol açtı. 
     Ferdinand'ın, Türkiye maçında oynamasının tehlikeye girdiğini duyuran İngiliz basını, olaya spor sayfalarında değil, ilk sayfalarında manşette yer verirken, Futbol Federasyonu'nun kurallar gereği, Ferdinand'a en az 2 yıl cezası verilmesi gerektiği yazıldı. 
     Ferdinand'ın avukatları ile federasyon yetkililerinin dün olayı tartışmak için büyük bir gizlilik içinde buluştuklarını kaydeden İngiliz basını, 30 milyon sterlin değerindeki futbolcunun ise testin yapıldığı gün evini taşımakta olduğu için kan örneği veremediğini belirterek, kendisini savunduğunu bildirdi. 
     Ferdinand'ın, testin yapılması gereken günden iki gün sonra kan örneği verebildiği açıklandı. Bu arada Riıo Ferdinand'ın test sonuçlarının da temiz çıktığı belirtiliyor. 
     İngiltere Milli Takım Teknik Direktörü Sven-Goran Eriksson'ın Cumartesi günü oynanacak maçın kadrosunu açıklamayı iki kez ertelemesinin altında da bu olayın bulunduğu kaydediliyor. Basına göre, Federasyon yetkilileri tartışma sonuçlanıncaya kadar ünlü futbolcunun sahaya çıkamayacağını, bu nedenle de Türkiye maçı kadrosuna seçilmemesi gerektiğini ünlü teknik direktöre iletti. Ancak Eriksson'un Ferdinand'ın Türkiye maçı kadrosunda yer almasında ısrar ettiği ifade ediliyor. 
     Bu arada, 24 yaşındaki Rio Ferdinand'ın önümüzdeki hafta Futbol Federasyonu önünde olayla ilgili ayrıntılar hakkında bilgi vereceği ve kendisini savunacağı belirtiliyor. 
     İngilitere Futbol Federasyonu Başkanı Graham Kelly ise SKY televizyonunda bu sabah yaptığı açıklamada Rio Ferdinand'ın durumunun, kurallara uygun olarak çalışan bağımsız bir komisyon tarafından ele alınıp değerlendirildiğini hatırlattı. 

     
</TEXT>
</DOC>
