<DOC>
<DOCNO> 157717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/guncel/gun04.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimi titredi kimi terledi 
</HEADLINE>
<TEXT>

19 Mayıs'ı 'hava' vurdu... 
     19 MAYIS Atatürk'ü Anma Gençlik ve Spor Bayramı tüm yurtta büyük coşkuyla kutlandı. Bazı yerlerde havanın sıcaklığı baygınlıklara yol açarken, bazı illerdeki soğuk hava ve yağışlar öğrencilere zor anlar yaşattı. 
     
     Gazi Dede bayrağı bırakmadı 
     Antalya Cumhuriyet Meydanı'ndaki törende, askeri kıyafetli ve elinde Türk Bayrağı bulunan 94 yaşındaki Mehmet Sökmen adlı gazi, görevlilere zor anlar yaşattı. Tören kıtasının yanında durmak isteyen Sökmen, kendisine izin vermeyen görevlilere sinirlendi. Bayrak ve flamaları taşıyan gençlerin yanına getirilen Gazi, burada da sıcaktan etkilenerek, konuşma yapılan kürsünün merdivenine oturarak, bayrağın gölgesinde dinlendi. 
     
     Çağrı filminin müziği 
     Dışişleri Bakanı Abdullah Gül'ün eşi Hayrünnisa Gül'ü getirmediği Atatürk Stadı'ndaki törenler, İstiklal Marşı ve Atatürk'ün Gençliğe Hitabesi'yle başladı. Resmi geçit töreninin hemen ardından, Müslümanlığın doğuşunu anlatan "Çağrı" filminin müziği çalındı. 
     
     Adana'da öğrenciye dayak 
     Adana 5 Ocak Stadı'ndaki törenin sona ermesinden sonra öğrencilerden bazıları kartonları havaya fırlatınca, emniyet görevlileri sinirlendi. Bir polis memuru, kartonunu havaya atan erkek öğrenciyi, bir erkek öğretmen de kız öğrenciyi tokatladı. 
     
     Tribün çöktü 18 yaralı 
     Rize'nin Çamlıhemşin ilçesindeki 19 Mayıs Atatürk'ü Anma Gençlik ve Spor Bayramı kutlamalarında vatandaşların oturduğu ahşap tribünün çökmesi sonucunda 18 kişi yaralandı. İlçe stadındaki törenler sırasında yaklaşık 50 kişinin oturduğu ahşap tribün ortadan ikiye bölündü. Tribündeki vatandaşlar birbirlerinin üzerine düşerken Uzay Yılmaz'ın bacağı kırıldı. Yılmaz ile akrabaları Sultan ve Şengül Yılmaz Rize Devlet Hastanesi'nde, 4 yaralı Pazar Devlet Hastanesi'nde diğer 11 kişi ise Çamlıhemşin Sağlık Ocağı'nda tedavi edildi. 
     
     Kız öğrencilerin ödül isyanı 
     Samsun'da düzenlenen 19 Mayıs Yarı Maratonu'nda, dereceye giren kız atletlere 500 milyon erkek atletlere ise 1 milyar lira ödül verilmesine kız atletler tepki gösterdi. Maratonda, erkeklerde Ankara Polis Meslek Yüksek Okulu'ndan Furkan Boyan, bayanlarda ise Bursa Buski takımından Hasibe Onat birinci oldu. Dereceye giren atletler kupa ve Cumhuriyet altını verilerek ödüllendirilirken ayrıca erkek birinciye 1 milyar, kız birinciye ise 500 milyon lira para verildi. Onat, "Erkeklerde birinciye 1 milyar ödül veriliyor, bayanlara ise 500 milyon lira. Bu eşitlik değil" dedi. 
     

</TEXT>
</DOC>
