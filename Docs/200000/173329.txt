<DOC>
<DOCNO> 173329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sondun17.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Welt am Sonntag "Mehmet marihuana ile yakalandı " 
</HEADLINE>
<TEXT>

     Alman kamuoyunda ''Mehmet'' lakabı ile tanınan ve Almanya'da işlediği yaklaşık 60 suçtan dolayı ailesinden ayrı olarak sınır dışı edildikten sonra yeniden Almanya'ya gelen Muhlis Arı'nın marihuana ile yakalandığı ileri sürüldü. 
     Welt am Sonntag gazetesi, Bavyera Eyaleti İçişleri Bakanlığı'na dayanarak verdiği bir haber yorumda, Arı'nın, rutin bir kontrol sırasında küçük bir marihuana paketini elinden atmaya çalışırken yakalandığını yazdı. 
     Arı'nın, Almanya'da yabancıların topluma uyumu konusundaki başarısızlığa iyi bir örnek teşkil ettiği ifade edilen yazıda, Bavyera eyaletinde Arı gibi sürekli suç işleyen yaklaşık 60, Berlin'de ise yaklaşık 300 kişinin bulunduğu, bunların büyük bölümünün yabancı olduğu belirtildi. 
     Berlin Eyaleti Adalet Bakanı Karin Schubert, ''Ülkelerindeki geleneksel değerler ile Almanya'daki değerlerin çatışması, aileler ile çocuklarını birbirine yabancılaştırıyor. Aileler çocuklarının eğitimi konusunda pes ediyor ve bu nedenle yabancı çocukların daha fazla suç işleme tehlikesi ortaya çıkıyor'' dedi. 
     Yabancıların çoğunun Almanca bilmemesinin en büyük sorunu teşkil ettiği belirtilen haber-yorumda, bu nedenle yabancıların iş bulmakta zorluk çektikleri, sosyal yardım parası alanların yüzde 22'sinin yabancı olduğu kaydedildi. 
     Bavyera Eyaleti İçişleri Bakanı Günther Beckstein da, gazeteye yaptığı açıklamada, ''Yabancıların Almancayı yeterli derecede bilmeleri, uyumun en önemli anahtarlarından biri. Bu nedenle Alman vatandaşlığına geçişlerde Almanca sınavı yapıyoruz. Bildiğiniz gibi geçen yıl yabancıların yüzde 30'u bu sınavı geçemedi. Eğer yıllardır burada yaşayan ve Alman vatandaşı olmak isteyen yabancılar bu sınavda başarısız oluyorsa uyum bugüne kadar başarılı olamamış demektir'' şeklinde konuştu. 
     
</TEXT>
</DOC>
