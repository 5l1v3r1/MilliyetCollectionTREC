<DOC>
<DOCNO> 196511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/yazar/akyol.html </URL>
<DATE> 2003/11/19/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Loizidu, İslam, Kıbrıs, Kürtler 
</HEADLINE>
<TEXT>

   
   DIŞİŞLERİ Bakanı Abdullah Gül'le İsveç'in başkenti Stockholm'deyiz. Fakat önce Ankara'da öğrendiğim bir haberi vereyim 
   Türkiye, Kıbrıslı Rum Bayan Titina Loizidu'ya 884 bin dolar tutarındaki tazminatı ödemeyecek 
   Malum, Girne'deki emlakini kullanamayan Rum Bayan Titina Loizidu, Türkiye aleyhine AİHM'de dava açmış ve kazanmıştı. 'Kira' ve 'tazminat' karşılığı olan bu parayı ödememiz için Avrupa Konseyi 19 Kasım'a kadar süre vermişti süre bugün doluyor ve ödemeyeceğiz AİHM kararını uygulamamak çok ağır yaptırımlar getirebilir. Ama bir uzlaşma yolu gelişiyor Türkiye 2005 yılına kadar mehil istiyor 
   Bunun anlamı, 2005'e kadar Kıbrıs sorunu çözülecek, Kıbrıs'taki mülkiyet sorunları Annan Planı'na göre ayrı bir çözüm sürecine girecek ve Türkiye aleyhine AİHM'ye açılmış 400 kadar dava düşecek 
   Türkiye böylece 15 milyar doları bulabilecek tazminat davalarından kurtulacak. 
   Bu kabul edildiği an, Ankara da Loizidu'ya ödemeyi yapacak. 
   
   İSLAM konularını sorduğumuzda uçakta Gül, sinagog terörüyle ilgili açıklamalarının yazılmamasını istedi. Şu sözü 'yazılabilir' nitelikte 
   - Türkiye bugüne kadar birçok El Kaide üyesini yakalayıp ilgili devletlere teslim etti, bu şekilde çok büyük, kanlı eylemleri önledi. Ama bazı devletler bize yönelik terörün sanıklarına hoşgorülü davranıyorlar 
   Bu eleştirisinden sonra, sorumuz üzerine Gül, "Türkiye'nin işlevini" anlattı 
   - Demokrat, Batılı birçok kuruma üye, piyasa ekonomisini uygulayan Müslüman bir ülke. Ve AKP gibi muhafazakar bir parti demokratik ve ekonomik reformlara önderlik ediyor. Bu tablo Batı'da da, İslam dünyasında da çok etkili oluyor. 
   Hatta komşu ülkelerin bazı üst düzey devlet adamları, "Bizim genç nesiller sizin modelinizden çok etkileniyor" demiş. Bağdat'ta "Beytül Hikme" Felsefe Evi adlı kurum Türkiye modelini ve AKP'yi inceliyormuş. 
   Gül, "İslam ülkeleri Türkiye'nin AB'ye girme sürecini adeta gıpta ediyorlar" diye de ekledi. Gül'e göre, Türkiye'nin Müslüman ve aynı zamanda, laik, liberal demokratik bir ülke olması, AB üyeliği sürecinde çok ciddi bir avantajımız. 
   
   KIBRIS meselesi... Gül'ün sözleri şöyle 
   - En kritik döneme girdik. Bu dönem hamasetle değil akılcılıkla yönetilmelidir. Çözüm olsun olmasın, mutlaka 'pozitif imaj' vermeliyiz, yani içtenlikle çözüm istediğimize herkesi inandırmalıyız. 
   Gül, Kıbrıs seçimleri konusunda "Kanaatim var, ama açıklamam" diyor. Konuşmamızda Denktaş'tan bahsetmedi ama bu sözleri Denktaş'a mesaj gibi geldi bana. 
   
   KUZEY IRAK konusunda Gül'e özellikle Kerkük'ün statüsünü sordum. Şunu söyledi 
   - Amerikalılar, Kerkük'ün özelliğinin farkında, bu mesajı alıyoruz biz. 
   Ben bunu, Kerkük'ün yeni Irak federasyonunda tek etnik gruba bırakılmayacağı şeklinde anlıyorum. 
   Gül, Irak'ta yeni düzenin ayrılmaya yol açacak nitelikte olmaması gerektiğini vurguluyor. "Mutlaka nüfus sayımı yapılmalı, yeni düzende bu nüfus sayımı dikkate alınmalıdır" diyor. 
   Irak Geçici Yönetim Konseyi adına Talabani'nin Ankara ziyareti .. Gül hem sıcak hem uyarıcı mesajlar veriyor 
   - Türkiye 15 yıl en büyük fedakarlıkları yaptı, Iraklı Kürtlere çok büyük yardımlarda bulundu. Şimdi, Türkiye'yi dışlamak mümkün mü Yarın ABD ve İngiltere çekilecek, Türkiye var olmaya devam edecek. 
   Gül Talabani'ye "Türkiye'nin bütün duyarlıklarının anlatılacağını" da söyledi. 
   Anladığım, Ankara Iraklı Kürtleri karşısına almak yerine, ilişkilerle yanına çekmek siyaseti geliştiriyor doğru da yapıyor. 
   
      
   
   
</TEXT>
</DOC>
