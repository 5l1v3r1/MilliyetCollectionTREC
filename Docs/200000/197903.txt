<DOC>
<DOCNO> 197903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/spor/spo01.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çekilelim başkan 
</HEADLINE>
<TEXT>

   UEFA, Galatasaray ve Beşiktaş'ın maçlarının tarafsız sahada oynanacağını açıkladı. Kararı duyan Bilgili, Canaydın'ı aradı "Bu bir rezalet, çekilelim başkan" teklifini sundu 
      
   Öfke yağdı 
   UEFA, 2 Aralık tarihine ertelenen Galatasaray - Juventus ve 9 Aralık'taki Beşiktaş - Chelsea maçlarının Türkiye dışında tarafsız bir sahada oynanmasını kararlaştırdı. Başbakan Recep Tayyip Erdoğan'nın İtalya Başbakanı Berlusconi ile UEFA'ya devlet güvencesi vermesine rağmen UEFA'nın bu girişimleri dikkate almaması büyük bir öfkeye neden oldu. Beşiktaş Başkanı Serdar Bilgili'nin Galatasaray Başkanı Özhan Canaydın'ı arayarak "Başkan Şampiyonlar Ligi'nden çekilelim" dediği öğrenildi. 
   
   Erdoğan'la görüştü 
   CANAYDIN bu öneri üzerine "Hem yönetim, hem de Fatih hoca ile bir görüşeyim. Birlikte hareket ederiz" yanıtını verdi. Bilgili'nin daha sonra Başbakan Recep Tayyip Erdoğan'ı aradığı ve "Artık yapılanlar kulüpleri aştı. Hükümet sorunu haline geldi. Biz çekilmeyi göze aldık" ifadesini kullandığı bildirildi. Başbakan'ın ise "Acele etmeyelim. Herşeyi önce bir konuşup, tartışalım, gereken kararı veririz. Bu duyarlılığınızdan dolayı teşekkür ederim" karşılığını verdiği kaydedildi. 
   
   Lucescu freni 
   BİLGİLİ durumu Lucescu'ya da iletti. Ancak Rumen hoca, "Ligden çekilmek hem iki kulübe, hem de Türkiye'ye zarar verir. Şimdi yapılacak şey maçlara çıkmak ve onları yenerek gereken cezayı kesmek" dedi. Başbakan Erdoğan da yaptığı açıklamada, karara itiraz edeceklerini söyleyerek "Türkiye'deki olayları terör ortamıymış gibi kabul etmek, uluslararası teröre prim vermektir. Ciddi bir yanlış içindeler" ifadelerini kullandı. Özhan Canaydın ise "Bu bir komplodur. Sonuna kadar direnip, tavrımızı koyacağız" açıklamasını yaptı. 
   
   'Hükümet sorunu yaparız'    BAŞBAKAN yardımcısı Mehmet Ali Şahin, UEFA'nın kararına büyük tepki gösterdi, "Bu kararla uluslararası teröre büyük taviz verilmiştir. Kararı talihsiz ve kabul edilemez olarak görüyoruz. Bunu hükümet sorunu yaparız" dedi. Şahin, "İtalya Başbakanı Berlusconi ve UEFA Genel Sekreteri ile görüştük, devlet garantisi verdik. İngiltere Başbakanı Blair de bize yanımızda olduğunu söyledi. Ancak söylenen sözler başka, yapılanlar başka" diye konuştu. Mehmet Ali Şahin, bu kararın 2004 Olimpiyatları'na da büyük darbe vuracağını iddia ederek, "Hem Galatasaray'ın hem Beşiktaş'ın başka ülkelerde oynaması kararı özellikle İngiltere'nin baskısıyla alınmıştır" yorumunu yaptı. 
   
   
</TEXT>
</DOC>
