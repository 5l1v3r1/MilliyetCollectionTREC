<DOC>
<DOCNO> 187421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/spor/spo06.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanki işkence gibi 
</HEADLINE>
<TEXT>

   Antalya ve Zonguldak'ta, hakemlerin tehdit edildiğini, kendilerine zor kullanılarak imza attırıldığını iddia eden Tokat, emniyeti İçişleri Bakanı Abdülkadir Aksu'ya şikayet etti 
      CEMAL ERSEN 

   
   Bakanın kapısını çaldı 
   FAAL Futbol Hakemleri ve Gözlemcileri Derneği, hakemlerin gördüğü kötü muameleyi İçişleri Bakanı Abdülkadir Aksu'ya şikayet etti. Dernek, 20 Eylül'deki Antalyaspor - Türk Telekom ve 21 Eylül'deki Zonguldakspor - Y.Kırşehirspor maçlarında görevli hakemlerin, emniyet güçlerinin kötü muamelesine maruz kaldığını, tehdit edildiğini ve kendilerine zorla tutanak imzalattırıldığını öne sürerek bakandan yardım istedi. 
   
   Adeta zulüm ettiler 
   DERNEK Başkanı Metin Tokat imzasıyla belirtilen başvuruda, Antalya'da üst düzey emniyet yetkililerinin, maçın hakemleri Cüneyt Elmaskeser, Serkan Tümer, Kemal Yılmaz ve Nuri Bingöl'ü önce soyunma odasında, sonra da konakladıkları otelde tehdit ettiklerini ifade etti. Tokat ayrıca, hakem triosunun emniyet güçleri tarafından rızaları alınmadan zorla alkol muayenesine götürüldüklerini ve sabaha karşı ikiye kadar alıkonduklarını da iletti. 
   
   'Görevlerini yapmadılar' 
   HAKEMLERE zorla tutanak imzalatıldığını vurgulayan Tokat, "Asıl amacı görevli hakemlerin can güvenliği içinde soyunma odalarına ve daha sonra ikametgahlarına ulaşmalarını sağlamak olan emniyet güçlerinin, bu olaylarda görevlerini yerine getirmedikleri üzüntüyle gözlenmiştir" ifadelerini kullandı. Bilindiği gibi Zonguldakspor - Y.Kırşehirspor müsabakasından sonra da hakemler İsmail Meriç ve yardımcıları saldırıya uğramıştı. 
   
   
</TEXT>
</DOC>
