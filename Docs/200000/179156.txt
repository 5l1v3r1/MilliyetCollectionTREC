<DOC>
<DOCNO> 179156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sondun09.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani "El Hekim'in ölümü Irak için büyük kayıp" 
</HEADLINE>
<TEXT>

     Irak Kürdistan Demokrat Partisi IKDP lideri Mesud Barzani, Necef'teki saldırıyla ilgili olarak, ''Terörist faaliyetler karşısında tek vücut olmalıyız'' dedi. 
     Barzani, Irak'ta günlük yayın yapan Khabat gazetesindeki demecinde, dün Hz. Ali Camii önünde bomba yerleştirilen bir araçla düzenlenen ve Irak İslam Devrimi Yüksek Konseyi IİDYK lideri Muhammed Bagır El Hekim'in yaşamını yitirmesine yol açan saldırıya tepki gösterdi. 
     Olaydan üzüntü duyduklarını belirten Barzani, terörist saldırı sonucu kutsal bir mekanda başta Muhammed Bagır El Hekim olmak üzere çok sayıda Şiinin hayatını kaybettiğini hatırlatarak, ''El Hekim'in ölümü Irak için çok büyük kayıp. El Hekim, yıllardır özgürlük için çalışıyordu. Onun yeri doldurulamaz. Bu terörist faaliyetler karşısında tek vücut olmalıyız. Ölenlere rahmet, ailelerine başsağlığı diliyorum'' dedi. 
     IKDP'nin önde gelen isimlerinden Neçirvan Barzani de, El Hekim'in ölümünün büyük bir boşluk yaratacağını belirterek, ''Bu olayı kınıyoruz. Kuzey Irak'taki parlamentoda 3 günlük yas ilan ettik'' diye konuştu. 
     
</TEXT>
</DOC>
