<DOC>
<DOCNO> 185929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/yasam/yas01.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosovalı bakanın kızı kask kurbanı 
</HEADLINE>
<TEXT>

   Arkadaşının kullandığı motosiklete kask takmadan binen Kosova Sağlık Bakanı Resmiye Mumcu'nun doktor adayı kızı Esen Mumcu, düşerek öldü 
      GURBET GÖKÇE, AYŞEGÜL KÜTÜK DHA 
   
   Kosova Sağlık Bakanı Resmiye Mumcu'nun Trakya Üniversitesi Tıp Fakültesi'nde öğrenim gören kızı Esen Mumcu, arkadaşının kullandığı motosikletten düşerek öldü. İkinci sınıf öğrencisi Mumcu 23 , beşinci sınıf öğrencisi arkadaşı Ramazan Yetkin'in 25 kullandığı motosikletle Uzunköprü'den Keşan'a doğru yola çıktı. Arkada oturan Mumcu, motosikletin tümsekte zıplaması sonucu dengesini kaybederek düştü. Yetkin'in durdurduğu bir araçla kaldırıldığı Uzunköprü Devlet Hastanesi'nde ilk müdahalesi yapılan Mumcu, ambulansla Edirne Tıp Fakültesi Hastanesi'ne götürülürken yaşamını yitirdi. 
   
   Kafatası kırıldı 
   Kask takmayan Mumcu'nun kafatasının kırıldığı ve beyin kanaması geçirdiği belirlendi. Jandarma da Yetkin'i gözaltına aldı. Mumcu için fakültede düzenlenen törene babası Dr. İdris Mehmet Mumcu, ablası Birsen Mumcu ve Kosova Sağlık Bakanlığı Müsteşarı Turan Kasap da katıldı. Öğrenciler, arkadaşlarının tabutuna karanfil bıraktı ve doktor gömleği örttü. Kasap da, cenazesi gözyaşları ve alkışlarla uğurlanan Mumcu'nun Priştine'de toprağa verileceğini söyledi. 
   
   
</TEXT>
</DOC>
