<DOC>
<DOCNO> 174305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo47.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Aydın Euro 2004'te düdük çalmak istiyorum... 
</HEADLINE>
<TEXT>

     Birinci Süper Futbol Ligi'nde geçen sezon başarıyla görev yapan hakemlerden FIFA kokartlı Ali Aydın, hedefimin 2004 Avrupa Şampiyonası finallerinde görev yapmak olduğunu bildirdi. 
     Ali Aydın, Futbol Federasyonu'nun yayın organı ''Futbol'' dergisindeki söyleşisinde, öncelikli hedefinin ''daha önce kazandığı değerleri korumak'' olduğunu belirterek, ''Ben her şeyin ötesinde önce insanım. Üstelik, belli bir sosyal çevresi olan, belli bir yaşam standardına sahip, gülmeyi, eğlenmeyi, çalışmayı ve yaşamayı seven bir insanım. Bu özelliklerimi kaybetmeyi hiç düşünmüyorum ve istemiyorum. Hakemlikteki hedefim ise 2004 Avrupa Şampiyonası'nda düdük çalmak'' dedi. 
     Aydın, Türk hakemlerin bu tür şampiyona maçlarını mükemmel bir şekilde yönetebileceklerine inandığını ifade ederek, ''Hele, o meşhur organizasyonlarda görev yapan hakemleri de gördükten sonra, çok net bir şekilde şunu söyleyebilirim Türkiye'de en az 3-4 hakem, futbolun en üst seviyede temsil edildiği şampiyonalarda düdük çalabilecek kalite ve kapasitede'' görüşünü aktardı. 
     30 yaşındayken, kilo verebilmek amacıyla başladığı hakemlikte, 1997-98 sezonunda A klasman kadrosuna alındığını ve 2002 yılında FIFA kokartı taktığını hatırlatan Ali Aydın, sevdiği ve keyif aldığı için hakemlik yaptığını, ancak ilkelerine, doğrularına, felsefesine ve tarzına ters düşen gelişmeler olması durumunda da hakemliği bırakacak kararlılığa sahip bulunduğunu kaydetti. 
     Hakemlerin genelde sevilmediğini, ancak gittiği her yerde gördüğü ilgi ve saygıyla, doğru yolda olduğuna inandığını ifade eden Aydın, şöyle devam etti 
     ''İşinizi doğru ve iyi yapıyorsanız, bazı değerleri yakalarsınız. Bence insanın sevilmesi ve sayılması her şeyin ötesinde. Bu işte para olmaz. Hakemlikten kazanacağım paraya da ihtiyacım olmaz. Bu bir gönül işi. Futbol çok popüler bir oyun. Hakem de bu oyunu yönetim kişi olarak o popülariteden payını alıyor. Nasıl para kazanmak için hakemlik yapılmazsa, şöhret sahibi olmak için de düdük çalınmaz. İnsanların gönlünden sevgiyi, davranışlarından saygıyı hak edip almışsanız, zaten hakemlikte bundan daha büyük bir kazanım olmaz.'' 
     
     FANATİZMDEN ÜRKÜYORUM... 

     Ali Aydın, futbolda fanatizmden korkmadığını, ancak futbolun geleceği adına ürktüğünü belirtti. 
     Fanatizmin, futbolun en büyük sorunlarından biri ve en önde gelen tehditçisi olduğunu kaydeden Aydın, ''Yeni sezona girerken, herkesi sağduyulu olmaya ve futbolun değerlerine saygı duymaya çağırıyorum'' dedi. 
     Aydın, hakemlere yönelik eleştirilerden rahatsızlık duymadığını, ancak yersiz ve dayanaksız, futbolun değil, belli bir grubun çıkarı için yapılan ve kişilik haklarına varan saldırılar içeren eleştirileri hoş göremeyeceğini de kaydederken, ''Üzülerek söylüyorum ki Türkiye'de hakemlere yönelik eleştiriler, belli bir kesim tarafından, ne yazık ki bu tarzda yapılıyor'' ifadesini kullandı. 
     
</TEXT>
</DOC>
