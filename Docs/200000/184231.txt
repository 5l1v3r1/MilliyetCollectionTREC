<DOC>
<DOCNO> 184231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/siyaset/siy20.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Skandal başkan kefaletle serbest    İSMAİL POLAT İstanbul 

   Çok özel görüntülerinin yer aldığı iddia edilen kasedin gündeme gelmesinin ardından ortadan kaybolan Sultanbeyli Belediye Başkanı Yahya Karakaya, dün savcıya ifade verdikten sonra önce tutuklandı, ardından kefaletle serbest bırakıldı. İfadesinde tüm suçlamaları reddeden Karakaya, şunları söyledi "Turanoğlu'nu tanırım. İhalelere girmek için ayrıcalık yapmamı istedi. Kabul etmeyince husumet oluştu. Belki bu nedenle kaset iddiasını ortaya atmıştır. İncelenmesi halinde kasedin montaj olduğu anlaşılacaktır. " 
   
   Sincan'da Esad Coşan Parkı    ANKARA Milliyet 

   Refahyol hükümeti döneminde "Kudüs Gecesi" ve diğer faaliyetleri nedeniyle askerlerin tepkisini çekerek tankların yürümesine neden olan ve 28 Şubat süreciyle Türk siyasi hayatına damgasını vuran Sincan'daki bir parka İskenderpaşa cemaati lideri Mahmut Esat Coşan'ın adı verildi. 
   FP'nin kapatılmasıyla bir süre bağımsız kaldıktan sonra AKP'ye geçen Belediye Başkanı Rüstem Altuntaş, 4 Şubat 2001'de Avustralya'da trafik kazasında ölen Coşan'ın adını parka, "fikir babası" olduğu için verdiğini söyledi. 
   Coşan'ın bir sohbetinde Avustralya'daki parklardan söz ettiğini kaydeden Altunbaş, ilahiyat profesörü olan Coşan'ın çok sayıda ilim adamı yetiştirdiğini, vaazlarını severek dinlediğini, beğendiği için parka Belediye Meclisi kararıyla bu adı verdiklerini kaydetti. 
   
</TEXT>
</DOC>
