<DOC>
<DOCNO> 153042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo25.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Volkan Beşiktaş'la ön sözleşmem iptal edildi... 
</HEADLINE>
<TEXT>

     Galatasaray'ın başarılı orta saha oyuncusu Volkan Arslan, futbolundaki gelişmede Türkiye'nin büyük payı olduğunu belirtti. Galatasaray Dergisi'nin Mayıs ayı sayısında yayınlanan röportajında sarı-kırmızılı futbolcu, Almanya'da forvete biraz daha yakın oynadığını ve fazla koşmadığını kaydederek, ''Geçenlerde Almanya günlerindeki hocam bana şaşkınlıkla sordu, 'Sen mi koşuyorsun, top çalıyorsun' diye. Sonra Fenerbahçe maçının kasetini izlemiş. Adam iyice şaşkına dönmüş. Türkiye'ye geldikten sonra benim futbolumda çok değişiklik oldu. Olgunlaştım diyebilirim'' dedi. 
     
     ''ALMANYA'DA BAZI HATALAR YAPTIM'' 

     Volkan Arslan, biraz geç keşfedildiğinden ve Almanya'da bazı hatalar yaptığından yakınarak, şöyle devam etti 
     ''Kesinlikle geç keşfedildiğimi düşünüyorum. Biraz şans gerekiyor ve şansı da zorlamak tabii ki. Almanya'da çok gençtim. Kanı kaynıyor insanın, kimseyi dinlemiyorsun. Bazı hatalar yaptım. Kendime dikkat etmeliydim. Benim o dönemki yedeklerim Alman Milli Takımı'nda top oynuyor şimdi. Almanya'da bizden daha yetenekli futbolcular var diye bir şey yok. Alt yapılarına baksan çoğu oyuncunun Türk olduğunu görürsün. 18-19 yaş kırılma noktasıdır. Bu yaşa geldiğinizde, ya kendinize dikkat edersiniz, ya etmez ve sistemin dışında kalırsınız.'' 
     
     ''GÖNLÜMDE HEP GALATASARAY VARDI'' 

     Türkiye'deki futbol serüveniyle ilgili olarak Teknik Direktör Hikmet Karaman'ın kendisi için ayrı bir yeri olduğunu kaydeden sarı-kırmızılı oyuncu, ''Adanaspor'da Hikmet Karaman'ın benim futboluma çok katkısı oldu. Adana çok sıcak olduğu için de kafamı kazıttım ve Türkiye'de herkes beni böyle tanıdı. Kocaelispor'a gidişim de Hikmet hocayı tanıdığım için oldu. Sezon başında Beşiktaş'la bir ön anlaşmam vardı. Allah'a şükür iptal edildi, çünkü benim gönlümde hep Galatasaray vardı. Ben küçüklüğümden beri Galatasaraylıyım'' dedi. Büyük övgü aldığı Fenerbahçe derbisinden çok, ardından oynanan İstanbulspor karşılaşmasında zorlandığını ifade eden Volkan, ''Çünkü bu sefer herkes gözünü size dikiyor'' derken, Avrupa'da futbol oynamak isteyip istemediğiyle ilgili de ''Burası zaten büyük bir Avrupa kulübü. Galatasaray'da vitrindeyim. Uzun yıllar da Galatasaray'da kalmak istiyorum'' görüşünü açıkladı. 
     Volkan ayrıca, Galatasaray Teknik Direktörü Fatih Terim'i büyük bir teknik adam ve kendini kanıtlamış bir hoca olarak niteleyerek, ''Bir futbol takımının başında bazen babacan olmak, bazen de diğer yüzünü göstermek gerekiyor. Fatih hocanın en iyi becerdiği konu bu bence. Galatasaray bir dünya takımı ve marka artık. Disiplinin olmadığı yerde başarı olmaz'' dedi. 
     




</TEXT>
</DOC>
