<DOC>
<DOCNO> 164503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/guncel/agun.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da geceleri insan avı başlıyor 
</HEADLINE>
<TEXT>

İran'da mevcut rejime karşı giderek güçlenen protestolar özellikle geceleri daha da yoğunlaşıyor. Bu kalabalıklar karşılarında Besicleri buluyor. "Devrimin muhafızları" bizi de gözaltına aldılar... 
     NEDİM ŞENER 
TAHRAN 

     İran'da iki haftadır süren gösterilerin en uzunu Tahran'da olsa da en şiddetlisi İran Ticaret Bakanlığı'nın davetlisi olarak bulunduğumuz İsfahan'da gerçekleşti. Tahran'daki toplantı ve incelemelerin ardından çarşamba günü bulunduğumuz İsfahan'da petrokimya tesisine giden yol üzerinde yanmış halde gördüğümüz otobüsün, yönetime tepki gösteren öğrencilerce ateşe verilen üç araçtan biri olduğunu daha sonra öğrendik. 
     
     ÖRTÜ ALTI ÇANAK 
     Eylemlerde iki polis otomobili de yakılmış, bir polis de bıçaklanmıştı. Salı akşamı yaşanan şiddetli gösterilerde, kız öğrenciler, başlarından çıkardıkları ve polise doğru salladıkları örtüleriyle gösterilerin en ileri saflarındaydılar. Gösterilerde Amerika'nın katkısı olduğu vurgulansa da devrik Şah Muhammed Rıza Pehlevi'nin oğlu Ali Rıza Pehlevi'nin de parmağı olduğu herkes tarafından kabul ediliyor. Pehlevi ABD'den uydu aracılığıyla İran'daki evlerin içine kadar giriyor ve tepki yöntemleri gösteriyor. 
     Evlerin damlarında battaniyelerle örtülerek gizlenen çanak antenler sayesinde yakından takip edilen AZADİ televizyonundan gelen talep üzerine Tahran Üniversitesi'nin yatakhanesini işgal eden öğrencilere kampus çevresinde otomobilleriyle klakson çalarak destek veren halk, yasal olan Besic gönüllü adlı kuruluşun himayesindeki, toplumun baskıcı anlamına gelen 'Fişar' dediği milis gençlerin baskısı nedeniyle eylemlerinin türlerini de değiştiriyor. Bir akşam ellerinde sopalar bulunan Fişarlar, iki kişilik motorlu ekiplerle klakson çalan otomobilleri kullanılmayacak hale getirebiliyorlar. İsfahan'da ise hafta başından beri süren gösterilerde, resmi polislerin yetersiz kalması sonucunda, devreye 'Besic' örgütüne üye 'Besicler' ile onların çömezi denilebilecek ve halkın 'Fişar' diye adlandırdığı yaşları 15'ten başlayan milisler devreye girdi. İran Ticaret Bakanlığı yetkilileri ve Türkiye'den gelen gazeteciler olarak tarihi İsfahan çarşısını gezdikten sonra saat 21.30 sıralarında havaalanına yöneldik. Bu sırada tüm yollar, sisteme muhalefet edenlere acımasızca müdahale eden milis güçler tarafından kesilmiş, kente giriş çıkışlar kontrol altına alınmıştı. 
     
     İKİ SANİYEDE 30 KİŞİ 
     Aynı araçta bulunduğumuz Akşam gazetesinden Cumhur Elmas ile beklediğimiz fırsat yakınımızdaydı. Besiclerin ve Fişarların fotoğraflarını çekecektik. Aracın sağından, yolun ortasına geçen Cumhur, henüz birkaç kare fotoğraf çekmişti ki, 30 yaşlarında bir 'Besic' makinesini almaya çalıştı. Aynı kişi bir yandan da arkadaşlarını çağırdı. Vatan gazetesinden Mutlu Tömbekici'nin de bulunduğu arabamızın etrafı yalnızca iki saniye içinde motorlu ve yaya, 30'dan fazla kişi tarafından çevrildi. 
     Başlarında miğfer olan, askeri kamuflaj elbisesinin kumaşından dikilmiş hafif ceket ve pantolon giymiş Fişarlardan dört kişi üstünde eşofman, altında pantolon olan kişinin el hareketiyle, yolun kenarına çekilmiş olan aracımızın çevresine dizildi. Karateci kemerine, adam dövmede son derece etkili munçıka denilen aletten yerleştirilmiş bir kişi arabaya bindi ve bilinmeyen bir yere doğru gitmeye başladık. Daha sonra İsfahan'ın yoksul semtlerinden birinin sokaklarına daldık. Bir çıkmaz sokağın sonunda, üzerinde 'Sipaha Bağlı Besic Merkezi' 'İnsanları Hidayete Erdirme Merkezi' yazısı olan demir kapılı bir yere götürüldük. 
     
     CASUS SANDILAR 
     Beklerken, motorlu Besicler tarafından elleri plastik kelepçeyle bağlı iki çocuk getirildi. Başlarına ne geleceğini bilmeden girdikleri kapının önünde, az sonra anneleri çocuklarının akıbetlerini soruyorlardı. Yarım saat sonra bu kez şehir merkezine doğru yola çıktık ve bir karakolda ifademizin alınmasına karar verildi. Hakkımızdaki suçlama 'casusluk'tu. Karakoldaki beklemeden sonra, bir odaya alındık. İfademiz alınacaktı ve bizler bir daha İran'a giremeyecek, yanımızdaki İranlılar da bir daha ülkeden çıkamayacaktı. Ancak çabalar sonuç verdi ve İran Dışişleri Bakanlığı'nın girişimiyle serbest kaldık. 
     
     ORDU ABD'YE BAĞLI 
     Bu girişimin arkasındaki isim ise İran Ticaret Bakan yardımcısı Seyyit Ucteba Hostratac'dı. Makamında görüştüğümüz Hostratac, devrim yapıldığı sırada ordunun ve polisin üst yönetiminin ABD'ye bağlı olduğu için milletin içinden gönüllülerin devrimi savunduğunu, bunlara da Besic denildiğini söyledi. Besiclerin devrimden sonra oluşturulan Sipah adlı silahlı birliklerin denetiminde faaliyet gösterdiğini belirtti. Sipahların şehirde hızlı hareket edebilen güçler olduğunu söyleyen bakan, Besiclerin milletin içinden çıktığını, ancak milleti rahatsız etmemesi gerektiğini söyledi. 
     
Rejim 'Minar Cumba' gibi      NİSVİ Cihan yani 'dünyanın yarısı' denilen İran'ın en eski kentlerinden İsfahan'da 1311'de dini limlerden Abdullah Gorladani adına yapılmış olan mezar anıtın iki ucunda bulunan minarelerden birisi sallandığında diğeri de sallanıyor. Tıpkı İran'ın başkenti Tahran'da öğrencilerin başlattığı protesto dalgasının diğer büyük kentlere de yayılması gibi. 
     
     ÖĞRENCİLER MAŞA MI 
     Sallanan minare yani 'Minar Cumba' nasıl döneminin mimari başarısını yansıtıyorsa, Tahran Üniversitesi'nde başlayan olaylar da ikinci haftasında diğer büyük kentlere sıçradı ve İsfahan, Meşhed, Kirmanşah, Tebriz ve Kerec'te sarsıntılara yol açtı. Tahran'da bir haftadan fazla süren ve 1999'da yaşanan ilk öğrenci protestolarının üzerinden geçen dört yılda öğrencilerin artan demokrasi ve özgürlük talepleri, ABD'nin İran üzerine yaptığı nükleer santral baskısıyla çakışınca, göstericiler, ülkenin dini lideri Hamaney tarafından 'ABD'nin maşası' olmakla suçlandı. 
     

</TEXT>
</DOC>
