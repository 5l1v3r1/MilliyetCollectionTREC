<DOC>
<DOCNO> 186515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/guncel/gun01.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
45 gün iş durdu 
</HEADLINE>
<TEXT>
   Bakü-Ceyhan'ı aşk kazası vurdu 
   Bakü Ceyhan Boru Hattı inşaatını 45 gün geciktiren kazanın bir teknisyenin izinsiz kullandığı arazi aracıyla sevgilisini gezdirirken yaşandığı ortaya çıktı 
      SEÇKİN ÜREY 

   
   Türkiye'yi Orta Asya petrollerinde söz sahibi yapacak olan Bakü - Tiflis - Ceyhan Boru Hattı inşaatı bir teknisyenin sevgilisiyle yaptığı gece gezmesi ölümle sonuçlanınca 45 gün durdu. Ana müteahhidi BOTAŞ'ı geciktiği her gün için 500 bin dolar zarara sokan inşaatın bağımsız denetçisi Stone Webster firmasının 3 Eylül tarihli maliyet ve risk analizi raporu bir süre önce ana hatlarıyla Milliyet'te yayımlanmıştı. Raporda, inşaatın 1 milyar 343 milyon dolara biteceği, bu durumda BOTAŞ'ın maliyeti bir yılda 95 milyon 964 bin dolar artırarak zarara girdiği belirtilmişti. En büyük gecikmenin ölümlü bir kaza sonucunda işlerin 45 gün durmasından kaynaklandığı bildirilmişti. Kazanın perde arkasında aşk, izinsiz kullanılan araç ve trafik kazasıyla sonuçlanan gece gezmesi olduğu ortaya çıktı. Olay şöyle gelişti 
   
   Sivas'a tayin 
   BOTAŞ'ın inşaatın yürütülmesinden sorumlu birimi BTC Direktörlüğü'nde işe giren harita kadastro teknisyeni U.D, kamulaştırma işlemlerinde çalışmak üzere 2002 yazı sonunda Sivas'a gönderildi. 
   U.D. herkes gibi önce HS E Sağlık, Güvenlik ve Çevre eğitiminden geçirildi. U.D Sivas Cumhuriyet Üniversitesi'nden bir kız öğrenciyle tanıştı ve aralarında ilişki başladı. 30 Kasım'da mesai bitiminden sonra sevgilisi ve üç arkadaşıyla buluşan U.D, görev dışında kullanmaması gerektiği halde 06 TGU 23 plakalı 2001 model aracı da getirdi. U.D, Sivas - Kayseri karayolunda seyrederken kontrolünü kaybedince refüje çıkıp aydınlatma direğine çarptı. Kaza, sevgilinin ölümüne ve diğerlerinin yaralanmasına yol açtı. 
   
   Pryer, Sivas'a gitti 
   Kaza haberi Ankara'ya ulaşınca, HS E Programı'nın yürütülmesinden sorumlu Robert Pryer, Sivas'a gitti. Pryer, ölüm olması, aracın izinsiz kullanılması ve U.D'nin kimseye emniyet kemeri taktırmaması nedeniyle programın sonuca ulaşmadığı kararına vardı. Herkesin baştan eğitimden geçirilmesi kararlaştırılırken işler durma noktasına geldi. U.D işten çıkarılırken, araçta 25 bin dolar zarar oluştuğu için hakkında zararın tazmini için dava açıldı. 
   
   
</TEXT>
</DOC>
