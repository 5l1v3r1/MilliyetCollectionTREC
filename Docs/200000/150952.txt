<DOC>
<DOCNO> 150952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sondun02.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Riyad Zirvesi "İşgal güçleri Irak'ı çabuk terk etmelidir" 
</HEADLINE>
<TEXT>

     Suudi Arabistan'ın başkenti Riyad'da, Irak'a komşu devletlerin dışişleri bakanları arasında yapılan toplantının sonuç bildirisinde, ''ABD ve İngiliz işgal güçlerinin, Irak'ı mümkün olduğunca çabuk terk etmeleri'' istendi. 
     BM'nin yeni Irak hükümetinin oluşturulmasında merkezi rol üstlenmesi gerektiğinin belirtildiği sonuç bildirisinde, ABD yönetimindeki ittifak ülkelerinden, uluslararası kanundan doğan yükümlülüklerini yerine getirerek, Irak'ta güvenlik ve istikrarı sağlamalarının yanı sıra Irak halkının haklarını ve kültürel mirasını korumaları çağrısında bulunuldu. Devrik Irak rejiminin mensuplarını barındırdığı ve kimyasal silahlar geliştirdiği iddiasıyla Suriye'ye tehditler yönelten ABD hükümetinin de kınandığı bildiride, ABD'den, bölgesel istikrarın gelişmesine yardımcı olmak amacıyla diyalog başlatması istendi. 
     Yabancı askerlerin, Irak'tan çekilmek ve Iraklıların kendi geleceklerini belirleme hakkını kullanmasına izin vermek gibi bir yükümlülüğü bulunduğunun vurgulandığı bildiride, bunun ne zaman yapılması gerektiği hakkında süre verilmedi. 
     Irak'ın toprak bütünlüğünün korunması taahhüdünde de bulunulan bildiride, BM'nin, Irak'ın yeniden inşasında merkezi rol oynaması istenmesine karşın, Irak halkının, ülkenin petrol zenginliğinden nasıl yararlanılacağı konusunda kararlar alma hakkı da dahil olmak üzere, kendi ülkelerini kendilerinin yönetmesi gerektiğinin altı çizildi. 
     
     SUUDİ ARABİSTAN DIŞİŞLERİ BAKANI 
     Suudi Arabistan Dışişleri Bakanı Suud el Faysal da Riyad'daki toplantının kapanışında düzenlediği basın toplantısında, Irak'taki Amerikan güçlerini ''işgalci güçler'' olarak niteleyerek, ''bu işgalci güçlerin, Irak'ın petrolünü kullanmaya meşru hakkı olmadığını'' söyledi. 
     Faysal, Irak'a uygulanan BM yaptırımlarının, Bağdat'ta yasal hükümetin kurulmasının ardından sona erdirilmesi gerektiğini belirtti. Suudi bakan, şunları söyledi 
     ''Irak şu anda işgalci bir gücün yönetiminde ve yaptırımların kaldırılması yönünde herhangi bir talep, halkı temsil eden ve yaptırımların kaldırılması için yükümlülüklerini yerine getiren bir meşru hükümet kurulduğu zaman gelmeli. 
     Bakanlar, Irak halkının, ülkelerini kendilerinin idare etmesi ve doğal kaynaklarının kullanılmasının, meşru Irak hükümeti ve halkının arzusuna bağlı olması gerektiğinin altını çizdiler.'' Son sözü Irak halkının söyleyeceğini kaydeden Suud el Faysal, Irak'ın içişlerine hiçbir müdahalede bulunmayacaklarını ve başkalarının karışmasını da kabul etmeyeceklerini ifade etti. 
     Faysal ayrıca diğer ülkeleri, Irak'ın yeniden inşasına katkı vermeye ve insani yardımlarda bulunmaya çağırdı. 
     





</TEXT>
</DOC>
