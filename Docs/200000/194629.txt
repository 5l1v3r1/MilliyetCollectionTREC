<DOC>
<DOCNO> 194629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur07.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Otobüs firması çalışanları, doktoru dövdü... 
</HEADLINE>
<TEXT>

     Konya'da otogarda bilet yüzünden tartışan doktor Mustafa Sürmeli, peron görevlileri tarafından dövüldü. 
     Konya Numune Hastanesi'nde göz doktoru olarak görev yapan Mustafa Sürmeli 37 , yakınlarını Ankara'ya yolcu etmek için Konya Şehirlerarası Otobüs Terminali'ne geldi. 
     Burada Sürmeli'ye, bilet aldığı Özkaymak firmasının otobüsünün Ankara seferinin az yolcu olması nedeniyle iptal edildiğini, bilet alanların Kontur firmasına ait başka bir otobüs ile Ankara'ya gönderileceği söylendi. 
     Sürmeli'den, daha önce verilen ve iptal edilen biletin iadesi istendi. Yeni bilet kesmeyen firma görevlileri ile tartışan doktor Sürmeli, tartıştığı kişiler ve arkadaşları tarafından dövüldü. 
     Otogar polisine şikayetçi olan Sürmeli, ''Eşimin ve çocuklarımın yanında bana saldıran peron görevlilerine kimse müdahale etmedi. Ben böyle ticari ahlak olmaz, neden söz verilen otobüsü kaldırmayıp insanları mağdur ediyorsunuz, yeni bilet istiyorum deyince yaklaşık 7-8 kişi üzerime çullandı'' dedi. 
     Konya Numune Hastanesi'nde sağlık kontrolünden geçen Sürmeli'de darp izleri tespit edildi. Yetkililer, Sürmeli'nin fotoğraflarından teşhis ettiği ve saldırıya karıştığı ileri sürülen 3 kişinin gözaltına alındığını bildirdi. 
     
</TEXT>
</DOC>
