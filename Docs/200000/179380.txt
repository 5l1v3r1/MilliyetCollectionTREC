<DOC>
<DOCNO> 179380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur22.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bu sendikalar kötü niyetli değilse, mutlaka müzakere özürlüdür" 
</HEADLINE>
<TEXT>

     Bağımsız Kamu Görevlileri Sendikaları Konfederasyonu BASK Genel Başkanı Resul Akay, ''toplu görüşmelere katılan sendikaların kötü niyetli değilse, mutlaka müzakere özürlü'' olduklarını söyledi. 
     Akay, konfederasyon genel merkezinde düzenlediği basın toplantısında, toplu görüşmelere katılan konfederasyonların diyalogu ve uzlaşıyı zorlayan taraf olmak yerine ''şov yaptıklarını'' savundu. 
     ''Böylesine şaşkın, hazırlıksız, kimliksiz, kişiliksiz ve etkisiz konfederasyonlarla pazarlık yapma imkanı bulan hükümet üyelerinin mübarek bir gecede dünyaya teşrif ettiklerine inanmaya başladım'' diyen Akay, şöyle devam etti 
     ''Bu sendikalar, kötü niyetli değilse, mutlaka müzakere özürlüdür. Çünkü, 4688 sayılı Kamu Görevlileri Sendikaları Kanunu'nun 28'inci maddesi, toplu görüşmenin kapsamını açıkça belirlemiştir. 
     Bir konfederasyon, toplu görüşme masasına oturunca hükümetten 28'inci madde kapsamında olmayan demokratik haklarla ilgili taahhütte bulunmasını istiyor. Diğeri ise 2003 yılı kayıplarının birinci müsebbibi olduğu halde 2003 yılına ait kayıpların telafi edilmesini istemiş, 2004 yılına ait taleplerini masaya dahi getirememiştir.'' 2002 yılında masaya oturan yetkili konfederasyonların, kamu çalışanlarının kazanılmış haklarını pazarlık konusu yaptıklarını kaydeden Akay, ''Hükümetle bu pazarlığı yapan yetkili konfederasyonlar, hükümetin bütçe kanunu hükümlerini uygulamadığı gerekçesiyle Danıştay'a dava açmak suretiyle memurun gözünü boyamışlardır'' dedi. 
     Konfederasyonlardan birisinin, 59. Hükümet'i Uzlaştırma Kurulu kararına uymamakla itham ettiğini belirten Akay, sözlerini şöyle konuştu 
     ''Oysa, 2002 yılına ait Uzlaştırma Kurulu kararı yoktur. Çünkü, yetkili konfederasyonlar ve hükümet, 2002 yılında düzenlenen Uzlaştırma Kurulu kararına uymamışlardır. Yetkili konfederasyonlar, Uzlaştırma Kurulu kararına uyduklarını açıklamış olsalardı, seçime giden hükümetin başka bir seçeneği olmayacaktı. 58. ve 59. hükümetler de bu kararı zorunlu olarak tatbik edecekti. 2003 yılında memur maaşları, Ocak ayında yüzde 15, Temmuz ayında yüzde 10 olmak üzere kümülatif yüzde 26.5 artmış olacaktı.'' Hükümetin önerdiği 160 milyon liranın memur maaşlarına yansımasının aylık 13 milyon lira olduğunu ifade eden Akay, şunları söyledi 
     ''Çok yetkili bir konfederasyon, açlık grevinden vazgeçmek için 13 milyon liranın temel ücrete yansıtılmasını istemiş, ancak hükümet, bu öneriyi kabul etmemiştir. 13 milyon lira memuru kurtaracak mı ki açlık grevi sona eriyor. Açlık grevini Salı gününe kadar yapacaklarını açıkladılar. Bugünden söylüyorum ki bunlar Salı gününe kadar açlık grevi yapamaz. Bunların hepsi eylem kaçağıdır.'' 
     
</TEXT>
</DOC>
