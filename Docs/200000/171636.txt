<DOC>
<DOCNO> 171636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sonspo06.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aykut Kocaman artık 'teknik direktör'lük yapacak 
</HEADLINE>
<TEXT>

     İstanbulspor'da 2 sezondur teknik sorumlu olarak çalışan Aykut Kocaman, yeni sezon öncesinde teknik direktör olarak görev yapacak olmanın heyecanını yaşıyor. 
     Geçtiğimiz sezonlarda teknik direktör sıkıntısı yaşayan İstanbulspor'da futbol oynadığı sırada, teknik sorumlu olarak görev yapmaya başlayan Kocaman, bu sezondan itibaren teknik direktör olarak takımın başında sahaya çıkacak. 
     Aykut Kocaman, son 2 sezonda İstanbulspor'da teknik sorumlu olarak görev yaptığını, ancak bu sezondan itibaren takımının başında teknik direktör olarak görev alacağını söyledi. 
     Teknik direktör olarak, yaşanan sıkıntılar nedeniyle ne orta vadede, ne de uzun vadede plan yapma imkanına sahip olmadıklarını ifade eden Kocaman, ''Sezon başı olması itibariyle takım olarak sıkıntılar yaşıyoruz. Şu an bu sıkıntıları aşmak benim mesleki beklentilerimin üstüne çıkıyor'' dedi. 
     
     GİDENLERLE GELENLER ARASINDA FARK VAR 
     Yeni sezon öncesinde takımdaki durumla ilgili bilgiler de veren teknik direktör Kocaman, ''Sezon öncesinde takımdan gidenlerle, yeni gelenler arasında fark var. Gidenler Birinci Lig deneyimine sahip oyunculardı, gelenler ise daha genç. Bu anlamda sıkıntı yaşıyoruz'' diye konuştu. 
     Aykut Kocaman, takımdan önemli oyuncuların ayrıldığını vurgulayarak, şunları söyledi 
     ''Doğal olarak gidenlerin yerine yeni oyuncular aldık. Genç oyuncularla yaptığımız çalışmalar sonucunda bu futbolcularımızın potansiyelini görünce, gelecek sezon daha iyi olacağımıza inanıyorum. Takım henüz hazır değil. Hazırlık maçlarıyla hazır olmaya çalışıyoruz. Uzun bir kamp dönemi geçirdik.'' 
     
     BOLİÇ BÜYÜK KATKI SAĞLAYACAK 
     İspanya'nın Rayo Vallecano takımından transfer edilen Elvir Boliç'in durumuna da değinen Kocaman, ''İstanbulspor Boliç'e mesleki sıkıntısını gidermesi için ortam hazırlayacak, O da bize katkı sağlayacak'' dedi. 
     Boliç'i daha önce de transfer etmek istediklerini, ancak maliyeti nedeniyle bunu gerçekleştiremediklerini vurgulayan genç çalıştırıcı, şöyle konuştu 
     ''Boliç, mali açıdan büyük bir özveri gösterdi. Bence mesleki açıdan da en doğru kararı verdi. Kampın son gününde de olsa aramıza katılmasını sağladık. Zaten Boliç Fenerbahçe'de benim hem takım, hem de pozisyon arkadaşımdı. Fenerbahçe'deki son sezonumda Onunla birlikte oynadım. Karakterini ve futbol yapısını çok iyi biliyorum. Takıma katkısı büyük olacak.'' 
     
     AYKUT KOCAMAN, KİTAP KONUSU OLUYOR 
     İstanbulspor'un teknik direktörü Aykut Kocaman, yazılacak bir kitaba konu oluyor. 
     Spor yazarı Barış Özcan, bir sezon boyunca Aykut Kocaman'ı antrenmanlarda ve maçlarda izleyip, kendisi hakkında bir kitap yazacak. 
     
     İSTANBULSPOR TRANSFERİ TAMAMLADI 
     Sarı-siyahlılar, Boliç'i de alarak, yeni sezon için transfer çalışmalarını tamamladı. 
     Takımdan, Niyazi, Selçuk, Cenk, Bushaj, Bekir, Haluk, Kona, Zeki ve İlker ayrılırken, dış transferde Çaykur Rizespor'dan Turan, İsrailli Pini Balili, Zeytinburnu'ndan Musa, Ankara Demirspor'dan Cem, Rayo Vallecano'dan Boliç, Altay'dan Aytekin, Bakırköyspor'dan Gökhan ve Denizlispor'dan Olcay kadroya dahil edildi. 
     İstanbulspor'da, altyapıdan Emre, kaleci Şükrü ve Yiğit, A takıma alındı. 
     
</TEXT>
</DOC>
