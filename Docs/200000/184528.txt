<DOC>
<DOCNO> 184528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun15.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD BM'ye sunulan karar tasarısı için 1 ay bekleyebilir" 
</HEADLINE>
<TEXT>

     ABD Başkanı George Bush yönetiminden üst düzey bir yetkili, ABD'nin Irak konusunda BM'ye sunulan kararın kabulü için 1 ay kadar bekleyebileceğini söyledi. 
     New York'taki BM Genel Kurul toplantılarına katılan ve adının açıklanmasını istemeyen Amerikalı yetkili, ''Kimsenin bu kararı oylamak için acelesi yok, çünkü biz kesin birşeyler istiyoruz'' dedi. 
     ''Uzlaşma yolu bulunmadan önce aylar mı geçecek'' sorusu üzerine Amerikalı yetkili, ''Bu mümkün ve bunun herhangi bir sorun yaratacağını sanmıyorum'' derken, diğer Amerikalı yetkililer araya girerek, burada bir yanlış anlaşılma olduğunu, Amerikalı üst düzey yetkilinin aylar değil sadece 1 aylık bir süreyi kastettiğini belirtti. 
     BM Genel Kurulu için biraraya gelen ülke temsilcilerinden Fransa dışında çoğunun Irak'a en kısa sürede egemenliğinin iadesi gibi tartışmalı meselelerde tutumlarını birbirine yaklaştırmaya çalıştığını belirten yetkili, ''Tek bir istisna hariç herkes görüş ayrılıklarını tartışmaya hazırdı'' dedi. Aynı yetkili, Irak'a bir an önce egemenliğinin verilmesini öngören Fransız önerisinin ''zararlı'' olduğunu ve ABD'nin buna hazır olmadığını da kaydetti. 
     Bu arada, ABD Dışişleri Bakanı Colin Powell'ın, ABD'nin Irak'ta seçilmiş bir hükümet işbaşına gelmeden tam egemenliği Iraklılara devretmeyeceğini söylediği belirtildi. 
     New York'taki BM Genel Kurulu toplantılarına katılan bir Dışişleri Bakanlığı yetkilisi, Powell'ın görüştüğü yaklaşık 45 dışişleri bakanı ya da uluslararası yetkiliye, ABD'nin kontrolü Iraklılara vermek istediğini, ancak iktidarın anayasanın oluşturulmasından ve demokratik seçimlerin düzenlenmesinden sonra Iraklılara devredileceğini söylediğini kaydetti. 
     Aynı yetkiliye göre, Powell, ''Bir karar çıkacak. Biz sadece mümkün olan en fazla desteği sağlamak istiyoruz'' dedi. 
     
</TEXT>
</DOC>
