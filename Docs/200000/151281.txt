<DOC>
<DOCNO> 151281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/yasam/yas03.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkollü canavar iki polisi yaktı 
</HEADLINE>
<TEXT>

Alkollü 'trafik canavarı'nın hatalı sollama yaparken çarptığı ekip otosu, karşı yönden gelen başka bir araca vurdu. Alev topuna dönen ekip otosundaki iki polis yanarak can verdi.. 
     TAYLAN YILDIRIM DHA 

     İzmir Torbalı'da, alkollü sürücünün aşırı hızla hatalı sollama yaparken çarptığı trafik ekip otosundaki başkomiser Mehmet Kayış ve polis memuru Mehmet Akyüz, karşı yönden gelen araçla çarpışarak alev alan araçta yanarak öldü. Lastik tamirciliği yapan Mehmet Ali Çelik 37 , önceki gece saat 23.00 sıralarında, Torbalı - Selçuk karayolunun Sağlık Köyü mevkiinde otomobiliyle polis memuru Mehmet Akyüz'ün 36 kullandığı ekip otosunu sollamak istedi. Ancak karşı yönden gelen Murat Karagöz'ün kullandığı otomobili görerek tekrar şeride girmek isterken trafik ekibine çarptı. 
     
     Bir anda alev aldı 
     Çarpmanın etkisiyle polis memuru Akyüz, direksiyon hakimiyetini kaybederek karşı şeride geçti ve karşı yönden gelen Karagöz'ün aracıyla çarpıştı. Takla atarak yol kenarındaki tarlaya giren trafik ekip otomobili alev alıp yanmaya başladı. Bir anda alevler içinde kalan otomobilden çıkamayan evli ve iki çocuk babası başkomiser Mehmet Kayış 49 ve bir çocuk babası polis memuru Akyüz yanarak can verdi. Ekip aracıyla çarpışan araçtaki Murat Karagöz ile arkadaşı Abdullah Seki ise ayakta tedavi edildi. 
     Kazaya neden olan, ancak yara almadan kazadan kurtulan Çelik'in 210 promil alkollü olduğu belirlenirken, otomobilinde de boş bira kutuları bulundu. Kazadan sonra gözaltına alınan 210 promil alkollü Mehmet Ali Çelik 37 ile diğer otomobilin sürücüsü Murat Karagöz 28 sevk edildikleri adliyede tutuklanarak cezaevine konuldu. 
     


YAŞAM 
















</TEXT>
</DOC>
