<DOC>
<DOCNO> 157797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sondun22.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haylaz öğrencilere "pembe otobüs" cezası.. 
</HEADLINE>
<TEXT>

     İngiltere'deki öğrenci servislerinde haylazlarla başa çıkabilmek için ilginç bir yöntem kullanılıyor Haylazlar, evlerine ''pembe otobüs''le gönderiliyor. 
     İngiltere'nin güneyinde bulunan Wight adasındaki okul yöneticilerinin, öğrenci servislerindeki haşarılık ve yaramazlıklarla başa çıkabilmek için buldukları yeni yöntem, daha şimdiden işe yaradı. AFP'ye açıklama yapan servis yetkilisi Peter Garlick, ''Bu sistemi üç aydır uyguluyoruz. Mucize yarattığımızı söyleyebilirim'' dedi. 
     Garlick, ''Pembe otobüs fikri, okul servislerinde haylazlıkların, gürültü ve patırtıların, küfürlü konuşmaların, hatta kavgaların artması üzerine okul-aile birliği toplantısında ortaya atılmıştı. Şimdiye dek gayet başarılı sonuçlar aldık. Haylazlıkları yüzünden bu otobüse alınan öğrenciler, süt dökmüş kediye dönüyor, istemeye istemeye bindikleri otobüsün koltuklarına gömülüp yüzlerini saklıyorlar'' dedi. 
     Bazı ebeveynler ise bu uygulamaya karşı çıktılar ve bunu ''yargısız infaz'' olarak nitelediler. 
     
</TEXT>
</DOC>
