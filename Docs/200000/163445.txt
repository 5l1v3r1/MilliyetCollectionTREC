<DOC>
<DOCNO> 163445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sondun19.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Malezya basınına konuştu "Askerler demokrasiye saygılı" 
</HEADLINE>
<TEXT>

     Başbakan Recep Tayyip Erdoğan, ''demokratik süreçte politikacılar tarafından bir boşluk yaratıldığında bunu askerlerin doldurduğunu'' belirterek, ''askerlerin demokrasiye ve yurttaşlık haklarına çok saygılı olduklarını'' söyledi. 
     Erdoğan, Malezya gezisi sırasında, bu ülkede yayımlanan New Straits Times gazetesine verdiği demeçte, ''Demokratik süreçte, politikacılar tarafından yaratılan boşluklar olmuşsa, askerler bunu doldurmuştur. Siz bir boşluk yaratıyorsunuz ve biri bunu dolduracaktır. Askerlerin önceliği vardır. Askerler demokrasi ve yurttaşlık haklarına çok saygılıdır'' dedi. 
     Türkiye'nin 2004 yılı sonunda AB'ye tam üyelik müzakerelerine başlamak için gereken kriterleri karşılamak için çok çalıştığını belirten Erdoğan, ''Türkiye istikrar ve demokrasiyi sağlama yolunda. Tam istikrara sahip olduğumuzu söylemek doğru olmaz, ancak bunun için mücadele ediyoruz ve bunu başaracağız'' dedi. 
     Erdoğan, Türkiye'de bir İslami devrimin yapılması gibi bir durumun söz konusu olmadığını da belirtti. 
     Kıbrıs konusunda, Türkiye'nin ''adil ve kalıcı'' bir çözüm istediğini belirten Erdoğan, KKTC'nin öncülük ettiği ''açılımları'' desteklediklerini kaydetti. Türkiye'nin her zaman ambargonun kalkmasından yana olduğunu ifade eden Erdoğan, adadaki tarafları cesaretlendirmeye yönelik görüşlerini Yunanistan Cumhurbaşkanı Kostis Stefanopulos'a ilettiğini, ancak yanıtın olumlu olmadığını bildirdi. 
     Erdoğan, KKTC'yi gözlemci üye yerine, İKÖ'nün tam üyesi olarak görmek istediklerini, bu konuda Malezya'nın desteğini beklediklerini söyledi. Erdoğan, konuyu Malezya Başbakanı ile konuştuğunu ve onun görüşünün olumlu olduğunu söyledi. 
     Türkiye'nin komşularıyla ilişkileriyle ilgili bir soru üzerine Erdoğan, ''yeni düşmanlıklar değil, yeni dostluklar hedeflediklerdini'' belirtti ve ''Komşularımızla ilişkilerimizi yeniden gözden geçiriyoruz'' dedi. Erdoğan, bu çerçevede, İran ve Suriye dahil olmak üzere Türkiye'nin komşularıyla ilişkilerini nasıl geliştirebileceğini değerlendirdiklerini belirtti. 
     Ortadoğu sorununa ilişkin olarak, İsrail ve Filistinlilere her zaman barış için ''arabulucu'' olmaya hazır olduklarını söylediğini belirten Erdoğan, taraflara ve ABD'ye barış konferansının ilkinin Türkiye'de yapılmasını önerdiğini hatırlattı. Erdoğan, ''yol haritası''nın, tarafların uyması koşuluyla başarıya ulaşılabileceğini ifade etti. 
     
</TEXT>
</DOC>
