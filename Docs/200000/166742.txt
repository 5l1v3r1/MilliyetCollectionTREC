<DOC>
<DOCNO> 166742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/siyaset/siy04.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynen geri gidecek... 
</HEADLINE>
<TEXT>

     ANKARA Milliyet 

     Dışişleri Bakanı Abdullah Gül, Sezer'in veto ettiği Terörle Mücadele Yasası'nın 8. maddesiyle ilgili düzenlemeyi değiştirmeyeceklerini söyledi. Gül, hükümetin 8. maddeye ilişkin iki düzenlemede değişiklik yapmayacağını ve paketi Çankaya'ya yeniden gönderme niyetinde olduğunu söyledi. Makedonya ziyareti öncesi konuya ilişkin soruları yanıtlayan Sezer ise, "Son MGK'da itirazlarımı dile getirdim. Dün de önceki gün yeniden görüşülmesi için Meclis'e gönderdim" dedi. 
     Portekiz'e giden Başbakan Recep Tayyip Erdoğan, Cumhurbaşkanı Sezer'in 6. Uyum Paketi'nin bazı maddelerini geri göndermesinin uyum paketinin reddedildiği anlamına gelmediğini belirterek, "Tekrar görüşülecek ve gereği yapılacaktır" dedi. 
     Adalet Bakanı Cemil Çiçek de vetoyla ilgili olarak şu değerlendirmeyi yaptı "Bu yasaların amacı, özgürlükleri genişletmektir. Biz birbirimizi ikna etmeye uğraşıyoruz. AB'nin bizden beklediği bu değil. Birbirimizin ikna edilmesi AB'ye girişin ön şartı değil. AB bizden 'kendi içinizde birbirinizi ikna edin, ittifak halinde bir tasarı çıkardığınızda biz sizi kabul ederiz' demiyor. 'Bizim uyguladığımız bir proje var. Standartlarınızı bu seviyeye yükseltmeniz gerekir' diyor." 

</TEXT>
</DOC>
