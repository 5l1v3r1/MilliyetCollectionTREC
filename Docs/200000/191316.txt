<DOC>
<DOCNO> 191316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/spor/spo01.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Necati kapışması 
</HEADLINE>
<TEXT>

   Galatasaray'dan sonra Beşiktaş da Adanasporlu futbolcu için devreye girdi. Menajer Sinan Engin, "Transferde kimse bizimle boy ölçüşemez" diyerek ezeli rakibi Cim - Bom'a meydan okudu 
      ORHAN YILDIRIM 

   
   Luce istiyordu 
   BEŞİKTAŞ ile Galatasaray'ın arasına bu kez Necati girdi. Adanaspor'da kadro dışı bırakılmasının ardından Cim - Bom ile temasa geçtiği ifade edilen golcü için şimdi de Kartal harekete geçti. Sezon başında Necati'yi transfer etmeyi düşünen Siyah - Beyazlılar, sözleşmesinin devam etmesi nedeniyle bunu başaramamıştı. Turuncu - Beyazlı futbolcu, Teknik Direktör Lucescu'nun da istediği isimler arasındaydı. 
   
   Adanaspor bekliyor 
   SARI - Kırmızılılar'ın Necati ile ilgilenmesinin kendileri için önemli olmadığını belirten Beşiktaş Menajeri Sinan Engin, "Transferde kimse bizimle boy ölçüşemez. Şampiyonluk mücadelesinde yarıştığımız takımlarda bulunan futbolcular dahil, istediğimiz her oyuncuyu alırız" diyerek, meydan okudu. Oyuncuyla anlaşan kulüp, bonservis bedeli için Adanaspor ile de masaya oturacak. 
   
   Hasret bitecek mi    12 yıldır deplasmanda yenemediği Gaziantepspor maçının hazırlıklarını dün tamamlayan Beşiktaş, dün özel bir uçakla Antep'e gitti. Tuğcan Otel'de kampa giren Siyah - Beyazlılar'da, kart cezalısı olduğu için Sparta Prag karşısında forma giyemeyen İlhan Mansız da görev yapacak. Antrenmanlarda oldukça istekli görülen başarılı forvet, bugünkü mücadelede gol bulacağına inandığını söyledi. 
   
   Riske edilmeyecek    TEKNİK Direktör Mircea Lucescu, bir yandan Antep maçını düşünürken, gelecek hafta yapılacak Galatasaray karşılaşmasını da gözardı etmiyor. Sarı kart ceza sınırında bulunan Zago, ihtiyaç duyulmadıkça kulübede oturacak. Sağ kasığındaki ağrıları süren Sergen de, dev derbi düşünülerek riske edilmeyecek ve dinlendirilecek. Rumen teknik adam buna rağmen takımı tam kadro Antep'e götürdü. 
   
   İlginç motivasyon    Beşiktaş'ı Gaziantep'e götüren uçak, BJK amblemleriyle süslendi. Siyah - Beyazlılar'ın motivasyonunu artırmak için yapılan bu uygulama, futbolcular tarafından da beğenildi. Bu arada, "10. zafer uçuşu" yazan pankart da alkış aldı. 
   
   
</TEXT>
</DOC>
