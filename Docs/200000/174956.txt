<DOC>
<DOCNO> 174956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/yasam/yas02.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Turistler çamur banyosunu tercih ediyor 
</HEADLINE>
<TEXT>
   Alman gazetesinde Çeşme'ye övgü 
   Almanya'da yayımlanan Bild am Sonntag gazetesi, okuyucularına Çeşme'nin güzelliklerini anlatırken, "Sahiller Karayibler'deki kadar güzel" dedi 
      
   Deniz ve eğlence 
   BILD am Sonntag gazetesi, Çeşme'yi anlattığı haberini, "Çeşme - Deniz manzaralı çamur banyosu" başlığıyla verdi. Çeşme'nin sahillerine ve sosyal hayatına övgüler yağdırılan haberde, sağlık turizminin geliştiğine de dikkat çekildi. Bild am Sonntag, "Çeşme'deki sahiller Karayibler'deki kadar güzel, termal suları denize kadar akıyor, barlarında ve diskoteklerinde de sürekli eğlence var" ifadelerine yer verdi. 
   
   Adım başı antik eser 
   HENRIKE Brosch adlı Alman öğrencinin, "Marmara'dan Akdeniz'e kadar tüm sahili tanıyorum. Benim için en güzel yer burası" sözlerinin de aktarıldığı haberde, şehrin merkezinde adım başı antik eserlerle karşılaşıldığı ve Cenevizlilerden kalma bir kale bulunduğu anlatıldı. Çok sayıda termal kaynak bulunan Ilıca sahilinin de anlatıldığı haberde, "Alman turistlerin çoğu çamur banyosunu tercih ediyor" denildi. 
   
   
</TEXT>
</DOC>
