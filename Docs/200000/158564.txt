<DOC>
<DOCNO> 158564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sontur29.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçükarmutlu'da keşif heyetine taşlı saldırı... 
</HEADLINE>
<TEXT>

     İstanbul Teknik Üniversitesi'ne İTÜ ait Küçükarmutlu'daki arazi üzerine gecekondu yapıldığı iddiasıyla açılan dava kapsamında, mahkeme kararıyla keşif için bölgeye gelen heyete, bir grup tarafından pet şişe ve taşlarla saldırıda bulunuldu. 
     İTÜ Rektörlüğü'nün, Fatih Sultan Mahallesi'ndeki toplam 260 yapının kendi arazisi üzerine inşa edildiği iddiasıyla açtığı dava kapsamında keşif yapmak için söz konusu yere gelen bilirkişi heyetinin önü, 100 kişilik bir grup tarafından kesilmek istendi. 
     Heyete pet şişe ve taş atan gruptakiler, olay yerinde geniş güvenlik önlemi alan Çevik Kuvvet Şube Müdürlüğü'ne ait ekipler tarafından çembere alındı. 
     Polisin grubu kontrol altında tutmasıyla, bilirkişi heyeti de incelemelerini tamamlayabildi. 
     Bu arada, görüntü almak isteyen basın mensupları da yine gruptakiler tarafından engellenmek istendi. 
     Heyet ve basın mensuplarının bölgeden ayrılmasının ardından gruptakilerin dağılmasına izin verildi. 
     İTÜ tarafından Sarıyer Asliye Hukuk Mahkemeleri'ne verilen dava dilekçelerinde, toplam 260 davalıya ait binaların yıkılması ve son 5 yıllık haksız işgal bedeli olarak her davalıdan 3.5 milyar lira kira bedeli talep ediliyor. 
     
</TEXT>
</DOC>
