<DOC>
<DOCNO> 152173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sontur04.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternette 2. Çernobil tehlikesi.. 
</HEADLINE>
<TEXT>

     Bilgisayarlardaki ''BIOS'' çipini bozarak kalıcı hasara neden olan ve internette yayılan ''Çernobil'' virüsünün, Rusyadaki Çernobil faciasının yıldönümü olan 26 Nisan'da aktif hale gelmesi bekleniyor. 
     Türk İnternet Birliği Kurucu Üyesi Hakan Topuzoğlu, son günlerde oldukça yaygınlaşan ''W95.CIH'' virüsünün bir türevi olan ve 1998'de yazıldığı tahmin edilen Çernobil virüsünün, bilgisayarlarda kalıcı hasara yol açtığını söyledi. 
     BIOS çipinde bulunan programın üzerine birtakım bilgiler yazarak bilgisayarı açılamaz hale getiren virüsün, çeşitli zamanlarda aktif hale geldiğini belirten Topuzoğlu, şunları anlattı. 
     ''Bu virüsün sıklıkla yayılan versiyonu, 26 Nisanda aktif hale gelir. Ancak, herhangi bir ayın 26'sında tetiklenen versiyonları da vardır. Bilinen 3 versiyonundan, Nisan ayının 26'sında aktif hale geçen 'CCIH 1.2 TTIT ve CCIH 1.3 TTIT', herhangi bir ayın 26'sında aktif hale geçen versiyonu ise 'CCIH 1.4 TATUNG'dir. 'CCIH' virüsü, windows 95-98 işletim sistemi altındaki 'exe' uzantılı program dosyalarına bulaşır. Virüslü program çalıştırıldığında, virüs belleğe yerleşir ve diğer çalıştırılan ya da kopyalanan programlara bulaşmaya başlar. Kendilerini bu dosyaların içindeki boş alanlara bulaştırdıklarından, virüs bir dosyada parça parça bulunabilir, ancak dosya boyutu aynı kalır. Bu virüs, IBM'e en çok rapor edilen virüsler listesinde 14. sırada yer almaktıdır. Bilgisayar dergilerinin verdiği bazı CD-ROMlardan ve internet üzerindeki tanınmış bazı web sitelerinden alınmış dosyalardan yayıldığı saptanmıştır. Bu da virüse geniş bir alanda yayılma şansı vermiştir.'' 
     
     BİLGİSAYARIN GÜVENLİĞİ 

     Topuzoğlu, virüsten korunmak için bilgisayara mutlaka anti-virüs programı yüklenmesi gerektiğine işaret ederek, şöyle devam etti 
     ''Bilgisayarınızda virüs etkin hale gelmişse yapabileceğiniz en iyi şey düşünmeden işletim sistemini tekrar kurmaktır. Eğer bilgisayarınıza virüs bulaştığından şüpheleniyorsanız, bilgisayarınız açılırken 'del' tuşuna basarak sistem tarihini geri veya ileriye alınız. Dikkat etmeniz gereken, tarihin herhangi bir ayın 26'ıncı günü olmamasıdır. Bununla birlikte değiştirdiğiniz tarihin 1 Ocak, 14 Şubat gibi özel günlere rastlamamasına dikkat etmelisiniz. Bilgisayarınızı temiz bir sistem disketiyle açmalı, 'F- Prot 3.05' anti-virüs yazılımını çalıştırarak virüsü temizlemelisiniz.'' 
     





</TEXT>
</DOC>
