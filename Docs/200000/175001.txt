<DOC>
<DOCNO> 175001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sondun23.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya sıcaktan kavruluyor.. 
</HEADLINE>
<TEXT>

     Dünyada son günlerde kaydedilen aşırı sıcaklar, çeşitli ülkelerde farklı sıkıntılara yol açmaya başladı. 
     Fransa'nın başkenti Paris'te dün gece hava sıcaklığı 25.5 derece olarak kaydedilirken, bunun 1873'ten beri gece kaydedilen en yüksek sıcaklık olduğu belirtildi. 
     Yetkililer, acil servislere başvuranların sayısında geçen yaz aynı haftaya oranla yüzde 100 artış olduğunu belirtirken, yaşlı ve hassas olanların ölümü ve sağlık sektöründeki önlem yetersizliği, ülkede tartışmalara yol açmış bulunuyor. 
     Fas'ta ise aşırı sıcakların yol açtığı ticari kayıplar öne çıkıyor. Ülke genelinde etkisini gösteren aşırı sıcaklar kümes havyancılığı sektörünü olumsuz yönde etkilerken, tavuk ve hindilerin ölüm oranında ciddi artış saptandığı belirtildi. 
     Fas'ta 29 Temmuz ile 7 Ağustos arasındaki dönemde kümes havyancılığı sektörünün uğradığı kayıp 9.3 milyon euro olarak ifade edilirken, sıcaklığın 45 derecenin üzerine çıktığına işaret ediliyor. 
     Danimarka'daki elektrik santrallarının ise komşu İskandinav ülkelerinde su kıtlığı ve Orta Avrupa'daki kuraklık dolayısıyla elektrik ihracatında patlama kaydettiği bildirildi. Norveç ve İsveç gibi ülkelerdeki su sıkıntısı nedeniyle eletrik santrallarının felce uğradığı ifade ediliyor. 
     Aşırı sıcakların Hollanda'daki etkisi ise 9 yıldır ilk kez ilan edilen ''kırmızı alarm'' durumuyla ifade buluyor. Aşırı sıcaklar nedeniyle enerji rezervlerinin minimum seviyeye düştüğü ve elektrik sıkıntısının kapıda olduğu belirtiliyor. 
     
     PARİS CAMİİ İMAMINDAN YAĞMUR DUASI ÇAĞRISI... 

     Fransa'da Paris bölgesinde son dört gün içinde aşırı sıcaklara bağlı rahatsızlardan ölenlerin sayısının 50'yi bulduğu yönündeki açıklamalarla birlikte hükümete sıcak hava dalgasına karşı yeterli tedbirleri almadığı eleştirileri gelirken, Paris Camii imamı da yağmur duası çağrısında bulundu. 
     Fransa Acil Servis Hekimleri Derneği Başkanı Patrick Pelloux'un bugün yaptığı açıklamada, yetkililerin ölümleri ''doğal'' olarak nitelemesini eleştirmesinden sonra muhalefetteki Sosyalist Parti'nin lideri François Hollande, hükümeti ''etkisiz ve yavaş'' olmakla suçladı. 
     Paris Camii imamı, Müslümanlara yağmur yağması için dua etmeleri çağrısında bulundu. 
     Bu arada, aşırı sıcaklar yüzünden Fransa'da yaklaşık 1 milyon kümes hayvanının da telef olduğunun tahmin edildiği bildirildi. 
     Pelloux, Le Parisien gazetesine verdiği demeçte, hastanelerde sıcağa bağlı rahatsızlıklarla ilgilenen yetkililerin tutumunu ''skandal'' olarak nitelemiş, bu yetkilileri önlem almamak ve istatistik tutmamakla suçlamıştı. 
     
</TEXT>
</DOC>
