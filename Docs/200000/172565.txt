<DOC>
<DOCNO> 172565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/soneko31.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan havadan yatırım tanıtımı 
</HEADLINE>
<TEXT>

     Başbakan Recep Tayyip Erdoğan, İstanbul'da yatırım yapmak isteyen Malezyalı işadamlarına helikopterle kenti havadan gezdirdi. 
     Başbakan Erdoğan, Malezyalı işadamları ile birlikte helikoptere bineceği Üsküdar'daki Polis Hastanesi'ne gelişinde, hastanenin yakınındaki minibüs durağına uğradı. Esnafla bir süre sohbet eden Erdoğan, daha sonra hastanenin helikopter pistine geçti. 
     Geziyle ilgili gazetecilerin sorusu üzerine Başbakan Erdoğan, Malezyalı işadamlarına İstanbul'u göstereceklerini söyledi. 
     Erdoğan, Malezyalı işadamlarından İstanbul'da yatırım yapmaları konusunda bazı taleplerinin olacağını kaydetti. 
     Başbakan Erdoğan, ''Yeni iş ortaklığı mı var '' şeklinde soru soran gazeteciye, ''Ne demek o laf... Bunu açar mısın '' dedi. 
     Aynı gazetecinin, ''Malezyalılar İstanbul'da yatırım yapmayı mı düşünüyorlar, böyle bir proje mi var '' sorusu üzerine Erdoğan, ''Yap-İşlet-Devret veya Yap-İşlet sistemiyle ilgili böyle bir talepleri var. Böyle bir yatırımı onlara yaptırabilirsek ülkemiz için iyi bir kazanç olacağına inanıyorum'' diye konuştu. 
     Başbakan Erdoğan daha sonra saat 15.15'de 5 Malezyalı işadamı ve AK Parti İstanbul Milletvekili Egemen Bağış ile birlikte helikopterle havalandı. 
     
</TEXT>
</DOC>
