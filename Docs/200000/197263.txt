<DOC>
<DOCNO> 197263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun34.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yabancı ülkeler Gürcistan'daki olaylara müdahale etmeyecek" 
</HEADLINE>
<TEXT>

     Gürcistan'da 2 Kasım'da yapılan parlamento seçimlerine katılan ''Saakaşvili-Ulusal Haraket Bloku''nun lideri Mihail Saakaşvili, ABD başta olmak üzere, diğer yabancı ülkelerin Gürcistan'da meydana gelen olaylara müdahale etmeyeceğini belirtti. 
     Saakaşvili, Rustavi-2 televizyonuna yaptığı açıklamada, parlamento binası önünde toplanan göstericilere dağılmamaları çağrısında bulunarak, ''Kimsenin bir tek kılına zarar gelmeyeceğine dair ben garanti veriyorum'' dedi. 
     İktidara karşı başlattıkları mücadeleden başarıyla çıktıklarını, parlamentonun ve Cumhurbaşkanlığı'nın ellerinde olduğunu söyleyen Saakaşvili, emniyet güçlerinin, iktidar istese de kendilerine karşı güç kullanmayacağını ifade etti. 
     Tiflis'te bulunan yabancı ülkelerin büyükelçileriyle telefonda görüştüklerini ve kimsenin iktidar tarafında yer almayacağını belirten Saakaşvili, yarın ''Burjanadze-Demokratlar Bloku''nun lideri Nino Burjanadze'nin parlamentonun açılışını yapacağını ve yeni seçim tarihini belirleyeceklerini kaydetti. 
     Saakaşvili, yaşamı boyunca böylesine kansız, geniş çaplı gösterilere dünyanın hiçbir yerinde rastlamadığını belirterek, halkla birlik olmaları halinde, karşılarında hiçbir gücün duramayacağını kaydetti. 
     Burjanadze de parlamento binası önünde bulunan kalabalık gruba hitaben yaptığı konuşmada, Gürcü halkının oylarının kaybolmaması için mücadele ettiklerini belirterek, kendilerine destek veren herkese teşekkür etti. 
     Nino Burjanadze, bugünkü gösterilerde emniyet güçlerinin önlerini açtığını ve şimdi daha rahat olmaları gerektiğini belirterek, olaylarda kan dökülmediği için mutlu olduklarını kaydetti. 
     Uzun süredir parlamento binası önünde bulunan muhalefet yandaşları, gösterilerine halen devam ediyor. Parlamento binası önündeki bir grup muhalif yanlısı göstericinin ise ''Şevardnadze'ye destek veren'' Acaristan Özerk Cumhnuriyeti'nin bayraklarını yaktığı görüldü. 
     
</TEXT>
</DOC>
