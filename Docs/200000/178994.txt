<DOC>
<DOCNO> 178994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur01.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Eğitim-Sen Anlaşma olmazsa, sokaklara çıkacağız 
</HEADLINE>
<TEXT>

     Türk Eğitim-Sen Genel Başkanı Şuayip Özcan, birkaç gün içinde Hükümet ile toplu görüşmelerde anlaşmayı umduklarını belirterek, ''Hükümetle anlaşma olmaması halinde 5 bin kişi sokaklara çıkıp eylemlerimizi gerçekleştireceğiz'' dedi. 
     Özcan, Beyoğlu Öğretmen Evi'nde düzenlediği toplantıda, yeni eğitim-öğretim yılının yaklaştığı şu günlerde eğitimdeki temel sorunların halen devam ettiğini ve bunların bir an önce çözülmesi gerektiğini bildirdi. 
     İlköğretimle ilgili yapılan son yönetmelik değişikliklerine değinen Özcan, 1, 2 ve 3'üncü sınıflarda sınav yapılmamasının, yabancı uyruklu öğrencilere ''Öğrenci Andı''nı okuma zorunluluğunun kaldırılmasının olumlu değişiklikler olduğunu kaydetti. 
     Özcan, okullardaki rehberlik servislerinin devre dışı bırakılması ile ''ilköğretim zorunludur ve ücretsizdir'' ifadesindeki ''ücretsizdir'' sözcüğünün kaldırılmasını olumsuz değişiklikler olarak değerlendirdiğini söyledi. 
     Okullardaki ''Ünite Dergisi'' zorunluluğunun da kaldırılması gerektiğini belirten Özcan, bunun öğretmenler için bir kolaylık sağladığını, ancak velilere maddi yük getirdiğini kaydetti. 
     Hükümetin genel anlamda sendikalara yaklaşımı konusunda umutlu olduklarını ifade eden Özcan, şöyle devam etti 
     ''Hükümet, 2003 bütçesinden eğitime ayrılan payın az olduğu görüşünü bildirdi. Bu bile bizim için önemli bir gelişmedir. Önümüzdeki birkaç gün içerisinde umarım Hükümet ile anlaşır ve bunu bayram havasında kutlarız. Hükümetle anlaşma olmaması halinde 5 bin kişi sokaklara çıkıp eylemlerimizi gerçekleştireceğiz. Dileriz bu olmaz.'' 
     
</TEXT>
</DOC>
