<DOC>
<DOCNO> 194842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sonspo16.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazla seyirci alan kulüplere ağır para cezası 
</HEADLINE>
<TEXT>

     Gençlik ve Spor Genel Müdürlüğü GSGM tarafından sporda şiddetin önlenmesi amacıyla hazırlanan yasa tasarısına göre, karşılaşmalara kapasitenin üzerinde seyirci alan kulüplere verilecek para cezaları bir hayli artırılıyor. 
     Bakanlar Kurulu tarafından imzalanarak TBMM'ye sevk edilen yasa tasarısına yapılan ilaveyle, spor karşılaşmalarına kapasitesinin üzerinde seyirci alan kulüplere verilecek para cezalarının miktarı belirlendi. Buna göre, stat ya da salonlara, koltuk sayısından fazla miktarda seyirci alındığı taktirde, kulüplere 100 milyar lira para cezası verilecek. Bu şekilde spor karşılaşmasına giren seyircilerin herhangi bir olaya neden olmaları halinde ise para cezası 250 milyar liraya yükselecek. 
     Spor karşılaşmalarında yaşanan olayların en önemli nedenlerinden birinin, tribünlere kapasitenin üzerinde seyirci alınması olduğunu vurgulayan Gençlik ve Spor Genel Müdürü Mehmet Atalay, ''Buna imkan tanıyan kulüplere, bugüne kadar sembolik denebilecek miktarlarda para cezaları veriliyordu. Yeni yasa tasarısında, caydırıcılığı sağlayabilmek için para cezasını bir hayli yüksek tuttuk'' dedi. 
     Atalay, belirlenen rakamların futbolda, tüm profesyonel ligler için aynı olduğunu sözlerine ekledi. 
     
</TEXT>
</DOC>
