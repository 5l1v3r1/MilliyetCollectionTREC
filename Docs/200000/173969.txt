<DOC>
<DOCNO> 173969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/soneko28.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürşad Tüzmen İhracatta 40 milyar doları aşmayı hedefliyoruz 
</HEADLINE>
<TEXT>

     Devlet Bakanı Kürşad Tüzmen, bu yıl ihracatta 40 milyar dolar barajını aşan bir ülke olmayı hedeflediklerini söyledi. Bakan Tüzmen, Aksaray'da 1. Organize Sanayi Bölgesi'nde yapımı tamamlanan Aksaray Gümrük Binası'nın açılış töreninde yaptığı konuşmada, gümrüklerin sessiz sedasız önemli çalışmalar gerçekleştirdiklerini söyledi. 
     Gümrüklerin işlevlerinin, sahada oynanan oyunu izlemek, yönlendirmek ve hakem görevi üstlenerek ihracatçıların atacağı ''golleri'' bir kenara kaydetmek olduğunu belirten Tüzmen, ''Hayallerimiz çok yüksek. Hayalleri olanların uyumaya vakitleri yoktur'' dedi. 
     Türkiye ihracatının bugün itibariyle 25 milyar doları geçtiğini ifade eden Tüzmen, bunun önemli bir başarı olduğunu ancak, kesinlikle bu seviyeyle yetinmeyeceklerini bildirdi. 
     İhracattaki bu artışta, komşu ülkelere ziyaretler yapılması, ticaret heyetleri kurulması, çeşitli fuarlar açılmasının etkili olduğunu anlatan Bakan Tüzmen, 2002'nin ilk 7 ayı ile bu yılın ilk 7 ayı karşılaştırıldığında, Türkiye'nin ihracatta iyi bir yere geldiğinin anlaşıldığını söyledi. Tüzmen, şöyle devam etti 
     ''Geçen yılın aynı dönemine oranla komşu ülkelere yaptığımız ihracat yüzde 55 oranında arttı. Çevre ülkelere olan ihracat artışı ise yüzde 44 oldu. AB ülkelerine yüzde 36, G-7 ülkelerine yüzde 38, G-8 ülkelerine yüzde 40 daha fazla ihracat yaptık. Serbest ticaret anlaşması yaptığımız ülkelere ise yaptığımız ihracat yüzde 44 oranında arttı. Bir aylık ihracat rakamımız 4.2 milyar dolara ulaşmış durumda. Bu rakam, eskiden Türkiye'de bir yılda yaptığımız ihracat bile değildi.'' 
     
     ''HER İLİ İHRACATÇI YAPMAMIZ GEREKİR'' 
     Tam otomasyona geçmiş gümrük binasının açılmasıyla Aksaray'ın da ihracat kervanında yerini alacağını ifade eden Tüzmen, ''Anadolu'nun gücüne inanıyorum. Türkiye'yi ihracatçı bir ülke haline getirmek için illerimizi tek tek ihracatçı haline getirmemiz lazım'' dedi. 
     Bu yıl dünya pazarından 42 milyar dolarlık ihracat payı almayı beklediklerini dile getiren Tüzmen, önümüzdeki yıllarda 50 milyar dolar, 100 milyar dolar rakamlarının Türkiye için ulaşılması kolay hedefler olacağını söyledi. 
     Gümrüklerin, ihracatçılara danışmanlık ve doğru yönlendirme yaparak Türkiye ihracatına katkıda bulunacağını vurgulayan Tüzmen, bu yıl sonunda Türkiye'nin bir rekora imza atarak ihracatta 40 milyar dolar barajını, dış ticaret hacminde 100 milyar dolar barajını geçen bir ülke olacağını kaydetti. 
     
     ''DÖVİZ KURU SAĞLIKLI BİR DENGEYE KAVUŞACAK'' 
     Tüzmen, bir gazetecinin, ihracatçıların döviz kurunda yaşanan düşmeden şikayet ettiklerini anımsatması üzerine şöyle konuştu 
     ''Girdileri dolar, Türk lirası ya da Euro bazında olan firmaların dolar pazarına ihracat yapmaları nedeniyle bir sıkıntı yaşanıyor. İhracattaki artış, ihracatçı firmaların dış pazardaki paylarını bırakmamak için yaptıkları fedakarlık sayesinde gerçekleşti. Bazı sektörlerdeki firmalarımız yeni siparişler karşısında tereddüt ediyor. Devlet olarak girdi maliyetlerini yüzde 70'lerden yüzde 50'nin altına düşürerek firmalarımıza destek olmaya çalıştık. Döviz kuru mutlaka gerçek ve sağlıklı bir dengeye kavuşacaktır.'' Tüzmen, Aksaray Valisi Kadir Çalışıcı ile birlikte Aksaray Gümrük Binası'nın açılışını yaparak incelemelerde bulundu. Tüzmen daha sonra, Bor- San Şirketler Grubu'na ait Panel Radyatör Fabrikası'nın temelini attı. 
     Bakan Tüzmen'e Aksaray gezisinde, Dış Ticaret Müsteşarlığı İhracat Genel Müdürü Ali Boğa ve Gümrük Müsteşarı Nevzat Saygılıoğlu eşlik etti. 
     
</TEXT>
</DOC>
