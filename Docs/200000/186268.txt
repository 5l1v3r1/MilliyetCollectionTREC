<DOC>
<DOCNO> 186268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sonspo11.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir takımlarına Fırat Plastik sponsor oldu.. 
</HEADLINE>
<TEXT>

     İzmir'in İkinci Futbol Ligi'nde yer alan takımları Altay, Karşıyaka, Göztepe ve Bucaspor, bu sezon Fırat Plastik Kauçuk Sanayi ve Ticaret A.Ş'nin markalarını formalarında taşıyacak. 
     İkinci Futbol Ligi A Kategorisi'ndeki Altay, Karşıyaka, Göztepe ve B Kategorisi'ndeki Bucaspor'un yöneticileri ile Fırat Plastik Pazarlama Müdürü Erdal Karakaş, düzenlenen törenle göğüs reklamı protokolünü imzaladı. 
     Buna göre 2003-2004 sezonunda Altay Winhouse, Karşıyaka Fıratpen, Göztepe Gedizpen ve Bucaspor da Fırat Boru markalarını formalarında taşıyacak. 
     Göztepe Kulübü Başkanı İskender Tuğsuz, Karşıyaka Kulübü Asbaşkanı Ecmel Bircan ve Bucaspor Kulübü Başkanı Yusuf Muhafız'ın yer aldığı protokol töreninde açıklama yapan Altay Kulübü Başkanı Ahmet Taşpınar, şunları söyledi 
     ''Burada paranın miktarından ziyade yaklaşım önemli. İzmir'deki kulüplerin durumu ortada. Sayın Piriştina'nın desteği var. Sayın valimiz Göksu'nun bazı düşünceleri var. Bunun dışında İzmir'den hiçbir yaklaşım yok. İstanbul'dan bir firmanın İzmir'deki takımları fark etmesi güzel. Fırat Plastik'e teşekkür ediyoruz.'' Fırat Plastik Pazarlama Müdürü Erdal Karakaş da bu çalışmalarının Anadolu kulüplerine destek olma anlamında diğer firmalarca da benimseneceğine inandıklarını söyledi. 
     İzmirspor'un forma reklamı anlaşması bulunduğu için bu protokole dahil olmadığı belirtildi. 
     
</TEXT>
</DOC>
