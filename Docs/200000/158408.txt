<DOC>
<DOCNO> 158408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/yazar/sazak.html </URL>
<DATE> 2003/05/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
SİT alanı yağması 
</HEADLINE>
<TEXT>

     Hükümet şimdi de SİT alanlarını imara açma ve Türkiye'nin en gözde beldelerini, doğa parklarını, kıyılarını 'rant alanı'na dönüştürerek yandaşlarına peşkeş çekme uğraşında. 
     Milliyet'in dün birinci sayfadan yayımladığı fotoğraf, 'içimizdeki çevre düşmanları'na karşı yabancıların sergilediği duyarlılık ve sahiplenme bilincinin göstergesiydi. 
     Güney Galler'deki Glamorgan Üniversitesi bilim adamları 1000 turiste 'mükemmel bir sahilde' bulunması gereken özellikleri sormuşlar ve Antalya'nın Olimpos beldesindeki 'Çıralı sahili' anketten birinci çıkmış. 
     1960 - 70'li yıllardan bu yana acımasızca, vahşice yok etmemize karşın, Akdeniz ve Ege sahilleri, Doğu Karadeniz yaylaları ekolojik zenginliğimizi, elde kalan son değerlerimizi de birkaç milyar dolar uğruna tüketmeye çalışıyoruz. 
     Ölüdeniz, Göcek koyları, Fırtına Deresi, Köprüçay, Saros, Abant daha onlarca yeşil alan ve deniz kıyısı, hükümetin SİT alanlarını imara açması sonucu birkaç turizmci eliyle yağmalanacak. Yok edilecek. 
     Yazık. Batık ekonomiye sözde 'kaynak sağlama' adına Türkiye'nin doğası devlet eliyle yağmalanacak. Parsel parsel satılacak. 
     Bu talanın, Irak'ın işgalini 'müzelerin yağmalanması' için fırsat sayan anlayıştan ne farkı var 
     AKP de, Sultanbeyli, Üsküdar, Beykoz gibi bu partinin 'arka bahçesi' olan gecekondulardan oy alabilmek uğruna İstanbul'daki 'kaçak yapılaşmayı' meşrulaştırmakla kalmıyor, 'imar affı'nı, arazi talanını Türkiye'nin her yanına yaymaya çalışıyor. 
     Tasarı uyarınca 31 Aralık 2000 tarihinden önce Hazine arazisine bina yapanlar kurtulacak. Bundan sonraki işgallere davetiye çıkarılırken, birinci derece doğal SİT alanı olan yerler de yüzde 6 oranında yapılaşmaya açılacak. 
     Göcek'te, Ölüdeniz'de, Köyceğiz Dalyan'da bu yasakları delmek üzere yıllardır bekleyen rantçılara bu şekilde gün doğmuş oluyor. 
     Önce orman arazilerinin satışı, ardından gecekondu affı şimdi de SİT alanların yağmaya açılması. AKP'nin 'iş bitiren' kadroları, Türk toplumunun, insanlığın ortak değeri olan ve yıllardır bin bir emekle korunmaya çalışan doğayı 'yap satçı'lıktan gözü doymamış partizan müteahhitlerin yağmasına açıyor. 
     Ne Bağdat'taki 'kültürel soykırım' ne Türkiye'yi kuşatan depremler hiçbiri 'para peşindeki' hükümetin umurunda değil. 
     AKP kadrolarının 'dini imanı para ' 
     Bu talana gösterilen tepkiler arasında Genç Parti lideri Cem Uzan'ın sözleri çarpıcıydı 
     'Afganistan'da Taliban rejimi Buda heykellerini bombalayarak yıktı, bizdekiler ise SİT alanlarını imara açarak tarihimizi, kültürümüzü yok etmeye çalışıyor.' 
     Sivil toplum ayağa kalkmalı, SİT alanı yağması önlenmeli. 
     
     

</TEXT>
</DOC>
