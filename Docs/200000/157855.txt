<DOC>
<DOCNO> 157855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo15.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rize Karaman'la gülüyor... 
</HEADLINE>
<TEXT>

     İkinci Lig A Kategorisi'nde 3. sırada yer alan ve Süper Lig yolunda son haftaya girilerken büyük avantaj yakalayan Çaykur Rizespor'da, teknik direktör Hikmet Karaman'ın takımın başarısında büyük emeği var. 
     Ligin 19. haftası sonunda Fuat Yaman'ın yerine göreve gelen teknik direktör Hikmet Karaman yönetiminde Çaykur Rizespor, ligde 9. sıradan 3. sıraya kadar yükselerek Süper Lig potasına girdi. 
     Fuat Yaman'ın görevde bulunduğu 19 haftada 29 puan toplayan yeşil- mavililer, Hikmet Karaman'ın yönetiminde 14 haftada 34 puan toplayarak, puanını 63'e yükseltip, ligde üçüncülüğe ulaştı. 
     
     KARAMAN ''İKİNCİ YARININ ŞAMPİYONUYUZ'' 
     Karaman, Çaykur Rizespor'un daha önce kaybettiği puanların, takımı Süper Lig yarışından uzaklaştırdığını ancak daha sonra topladıkları puanlarla tekrar Süper Lig'e ortak olduklarını söyledi. 
     Daha önceki teknik kadroya karşı konuşmadığını ve sözlerinin yanlış anlaşılmamasını istediğini de ifade eden Karaman, şöyle konuştu 
     ''Topladığımız puanlar ve oynadığımız futbol ile ikinci yarının şampiyonu biziz. Aslında genel anlamda da çoktan bu işi bitirmeliydik. Şimde önümüzde Akçaabat Sebatspor ile yapacağımız karşılaşma var. Akçaabat Sebatspor'un Süper Lig'i garantilemesi ve rakibimizle sahamızda karşılaşacak olmamız bizim için büyük avantaj. Bizim için bu bir final maçı olacak. Bu maçı alarak Süper Lig'e çıkacağız.'' 
     
</TEXT>
</DOC>
