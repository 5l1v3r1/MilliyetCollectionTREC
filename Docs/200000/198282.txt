<DOC>
<DOCNO> 198282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/siyaset/asiy.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıslı Türkler 'AB kuyruğu'nda 
</HEADLINE>
<TEXT>

   Kıbrıslı Türkler, "Kıbrıs Cumhuriyeti kimliği ve pasaportu" alıp 1 Mayıs 2004'ten itibaren AB vatandaşı olabilmek için Rum Kesimi'ne akın ediyor 
      SEFA KARAHASAN Lefkoşa 

   
   Kıbrıs'ta çözümsüzlüğün getirdiği belirsizliğin ardından 23 Nisan 2003'te kapıların açılmasının ardından Kıbrıs Cumhuriyeti kimliği ve pasaportu almak isteyen Kıbrıslı Türklerin sayısında büyük bir artış yaşanıyor. KKTC'de yaşayan Türkler, 1 Mayıs 2004'te "Kıbrıs Cumhuriyeti" adı altında tüm Kıbrıs adına AB'ye girecek olan Kıbrıs Rum Kesimi'ne akın ediyor. 
   Rum Kesimi'nde pasaport kuyruğunda konuştuğumuz KKTC'li Türkler, "Çözüm olmasa bile en azından Avrupa Birliği vatandaşlığı hakkını elde etmek istiyoruz. Ramazan tatilinin 9 güne çıkarılmasını fırsat bilerek işlemlerimizi yaptırmaya geldik. Her gün 100 kişiye hizmet veren Nüfus Kayıt ve Kimlik Kartı Dairesi'ne 300 - 500 kişi müracaat edince tam bir izdiham yaşanmaya başladı. Bir an önce Kıbrıs'ta bir çözüm bulunmalı" diyor. 
   
   Geceden yola koyuluyorlar 
   Bayram tatili nedeniyle saatler öncesinden yollara düşen Türkler, Türk tarafında Ledra Palace'ta pasaport kuyruğunda bekledikten sonra Rum tarafına geçebiliyor. Rum tarafına geçen vatandaşlar, bu sefer de Rum pasaport dairesinde sıraya giriyor. Dairenin sabah 07.00'de hizmet vermeye başlamasına karşın numara almak için sabahın 03.00'ünden, hatta gece yarısından itibaren Kimlik Kartı Dairesi'nin önünde kuyruklar oluşuyor. 
   
   Türk kökenlilere ret 
   Her sabah Kimlik Kartı Dairesi'nin önünde bekleyen yüzlerce Türk sıra numarası almak için inanılmaz bir şekilde mücadele ederken, yoğunluktan şik yetçi olan Rum memurlarla zaman zaman tartışmalar yaşanıyor. 
   Milliyet'in Rum pasaport dairesinden aldığı bilgiye göre bugüne kadar yaklaşık 200 bin nüfuslu KKTC'den 100 bin 73 kişi kimlik, pasaport ve doğum belgesi almak için başvurdu. Başvuranlardan 23 bin 500'ü kimlik kartı, 8 bin 253'ü Rum pasaportu, 68 bin 594'ü de doğum belgesi aldı. Rum İçişleri Bakanlığı'ndan Kiriakos Triandafillidis, Türkiye kökenli KKTC vatandaşlarının yaptığı başvuruların, hak sahibi olmamaları nedeniyle reddedildiğini söyledi. 
   
   
   
   
</TEXT>
</DOC>
