<DOC>
<DOCNO> 159306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur05.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuz keyfi yapacağım diye hastalanmayın... 
</HEADLINE>
<TEXT>

     Havaların ısınmasıyla birlikte serinlemek için tercih edilen yüzme havuzları, sağlık açısından çeşitli riskler taşıyabiliyor. 
     Hijyeni sağlanmayan yüzme havuzlarının, tifo, paratifo, dizanteri, mantar ve uyuz ile göz, kulak, burun ve boğaz enfeksiyonlarına neden olabileceği bildirildi. 
     Bursa Sağlık Müdürlüğü Gıda ve Çevre Kontrol Şube Müdürü Yusuf Ziya Leventoğlu, havuz suyunun periyodik aralıklarla 0.8 mg l düzeyinde klorlanması, klor seviyesinin, 0.4 mg l'nin altına düşmemesi gerektiğini kaydetti. 
     Leventoğlu, açık havuzların her gün, kapalı havuzların ise gün aşırı, havuz dibi emici süpürgeyle temizlenmesi gerektiğini vurgulayarak, havuz duvarındaki lekelerin klorlu suyla ovularak, havuz üzerinde biriken kirlerin ise bekletilmeden temizlenmesinin önemine işaret etti. 
     Havuz suyu filtre sisteminin de usulüne uygun bakımının yapılması gerektiğini, havuz çevresinin temizliğinin, havuz içi temizliği kadar önemli olduğuna dikkati çeken Leventoğlu, ''Havuz çevresi her gün yıkanarak, haftada 1 gün de klorlu suyla fırçalanarak temizlenmelidir. Havuz çevresinde su birikmesine müsaade edilmemeli. Her gün duşlar, tuvaletler, lavabolar, oturma yerleri, sıralar klorlu suyla yıkanmalıdır'' diye konuştu. 
     
     KİŞİSEL TEMİZLİK 

     Ziya Leventoğlu, havuz temizliğinin tek başına yeterli olmadığını ve havuza girme kurallarına uyulmasının son derece önemli olduğunu ifade ederek, ayak enfeksiyonu, deri lezyonu, çıban, göz iltihabı, kulak akıntısı, güneş yanığı ya da herhangi bir bulaşıcı hastalığı olan kişilerin kendi sağlığı ve toplum sağlığı için havuza girmemeleri gerektiğini bildirdi. 
     Havuz kenarlarında yemek yenilmemesi ve sigara içilmemesi, ayakkabı ya da dışarıda giyilen terliklerin kullanılmamasının doğru bir davranış olacağını anlatan Leventoğlu, uzun saçlı olanların bone takması, sabunla yıkanmadan havuza girilmemesi ve kesinlikle havuza tükürülmemesi gerektiğini vurguladı. 
     Leventoğlu, kurallara uyulmaması halinde, hijyeni sağlanmayan yüzme havuzlarının, tifo, paratifo, dizanteri, mantar ve uyuz ile göz, kulak, burun ve boğaz enfeksiyonlarına neden olabileceğini kaydetti. 
     
</TEXT>
</DOC>
