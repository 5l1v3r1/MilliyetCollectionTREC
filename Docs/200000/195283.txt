<DOC>
<DOCNO> 195283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko29.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ocak-Eylül döneminde 97.5 katrilyon lira iç borç ödendi... 
</HEADLINE>
<TEXT>

     Hazine, bu yıl Ocak-Eylül döneminde nakit bazda 61 katrilyon lira anapara ve 36.5 katrilyon lira faiz olmak üzere toplam 97.5 katrilyon lira iç borç servisi gerçekleştirdi. 
     Hazine, TBMM Plan ve Bütçe Komisyonu'na, Bakanlar Kurulu'na sunulmak üzeri Başbakanlığa, Sayıştay'a, Maliye Bakanlığı'na ve DPT'ye gönderilmek üzere üçer aylık dönemler itibarıyla hazırlanan Kamu Borç Yönetimi Raporu'nu yayımladı. 
     2003 yılının Temmuz-Eylül döneminde konsolide bütçe kapsamında 1.8 katrilyon lira 1.3 milyar dolar anapara ve 1.2 katrilyon lira 857 milyon dolar faiz olmak üzere toplam 3 katrilyon lira 2.1 milyar dolar tutarında dış borç ödemesi gerçekleştirdi. 
     Temmuz-Eylül döneminde yapılan anapara ödemelerinin toplam dış borç servisi içindeki payı Nisan-Haziran dönemine göre 8 puanlık bir azalış göstererek yüzde 60'a, faiz ödemelerinin payı ise 8 puanlık bir artışla yüzde 40'a ulaştı. 
     Aynı zamanda 2003 yılı 3. çeyreğinde ödemelerin yüzde 47'si kredi, yüzde 'ü tahvil ödemelerine ait bulunuyor. 
     2003 yılının Ocak-Eylül döneminde konsolide bütçe kapsamında 8.2 katrilyon lira 5.4 milyar dolar anapara ve 4.4 katrilyon lira 2.9 milyar dolar faiz olmak üzere toplam 12.6 katrilyon lira 8.3 milyar dolar tutarında dış borç ödemesi gerçekleştirdi. 
     
     BORÇ STOKU 
     2003 yılı Haziran ayı sonu itibarıyla 260.6 katrilyon lira olan konsolide borç stoku, Eylül ayı sonunda 263.1 katrilyon lira oldu. 
     Konsolide bütçe borç stokunun alt kalemleri incelendiğinde, Eylül ayı sonu itibarıyla iç borç stokunun toplam içindeki payı Haziran ayına göre 0.6 puan artarak yüzde 67.9'a ulaşırken, dış borç stokunun toplam içindeki payı yüzde 32.1'e düştü. 
     Konsolide bütçe borç stokunun yüzde 51'ini Türk Lirası cinsinden borçlar kalan kısmını ise döviz cinsinden borçlar oluşturdu. 
     2003 yılı Eylül ayı itibarıyla konsolide bütçe borç stokunun yüzde 51'ini değişken faizli ve yüzde 49'unun ise sabit faizli borçlardan oluştuğu gözlendi. 
     
     KONSOLİDE BÜTÇE DIŞ BORÇ STOKU 
     2003 yılı Haziran ayında 60,1 milyar dolar olan konsolide bütçe dış borç stoku 2003 yılı Eylül ayı sonunda 61,3 milyar dolara ulaştı. 
     2002 yılına göre, 2003 yılı ilk dokuz ayında konsolide bütçe dış borç stokunda meydana gelen 4,6 milyar dolarlık artışın 2,3 milyar doları kur hareketlerinden kaynaklandı. 
     Konsolide bütçe dış borç stokunun 26,4 milyar dolarını tahviller ve 34,9 milyar dolarını ise krediler oluşturdu. Kredi stoku içinde en büyük paya 15,6 milyar dolar tutarındaki IMF'den sağlanan SDR cinsi krediler sahip durumda bulunuyor. 
     Konsolide bütçe dış borç tahvil stoku, 2003 yılı Eylül ayı içinde gerçekleştirilen 10 yıl 4 ay vadeli dolar cinsi tahvil ihracı ve Haziran-Eylül dönemi içindeki ödemelere bağlı olarak, 2003 Eylül sonu itibariyle Haziran sonuna göre 0,7 milyar dolar artarak ve 26,4 milyar dolara ulaştı. 
     Eylül ayı konsolide bütçe dış borç stoku faiz kompozisyonu açısından incelendiğinde, stok içinde sabit faizli borçların ağırlıkta olduğu görüldü. 
     Bu durum konsolide bütçe dış borç stokunun yüzde 43'ünü oluşturan dış tahvil stokunun tamamının sabit faizli olmasından kaynaklandı. Kredi stoku içinde ise değişken faizli borçlar yüzde 39'luk bir paya sahip durumda bulunuyor. 
     Öte yandan, stokun döviz kompozisyonu Haziran ayına göre önemli bir değişim göstermedi. Euro ve ABD Doları cinsinden yükümlülükler yüzde 67'lik payla toplam stokun önemli kısmını oluşturmaya devam ediyor. 
     
     KONSOLİDE BÜTÇE BORÇ STOKU DEĞİŞİMİ 
     2003 yılı Haziran ayında 175,3 katrilyon lira olarak gerçekleşen konsolide bütçe iç borç stoku, 2003 yılı Temmuz-Eylül döneminde yüzde 1,9 oranında ve 3,4 katrilyon lira tutarında artarak 178,7 katrilyon liraya ulaştı. Bu dönemde konsolide bütçede yer alan net iç borçlanma tutarı ise 5,7 katrilyon lira oldu. 
     2003 yılı Eylül sonu konsolide bütçe iç borç stoku 2002 yılına göre 28,8 katrilyon lira arttı. Konsolide bütçe finansmanında yer alan net iç borçlanma tutarı ise 2003 yılının ilk dokuz ayında 34 katrilyon lira olarak gerçekleşti. 
     Konsolide bütçe net iç finansman rakamı ile iç borç stokundaki artış arasındaki yaklaşık 5,2 katrilyon lira tutarındaki farkın 4,2 katrilyon lirası kur farkından, 1,2 katrilyon lirası ise 2003 yılı Ocak ve Eylül ayında TMSF'den yapılan kağıt iadesi sonucu nakit dışı mahsuben net borçlanmada meydana gelen azalmadan ve 250 trilyon lirası da nakit dışı TMSF'ye DİBS verilmesinden kaynaklandı. 
     
     DIŞ BORÇ 
     2003 yılı Haziran ayında 85,4 katrilyon lira olarak gerçekleşen konsolide bütçe dış borç stoku, Temmuz-Eylül 2003 döneminde 939 trilyon lira azalarak 84,4 katrilyon lira olarak gerçekleşti. 
     Bu dönemde, döviz kurlarında meydana gelen değişiklik nedeniyle dış borç stoku 2,1 katrilyon lira azaldı. 
     2002 yılı sonunda 92,8 katrilyon lira olan konsolide bütçe dış borç stoku 2003 yılı Eylül sonu itibariyle 8,4 katrilyon lira azalarak 84,4 katrilyon liraya geriledi. 
     
     KAMU NET BORÇ STOKU 
     2003 Haziran sonu itibariyle kamu net borç stoku 2003 Mart sonuna göre yüzde 1,6 oranında azalarak 231,5 katrilyon lira olarak gerçekleşti. 
     Kamu net borç stokundaki bu değişim büyük ölçüde diğer kamu sektörü net borç stokundaki azalıştan kaynaklandı. Mart sonunda yaklaşık 3,5 katrilyon lira olan diğer kamu net borç stoku yüzde 85 oranında azalarak Haziran sonunda 0,5 katrilyon liraya düştü. 
     Bu çerçevede, Haziran sonu itibariyle konsolide bütçe ve diğer kamu sektörü net borç stokunun toplam içindeki dağılımının sırasıyla yüzde 99,8 ve yüzde 0,2 olduğu görüldü. 
     2003 Haziran sonu itibariyle kamu net borç stokunun, yüzde 36'sı dış borç yüzde 64'ü net iç borç stokundan oluştu. Mart sonu itibariyle net iç ve dış borç stokunun dağılımı sırasıyla yüzde 59 ve yüzde 41 iken, Haziran sonunda oluşan bu değişimin temel nedeni, yılın ikinci çeyreğinde TL ABD Doları kurunda oluşan yaklaşık yüzde 17 oranındaki düşüş oldu. 
     
</TEXT>
</DOC>
