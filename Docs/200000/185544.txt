<DOC>
<DOCNO> 185544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/soneko12.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Yatırım Bankası, Marmaray için geliyor... 
</HEADLINE>
<TEXT>

     Uluslararası Para Fonu ve Dünya Bankası heyetlerinden sora Avrupa Birliği'nin finansman kuruluşu olarak bilinen Avrupa Yatırım Bankası yetkililerinin de, öncelikli ulaşım projelerini görüşmek üzere önümüzdeki günlerde Türkiye'ye gelmeleri bekleniyor. 
     Ulaştırma Bakanlığı yetkilileri ile daha önce yaptıkları görüşmelerde, gündemdeki, demiryolu ve İstanbul'un mevcut banliyö hatlarının iyileştirilmesine yönelik kredi taleplerini ele alan Avrupa Yatırım Bankası ile Ankara ve İstanbul'da yapılacak görüşmelerde, detay konular üzerinde durularak anlaşma sağlanmasına çalışılacağı belirtildi. 
     1.3 kilometre uzunluğundaki tüp geçit sistemini de içine alan ''Marmaray'' sistemi kapsamında yeralan mevcut banliyö hatlarının iyileştirilmesi ve söz konusu güzergahta yeralan bazı metro hatlarının yapımının AYB tarafından finanse edilmesi planlanıyor. 
     Daha önce yapılan görüşmelerde, AYB'nin önerdiği 600 milyon Euro tutarındaki kredinin daha da artırılacağı ve 1 milyar Euro'ya çıkabileceği ileri sürülüyor. 
     Türkiye'de demiryollarının modernizasyonuna büyük ilgi gösteren AYB'nin, TCDD Genel Müdürlüğü'nün gündemine aldığı ''hızlı tren setleri'' projesine de kredi sağlaması bekleniyor. 
     
</TEXT>
</DOC>
