<DOC>
<DOCNO> 158283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sonspo06.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Boynuz kulağı geçiyor... 
</HEADLINE>
<TEXT>

     400 metrede salon ve pist, 800 metrede de salon Türkiye rekorlarını elinde bulunduran ve halen faal sporculuk yaşamını ENKA Spor'da sürdüren milli atlet Öznur Dursun, Türk atletizmine yeni bir yeteneği kazandırmanın gururunu yaşıyor. 
     32 yaşındaki eski milli atlet, 1.5 yıldır çalıştırdığı 18 yaşındaki sprinter Pınar Saka'yı, Türk atletizmine hediye etti. Bu sezon gençler 1. kademe yarışlarında 23.73'lük derecesiyle bayanlar 200 metre büyükler rekorunu kıran, ancak 2.5'lik rüzgar nedeniyle derecesi rekor olarak onaylanmayan Saka, geçen hafta sonu Ankara'da yapılan federasyon deneme yarışlarında 24.14 saniyeyle gençler Türkiye rekorunu kırdı. Saka, bu derecesiyle Avrupa barajını da geçti. 
     Rekortmen ikili, hedeflerini 23-27 Temmuz tarihleri arasında Finlandiya'nın Tampere kentinde yapılacak Avrupa Gençler Şampiyonası'nda, 200 metrede final koşmak olarak belirlerken, Öznur Dursun, Pınar Saka'nın gelecek ay Ukrayna'nın başkenti Kiev'de yapılacak uluslararası yarışmalarda 100 metre koşacağını da bildirdi. 
     Pınar Saka'nın ENKA Spor Kulübü bünyesinde disiplinli çalışmayı öğrendiğini ifade eden Öznur Dursun, ''Grup halinde hedefleri büyük bir takımda çalışıyor. O da bu büyük hedeflere uyması gerektiğini öğrendi. Çok daha iyi olacağını biliyor'' diye konuştu. 
     Dursun ve Saka, hafta sonu Belgrad'da yapılacak Bayanlar Avrupa Şampiyon Kulüpler Kupası B Grubu yarışmalarında mücadele edecek ENKA Spor'da, 4x400 metrede takım arkadaşı olarak koşacaklar. 
     
</TEXT>
</DOC>
