<DOC>
<DOCNO> 181575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/guncel/gun02.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörlerden Yalman'a ziyaret 
</HEADLINE>
<TEXT>

   YÖK taslağına ağır eleştiriler yönelten YÖK Başkanı Gürüz ve bir grup rektör, Kara Kuvvetleri Komutanı Org. Aytaç Yalman'a sıkıntılarını iletti 
      BAHAR ATAKAN Ankara 

   
   Yükseköğretim Kanunu Tasarı Taslağı'na ağır eleştiriler yönelten YÖK Başkanı Kemal Gürüz ve bir grup rektör, dün Kara Kuvvetleri Komutanı Orgeneral Aytaç Yalman'la görüşerek "taslağın tasfiye niteliği taşıdığını ve üniversiteleri siyasallaştıracağını" iddia etti. 
   Gürüz başkanlığında Ankara Üniversitesi Rektörü Nusret Aras, Gazi Üniversitesi Rektörü Rıza Ayhan, Kırıkkale Üniversitesi Rektörü Tahsin Nuri Durlu, Anadolu Üniversitesi Rektörü Engin Ataç, Osmangazi Üniversitesi Rektörü Necat Akdeniz Akgün, Kocaeli Üniversitesi Rektörü Baki Komsuoğlu ve Başkent Üniversitesi Rektörü Mehmet Haberal, dün Yalman'ı Kara Kuvvetleri Komutanlığı Kararg hı'ndaki makamında ziyaret etti. Yalman'ın daveti üzerine gerçekleşen ve 4 saat süren toplantıda rektörler YÖK yasa taslağı, kadrolaşma ve üniversitelerin yaşadığı mali sıkıntılar konusundaki görüşlerini dile getirdi. YÖK yasa taslağının "hiçbir şekilde kabul edilemeyeceğini" ifade eden rektörler, taslağın yasalaşması durumunda üniversitelerin siyasallaşacağını ve irticai kadrolaşmanın önünün açılacağını söyledi. 
   Geçmişte Kara Harp Akademisi Öğretim Başkanlığı görevinde bulunan ve üniversitelerin sorunlarını yakından bilen Yalman'ın da görüşmede taslak konusunda "derin endişe" taşıdıklarını söylediği iddia edildi. 
   Gürüz, toplantının ardından yaptığı açıklamada, "Sohbet ettik, memleketin her türlü meselesini konuştuk. Yalman bizi kendisi davet etti. Davet çok önce yapıldı. Sohbet esnasında memleketin her türlü meselesi, dünya meseleleri konuşuldu" dedi. 
   Toplantıda ayrıca, istihbarat birimlerinin hazırlayıp Milli Güvenlik Kurulu'na sunduğu üniversitelerdeki irticai ve bölücü faaliyetlere yönelik raporların da gündeme geldiği belirtildi. 
   
</TEXT>
</DOC>
