<DOC>
<DOCNO> 194611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo19.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş garanti verdi 
</HEADLINE>
<TEXT>

     Milli Takımlar Teknik Direktörü Şenol Güneş, şartlar ne olursa olsun Letonya ile yapacakları baraj maçlarını aşarak, Portekiz'deki 2004 Avrupa Futbol Şampiyonası'na katılacaklarını söyledi. 
     Şenol Güneş, milli takımın kamp yaptığı Polat Renaissance Oteli'nde düzenlediği basın toplantısında, Letonya ile yapılacak baraj maçlarıyla ilgili görüşlerini açıkladı. 
     Letonya maçlarının, 2004'te Portekiz'de olmak isteyen Türkiye için çok önemli olduğunu belirten Güneş, ''Grup birincisi olup direkt olarak Portekiz'e gitmek istiyorduk ama başaramadık. Şimdi ülkeye borcumuz var ve ödemeliyiz. Bunu da Letonya maçlarında başarmak istiyoruz. Futbolcularımızdan varını yoğunu ortaya koymalarını ve bizi finallere taşıyacak performansı göstermelerini bekliyoruz. Herşeye sahibiz ve artık bu işin mazereti yok. Şartlar ne olursa olsun, Letonya maçlarını aşacak ve Allah'ın izniyle Portekiz'de olacağız'' diye konuştu. 
     
     LETONYA'YI KÜÇÜMSEYEN YANAR 
     ''Rakipten korkmuyoruz, ama ciddiye almalıyız'' diyen Güneş, dünya futbol arenasında ismi gündemde olmayan bir takımla oynamanın olumsuzluğunun bulunduğunu kaydederek, şunları söyledi 
     ''Letonya'nın kamuoyumuzda şaşkınlık yaratmasını istemiyoruz. Biz rakibimizin gücünü biliyor ve küçümsemiyoruz. Ama bunu kamuoyunun da bilmesini istiyoruz. Letonya belki bir Hollanda, İspanya, Fransa değil ama yine de güçlü bir ekip. Takım oyunu oynuyorlar ve çok iyi savunma yapıyorlar. Çok az hatayla oynuyorlar, disiplinli ve sertler. Tecrübeli olmamıza rağmen, bizden daha sakin oynayacaklar. Rakibi küçük görürsek, karşımızda iyi şeyler yaptıklarında şaşırabilir, o zaman istediğimiz oyunu sahaya yansıtamayabiliriz. Umarım bu karşılaşmalarda İngiltere maçındaki hataları yapmaz ve güzel sonuçlar alırız.'' 
     
     AVRUPA ŞAMPİYONASI FİNALİNDEN DAHA ÖNEMLİ 
     Şenol Güneş, Letonya maçlarının kendileri için Avrupa Şampiyonası final maçından daha önemli olduğunu söyledi. 
     Letonya'nın başkenti Riga'da yapacakları ilk maçta avantaj sağlamaları gerektiğini vurgulayan Güneş, şöyle konuştu 
     ''Orada kazanmalı, ya da en azından gol atmalıyız. Rakip enteresan bir takım. Sahasında kaybedip, deplasmanda kazanabiliyor. Polonya'ya kendi sahasında kaybedip, deplasmanda kazandı. İçerde veya dışarda oyun şekilleri fark etmiyor. Sabırlılar, biz iki dakika pozisyon bulamazsak sabırsızlanırız. Bu savaşçı ruha karşı aynı dirençle karşılık vermeliyiz. Ama orada iş bitmez.'' Letonya'daki hava şartlarına da değinen Güneş, sahanın ısıtmalı olduğunu, kar yağsa bile bunun bir engel teşkil etmeyeceğini ve şartlar ne olursa olsun, bunların kendilerine engel teşkil etmeyeceğini söyledi. 
     
     FUTBOLCULARA DESTEK 
     Milli takım futbolcularının ülke adına hizmet için burada olduklarını anlatan Güneş, onlara her türlü desteğin verilmesi gerektiğini ifade etti. 
     Milli futbolcuların zaman zaman başarılı ve başarısız dönemleri olduğunu anlatan Güneş, şöyle devam etti 
     ''Kızdılar, eleştirdiler, eleştirdiler. İş yapan insanın hataları olacaktır. Eleştiriler olabilir. Ancak ağır eleştiriler olmasın. Takımımızdaki tüm futbolcular, ülke adına hizmet için buraya geldiler. Türkiye adına yarışıyorlar. Onlara her türlü desteği yapmalıyız. Şu anda bazı futbolcularımız istenen performansta olmayabilirler, ama kabiliyet bir günde gitmez. Futbolcularımız hiçbir zaman bizi mahcup etmediler, bu kez de mahcup etmeyeceklerdir.'' 
     
     DEĞİŞİK KADRO SİNYALİ 
     Güneş, Riga ve İstanbul'da yapılacak 2 maçta değişik oyuncular kullanabileceğini kaydetti. 
     Tüm oyuncularının 2 maça da hazır olacağını belirten Güneş, ''Rakibin oyun tarzına uyabilecek ve ilk maçta bize istediğimiz sonucu getirebilecek oyuncuları kullanacağım. Her oyuncum oynayabilir. Oyun yapısı olarak bazı değişiklikler yapabiliriz. Rakip hücum yaptıktan sonra hemen savunmaya dönüyor ve hemen hücuma geçebiliyor. Bu durumlara göre oyuncu kullanacağız'' dedi. 
     Yurtdışında forma giyen Tugay ve Yıldıray'ın takıma yarın katılacaklarını söyleyen Güneş, ''Tugay'ın bugün maçı var. Yıldıray ise belindeki rahatsızlığı nedeniyle bugün kontrolden geçecek. İki futbolcumuzda yarın İstanbul'da olacaklar. İlhan Mansız da, kontrol amacıyla Almanya'ya gitti ve bu akşam kampta olacak'' diye konuştu. 
     
     ''ATATÜRK AKLIMIZDA VE YÜREĞİMİZDE'' 
     Şenol Güneş, basın toplantısına başlarken, ölümünün 65. yıldönümü nedeniyle Ulu Önder Mustafa Kemal Atatürk için ''Atatürk aklımızda ve yüreğimizde'' dedi. Böylesine önemli ve anlamlı bir günde yeni bir heyecan için bir araya geldiklerini ifade eden Güneş, ''10 Kasım 2003 Atamız'ın aramızdan ayrılışının 65. yıldönümü. O aklımızda ve yüreğimizde. Bugün olsaydı, Türk sporcuların başarılarıyla gurur duyardı. Biz O'nun çizdiği yolda emin adımlarla devam ediyoruz'' diye konuştu. Güneş, Letonya maçlarının kaybedilmesi halinde Türk futbolunda gerileme olup olmayacağı ile ilgili bir soru üzerine, ''Kazandığınız ve kaybettiğiniz zaman planlarınız değişmez. Hiçbir çiçek vaktinden evvel yetişmiyor. Türkiye'nin başarıları ilelebet devam edecektir. Bunu Atatürk söylüyor. Atatürk'ün zamanındaki düşüncelerini, çağa uyarlayarak uyguluyoruz'' şeklinde konuştu. 
     
</TEXT>
</DOC>
