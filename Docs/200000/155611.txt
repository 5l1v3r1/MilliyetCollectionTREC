<DOC>
<DOCNO> 155611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko34.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun Piyasalarda bahar havası esmeye başladı... 
</HEADLINE>
<TEXT>

     Sanayi ve Ticaret Bakanı Ali Coşkun, Türkiye'nin güven bunalımından çıktığını belirterek, ''Düne kadar randevu almakta bile sıkıntı çektiğimiz uluslararası finans kurumları, bugün bizim kapımızı çalmakta, ekonomik programımızı bir kez de bizden duymak istemekte ve yabancı sermaye kaynaklarında büyük bir hareket başladığını görmekteyiz'' dedi. 
     Bakan Coşkun, Bursa ve Ticaret ve Sanayi Odası ve AISEC Bursa Şubesi'nce düzenlenen ''Ulusal Girişimcilik Kongresi''nde yaptığı konuşmada, savaşların yaşandığı geçmiş dönemdeki ideolojik dengelerin yerini, teknolojik ve ekonomik güce dayalı dengelere terk etmeye başladığını söyledi. 
     Küreselleşme süreci olarak beliren bu gelişimin, dünyanın yeniden yapılandığının işaretini de beraberinde taşıdığına dikkati çeken Coşkun, gümrük duvarlarının yıkıldığı, ekonomik, hatta siyasal sınırların kalkmaya başladığı bir dönemin yaşandığını kaydetti. Coşkun, AB ve NAFTA'nın bu kapsamda ortaya çıktığını belirterek, Asya'yı Avrupa'ya bağlayan coğrafik köprü olmasının yanı sıra kültürel ve iktisadi bakımdan da Türkiye'nin hala önemini koruduğunu vurguladı. 
     Türkiye'nin geçmiş dönemde uyguladığı ekonomik politikalar ve yaşadığı krizlerin, global politikalarda ağırlığını hissettirmesini engellediğini ifade eden Coşkun, buna rağmen dünyanın bilinen petrol ve doğalgaz rezervinin yüzde 70'inin bulunduğu bir bölgede olan Türkiye'nin, bir enerji terminali haline gelmesinin, önemini daha da artırdığını söyledi. ''Bu tabloya rağmen, Türkiye neden hala krizlerle karşı karşıyadır'' diye soran Coşkun, ''Çünkü, basiretsiz ve beceriksiz yönetimlerin yaptıkları, hem siyasi hem de ekonomik hayatımıza yansımaktadır'' dedi. 
     Bakan Coşkun, Türkiye'nin dış politikada uzun yıllar yalnızlığa itildiğini, iç politikada da siyasi istikrarı sağlayamadığını ifade ederek, böyle bir tabloda ekonominin kalkınmasının mümkün olamadığını vurguladı. 
     Kopenhag Kriterleri ile Türkiye'nin önüne konulan demokrasi, insan hakları, hukukun üstünlüğü ve özgürlüklerin, Türk insanından yıllarca adeta esirgendiğini ifade eden Coşkun, AK Parti'nin iktidara gelmesinin ardından, yıllardır ihmal edilen uyum yasalarının bile çıkarılamadığı Türkiye'de, 13 Aralık'taki Kopenhag Zirvesi ile AB sürecinde hızlı bir hareketlenme başladığını bildirdi. 
     Bakan Coşkun, Türkiye'nin ekonomi, özgürlükler gibi alanlarda uyumlaştırması gereken 100 bin sayfa mevzuat bulunduğunu, sadece Sanayi ve Ticaret Bakanlığı'nın son 5 ayda 5 bin sayfa AB Şartnamesi'ni uyumlaştırdığını kaydetti. 
     Coşkun, bu yaz aylarından itibaren seçilmiş bazı ürünlerde ''Avrupa Güvenlik Sertifikası'' diye bilinen ''CE'' işareti taşımayan ürünlerin yurtiçi ve yurtdışında pazarlanamayacağını bildirdi. 
     
     ''PİYASALARDA BAHAR HAVASI'' 
     Irak savaşının, hükümetin çalışmalarına gölge düşürdüğü ve yapılanların anlatılmasına engel teşkil ettiğine dikkati çeken Coşkun, şöyle konuştu 
     ''Gelinen noktada, ülkede gayet olumlu gelişmelerin başladığını sevinerek görmekteyiz. Zaten 3 Kasım öncesi yaşananlar da aslında ekonomik bunalım değildi. Ekonomik depremleri geçirmiştik. Mart sarsıntıları devam ediyordu. Ama asıl sorun, güven bunalımıydı. Türkiye, güven bunalımından çıkmıştır. Düne kadar randevu almakta bile sıkıntı çektiğimiz uluslararası finans kurumları, bugün bizim kapımızı çalmakta, ekonomik programımızı bir kez de bizden duymak istemekte ve yabancı sermaye kaynaklarında büyük bir hareket başladığını görmekteyiz. Güven meselesinin arkasından piyasalarda bir bahar havası esmeye başladı. Bu bahar havasını, mutlak surette kalıcı hale getirmek durumundayız. Ama devlete bakıyoruz, hantal bir yapıda ve aynı zamanda israf içinde. Bu hantal yapı ve israf batağı, bütçe açıklarını kalıcı hale getirmiş ve bu bütçe açıkları o kadar büyük ki kamunun borçlanma gereğini çok yüksek seviyelere taşıyor. İşte bu, Türkiye'yi borcu borçla ödeyen, borç sarmalından kurtulamayan bir girdaba sürüklemiştir.'' 
     
</TEXT>
</DOC>
