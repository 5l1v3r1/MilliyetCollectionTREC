<DOC>
<DOCNO> 180726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/soneko03.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan'dan pembe tablo... 
</HEADLINE>
<TEXT>

     Devlet Bakanı Ali Babacan ve beraberindeki heyet, 8-12 Eylül tarihleri arasında ABD'nin çeşitli kentlerinde düzenlenecek toplantılarda, Amerikan finans çevrelerine Türkiye ekonomisindeki son gelişmeleri aktaracak. 
     Devlet Bakanlığı'ndan yapılan açıklamaya göre, 8 Eylül Pazartesi günü Chicago'dan başlayacak tanıtım toplantıları, sırasıyla Boston, New York, Des Moines, Los Angeles ve San Francisco kentlerinde devam edecek. 
     Devlet Bakanı Babacan'ın başkanlığındaki heyet, dünyanın ve ABD'nin önde gelen uluslararası Yatırımcıları, Yatırım Fonları Temsilcileri ve Kredi Derecelendirme Kuruluşlarıyla biraraya gelecek. 
     Toplantılarda, Hükümetin uyguladığı ekonomik program, Türkiye'deki son ekonomik gelişmeler, Yatırım Ortamının İyileştirilmesine yönelik düzenlemeler, AB'ye uyum sürecinde gerçekleştirilen reformlar gibi konularda sunuşlar yapılacak. 
     Beş gün sürecek ve ABD'nin doğusundan batısına 6 kenti kapsayacak tanıtım toplantıları, oldukça yoğun bir program çerçevesinde gerçekleştirilecek. Heyet, 8 Eylül'de Chicago'da, 9 Eylül'de Boston ve Des Moines'de, 10 ve 11 Eylül'de New York'ta, 12 Eylül'de de Los Angeles ve San Francisco'da bulunacak. Bu süreçte 30'a yakın toplantı yapılacak. 
     ABD programına ilişkin açıklama yapan Devlet Bakanı Babacan ise bu temasların, özellikle kurumsal yatırımcıların bulunduğu ABD piyasasında Türk tahvillerine yönelik talebin artırılması açısından önem arzettiğini belirtti. Babacan açıklamasında şöyle dedi 
     ''Hazine Müsteşarlığı, Merkez Bankası ve DPT'nin üst düzey yetkililerinden oluşan heyetimiz, uluslar arası yatırımcılara ülkemiz ekonomisi hakkında son gelişmeleri aktarmak ve Türkiye hakkında görüş alış verişinde bulunmak amacıyla, 8-12 Eylül tarihleri arasında ABD'de bir dizi tanıtım toplantısı düzenleyecektir. Toplantılara, dünyanın ve Amerika Birleşik Devletleri'nin önde gelen uluslar arası yatırımcıları, kredi derecelendirme kuruluşları ve Yatırım Fonları temsilcileri katılacaklardır. 
     ABD'nin çeşitli kentlerinde ve yoğun bir program çerçevesinde gerçekleştirilecek bu toplantılarda, Türkiye'deki son gelişmeler hakkında bilgi vermek mümkün olacaktır.'' Ekonomideki olumlu gelişmeler, hızlı toparlanma ve canlanma süreci, oluşturulan güven ve istikrar ortamı, AB'ye uyum için gerçekleştirilen çok sayıda düzenleme, yatırım ortamının iyileştirilmesine yönelik düzenlemeler ve benzeri birçok ekonomik ve siyasal konunun bu toplantılarda gündeme geleceğine işaret eden Babacan, ayrıca katılımcılara, uygulanan ekonomik programın seyri hakkında ilk elden bilgi verileceğini vurguladı. 
     Söz konusu temasların, ABD'li işadamlarının Türkiye'ye yatırım yapmaları açısından da önem taşıdığına işaret eden Babacan, açıklamasında şunları kaydetti 
     ''ABD'nin ve dünyanın önde gelen yatırımcılarına ve finans çevrelerine, ülkemizdeki olumlu ve hızlı değişim sürecini en yetkili ağızlardan iletmek, canlanma sürecine girmiş ekonomimiz için önemli katkılar sağlayacaktır. Ayrıca yapılacak temaslar, toplantılar ve ikili görüşmeler yalnızca ABD ile sınırlı kalmayacak, görüşülen kişi ve kuruluşların uluslar arası boyutu nedeniyle oldukça geniş bir kitleye Türkiye'yi tanıtma fırsatı doğmuş olacaktır. 
     Ülkemiz ekonomisi, kalıcı, istikrarlı ve sağlam bir yeniden yapılanma sürecine girmiştir. Makroekonomik göstergelerde sağladığımız olumlu gelişmeler, bu tür tanıtım toplantıları vesilesiyle uluslararası yatırımcıları cezbetme ve yabancı yatırımların Türkiye'de artmasını sağlama yoluyla pekiştirilecektir.'' 
     
</TEXT>
</DOC>
