<DOC>
<DOCNO> 182462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo05.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonlar Ligi'nde en başarılı hoca Lucescu 
</HEADLINE>
<TEXT>

     - Futbolda Avrupa'nın kulüpler bazında ''1'' numaralı kupası olan Şampiyonlar Ligi, yarın yapılacak maçlarla start alırken, bu ligde Türk takımlarının başındaki en başarılı teknik adam, şu anda Beşiktaş'ı çalıştıran Mircea Lucescu oldu. 
     1992 yılından bu yana organize edilen Avrupa Şampiyonlar Ligi'ne 2 kez Galatasaray'ın başında katılan Lucescu, ilk kez bir Türk takımını 2. tur ve çeyrek finale taşıma başarısı gösterdi. 
     Lucesculu Galatasaray, Şampiyonlar Ligi'nde oynadığı 26 maçta 9 galibiyet, 9 beraberlik, 8 mağlubiyet alırken, 29 gol atıp, 34 gol yedi ve 6 puan topladı. 
     Böylece Rumen teknik adam, Türk ekiplerinin başında Avrupa Şampiyonlar Ligi'nde en çok maç oynayan, en çok galip gelen ve en çok puan toplayan teknik adam oldu. 
     
     İLK SEZONUNDA ÇEYREK FİNALE TAŞIDI 

     Lucescu, Galatasaray'ın başındaki ilk sezonunda takımını Avrupa Şampiyonlar Ligi'nde çeyrek finale taşıyarak, bir ilke imza attı. 
     2000-01 sezonunda ilk grubu Avusturya'nın Sturm Graz takımının ardından 2. sırada tamamlayan Galatasaray, 2. turda da İspanya'nın Deportivo ekibinin ardından 2. oldu ve adını çeyrek finale yazdı. Çeyrek finalde İspanya'nın Real Madrid takımını İstanbul'da 3-2 mağlup eden Lucesculu Galatasaray, rövanşı 3-0 yitirip elendi. 
     Rumen çalıştırıcı, 2001-2002 sezonunda ise Galatasaray'ı tarihinde ikinci kez 2. tura çıkarmayı başardı. 
     
     TERİM, 2. TURU GÖREMEDİ 

     Galatasaray ile hem Türkiye, hem de Avrupa kupalarında büyük başarılara imza atan Fatih Terim ise, Avrupa Şampiyonlar Ligi'nde bir türlü başarıyı yakalayamadı ve ilk turun ötesine takımını taşıyamadı. 
     Terim döneminde Galatasaray, Avrupa Şampiyonlar Ligi'ne 4 kez katılırken, bunların hiçbirinde 2. tur yüzü göremedi. 
     Terimli Galatasaray, Avrupa Şampiyonlar Ligi'nde toplam 24 maç oynarken, 6 galibiyet, 5 beraberlik, 13 yenilgi alırken, 27 gol atıp 42 gol yedi. 
     
     EN BAŞARISIZI DENİZLİ 

     Avrupa Şampiyonlar Ligi'nde Türk takımlarının başındaki en başarısız teknik adam ise Mustafa Denizli oldu. 
     Mustafa Denizli'nin başında bulunduğu Fenerbahçe, Avrupa Şampiyonlar Ligi'nde 2001-2002 sezonunda grubunu puansız kapadı. İlk kez bir Türk takımı grup maçlarını puansız kaparken, Denizli'nin başındaki Fenerbahçe 6 maçta 6 yenilgi alırken, sadece 3 gol atıp, kalesinde 12 gol gördü. 
     
</TEXT>
</DOC>
