<DOC>
<DOCNO> 183938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sonspo12.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler biletlerde indirime gitti, Blackburn'e taraftar bekliyor 
</HEADLINE>
<TEXT>

     Gençlerbirliği Kulübü Başkanı İlhan Cavcav, tüm Ankaralıları UEFA Kupası maçında takımlarına destek vermeye çağırdı. 
     İlhan Cavcav, çarşamba günü yapılacak maç öncesi, TSYD Ankara Şubesi'nde düzenlediği basın toplantısında, UEFA Kupası 1. turu ilk maçında İngiltere'nin Blackburn Rovers takımıyla tarihi bir maç oynayacaklarını belirterek, ''Çarşamba günü oynayacağımız UEFA Kupası maçında tüm Ankaralılara ihtiyacımız var. Bu maç bizim için milli maç kadar önemli. Çünkü bu maçta alacağımız bir galibiyet ve atlayacağımız bir tur Gençlerbirliği tarihine altın harflerle yazılırken, ülkeye de kazandıracağı puanlar açısından çok önemlidir'' dedi. 
     Cavcav, Ankara'da alacakları sonucun çok önemli olduğunu vurgulayarak, şöyle konuştu 
     ''Burada alacağımız sonuçla İngiltere'de turu geçeceğimize inanıyorum. Bu amaçla her maçta olduğu gibi haydi gençler değil, haydi Ankaralılar diyorum ve çarşamba günü zaferimizi kutlamaya tüm Ankaralı futbolseverleri bekliyorum.'' 
     
     BLACKBURN ROVERS MAÇI BİLET FİYATLARI 

     Cavcav, karşılaşmaya çok sayıda taraftarın gelmesi açısından bilet fiyatlarını düşük tuttuklarını ifade ederek, ''Kale arkasını 5, maratonu 10, numaralı tribünü ise 50 milyon olarak belirledik. Amacımız çok sayıda Ankaralı taraftarın ve dar gelirli vatandaşlarımızın karşılaşmayı zorlanmadan izlemesini sağlamak. Ayrıca kapalı ve maraton tribününden kombine bilet alanların kulübe müracaat etmeleri halinde, kendilerine ücretsiz kale arkası bileti verilecektir'' diye konuştu. 
     ''Özellikle son zamanlarda Türkiye-İngiltere maçı sıkıntılı bir havaya büründü'' diyen Cavcav, şöyle devam etti 
     ''Bu havayı yumuşatmak için bizim taraftarlar derneğimiz, Blackburn Rovers'ın taraftarlar derneği ile bizim tesislerimizde bir halı saha maçı organize ettiler. Bu karşılaşmadaki amacımız 2 ülke taraftarları arasında spor ve dostluğu pekiştirerek, sporun dostluk ve kardeşlik olduğunu göstermek.'' 
     
     TEKNİK HEYETİN RAPORU 

     Teknik heyetin gerekli analizleri yaptığını söyleyen Cavcav, ''Rakibimizin İngiltere'de oynadığı 2 lig maçını teknik heyetimiz izledi ve bu takımın bizden iyi bir takım olmadığına, uzun ve yüksek toplarla oyun kurduklarına raporlarında yer vererek, Gençlerbirliği'nin bu maçta yüzde 70 şanslı olduğunu bildirdiler'' dedi. 
     
     GÜVENLİK ÖNLEMLERİ 

     Gençlerbirliği Kulübü Başkanı İlhan Cavcav, güvenlik bakımından gerekli önlemlerin alındığını ve bu konuda bugün de bir toplantı yapılacağını belirterek, sözlerini şöyle tamamladı 
     ''Güvenlik toplantıları yapılıyor. Gerekli her türlü önlem alınacak. Ancak ben Türk seyircisinin centilmenliğine ve misafirperverliğine sonuna kadar güveniyorum. Ne çarşamba günü, ne de İngiltere ile oynayacağımız milli maçta hiçbir şiddet olayı yaşanmayacaktır.'' 
     
</TEXT>
</DOC>
