<DOC>
<DOCNO> 180994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sondun03.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek "ABD güvenlik yönünden bir adım ileri gidemedi" 
</HEADLINE>
<TEXT>

     11 Eylül terör saldırısının 2. yıldönümünde bir araştırma yayımlayan Amerikan Newsweek dergisi, ''ABD'nin güvenlik yönünden, 11 Eylül'den bu yana bir adım ileri gidemediğini'' yazdı. 
     ''İç güvenlikle ilgili uzmanların verdikleri bilgilerin bu sonucu ortaya koyduğunu'' kaydeden dergi, ''Amerika'nın hala saldırılara açık olduğunu'' savundu. 
     ''Washington'un verdiği tüm güvencelere rağmen sahadaki durumda hiçbir değişiklik olmadığını'' vurgulayan Newsweek, ''özellikle havaalanlarının güvence altında olmadıklarına'' dikkat çekti. 
     
     ''UÇAKLAR OMUZDAN ATILAN FÜZEYLE VURULABİLİR'' 
     Dergiye açıklamada bulunan iç güvenlik komitesi üyelerinden Bill Pascrell, ''Federal makamların, uçakların omuzdan-fırlatılan füzelerle vurulabilecekleri yolunda yaptıkları uyarılara rağmen havaalanlarının çevre güvenliği hala sağlanamamıştır'' dedi. 
     Aynı yetkili, ''havaalanlarında çalışan 20 bin görevlinin denetlenmesinin de hala gerçekleştirilememiş olduğunu'' sözlerine ekledi. Pascrell, Bush yönetimini kastederek, ''Hükümet, Argenbright'tan daha kötü çalışıyor'' diye konuştu. 
     ''Argenbright'', 11 Eylül'den önce havaalanlarının güvenliğini sağlamakla görevli şirketin adı. 11 Eylül saldırıları üzerine yetkililer söz konusu şirketin sözleşmesini, başarısız olduğu gerekçesiyle feshetmişlerdi. 
     
     TOM RIDGE'IN SÖZLERİ 
     Newsweek'e demeç veren ABD İç Güvenlik Bakanı Tom Ridge ise, ''terör sanıklarının ifadelerinden anladığımız kadarıyla teröristler, aldığımız güvenlik önlemleri nedeniyle bazı operasyonlarını erteleme lüzumunu hissetmişler'' açıklamasında bulundu. 
     Ridge, ''özelleştirilmiş limanlar ile gemicilik ve havayolu şirketlerinin kendi güvenliklerini kendilerinin sağlaması gerektiğini'' de sözlerine ekledi. 
     
</TEXT>
</DOC>
