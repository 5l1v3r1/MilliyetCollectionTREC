<DOC>
<DOCNO> 194308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/siyaset/siy01.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Raporda da anlaşamadılar 
</HEADLINE>
<TEXT>

   Milli Eğitim Bakanı Hüseyin Çelik, AB İlerleme Raporu'na sahip çıkarken, YÖK Başkanı Gürüz, "Fahiş hata var" dedi 
      ANKARA Milliyet 

   
   Milli Eğitim Bakanı Hüseyin Çelik, AB İlerleme Raporu'nda "yükseköğretime girişte genel liseler lehine ayrımcılık" yapıldığına ilişkin ifadeye sahip çıkarak, "Yükseköğretime girişte meslek liselerine uygulanan farklı katsayı nedeniyle meslek liselerine rağbet azaldı. Çektiğimiz fotoğrafı AB de çekmiş" dedi. YÖK Başkanı Prof. Dr. Kemal Gürüz ise ifadeyi "fahiş hata" diye nitelendirerek, "Bu hataları cesaretle ve cumhuriyete yakışır şekilde yüzlerine vurmamız gerek. İfadeler, alfabe ve Kıbrıs konusundaki ifadeler ne kadar geçerli ise o kadar geçerli" dedi. 
   MEB'in 12.8 trilyon liralık bütçesinin onaylandığı Plan ve Bütçe Komisyonu'nda konuşan Çelik, kalkınmış ülkelerde meslek liselerinin yüzde 65, genel liselerin de yüzde 35'lik orana sahip olduğunu vurguladı ve şöyle dedi "Bu oran bizde tersi. Yükseköğretime girişte uygulanan farklı katsayı meslek liselerine rağbeti azalttı. Rapor, bu konuyu açıkça dile getirmiş. Gürüz'ün yanlış dediği ifadeler YÖK'ün günahı. Kendisini anlatamamışsa bu YÖK'ün suçu" diye konuştu. CHP'li Birgen Keleş'in YÖK bütçesindeki artışın nedenini sorması üzerine Çelik, "YÖK'ü ne kadar çok seven varmış" şeklinde konuştu. 
   Çelik, ücretsiz dağıtımı yapılan kitaplar için ihalede bir şaibe bulunması halinde istifa edeceğini açıkladı. 
   Üniversitelerin bütçelerinin geçen yıla göre 13 trilyon lira azaldığını söyleyen Gürüz ise, şöyle konuştu "Raporda, 'TBMM, üniversitelere para veriyor ama denetleyemiyor' deniliyor. Bundan saçma bir şey olamaz. Bu ifadeler siyasidir. Eli kolu bağlı yükseköğretim sistemiyle dünyayla rekabet edemezsiniz. Atatürk olmasaydı ay yıldızlı bayrağımız yerine başkası dalgalanırdı. İslamiyetin gerektirdiği şekilde din adamı yetiştirmek için imam hatipler kapatılmalı. Başörtüsü meselesi Anayasa Mahkemesi'nin verdiği karar doğrultusunda uygulanmaktadır. Bu karar durduğu sürece de uygulanacaktır." AKP'li üyeler ise komisyonda yükseköğretimle ilgili söz almayarak Gürüz'ü yok saydı. 
   
   Azrak, YÖK'e veryansın etti    İSTANBUL Milliyet 

   Yükseköğretim Kurulu YÖK üyesi Prof. Dr. Ülkü Azrak, "Tam içi seni, dışı beni yakar durumdayız. Bu kurumun dışı üniversiteleri, içi de bizi yakıyor" dedi. Yıldız Teknik Üniversitesi'ndeki, "5. Ulusal Makine Mühendisliği ve Eğitimi" sempozyumunda konuşan Azrak, YÖK'e atanmadan önce 13 yıl boyunca "anti YÖK" çabası içinde olduğunu, atandıktan sonra da değişmediğini söyledi. Kendisine, YÖK'te değişiklik ortaya çıkarabilme misyonu yüklediğini ifade eden Azrak, "Benim gibi düşünen dört üyeyle her genel kurul toplantısında bir muhalefet cephesi oluşturuyoruz" diye konuştu. YÖK'ün üniversitelerin sıkıntılarının başlıca etkeni olarak birçok günah işlediğini öne süren Azrak, "YÖK Başkanı'nın amacı, üniversiteyi ileri götürmesi gereken bir organın, siyasi kavganın içerisinde bir cephe oluşturmasını sağlamaktı. Bu yolda sarsılmaz adımlarla yürüyor" şeklinde konuştu. 
   
   
</TEXT>
</DOC>
