<DOC>
<DOCNO> 195081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sonspo17.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba resti çekti Gökdeniz'i hiç kimseye vermiyoruz 
</HEADLINE>
<TEXT>

     Trabzonspor, 23 Kasım Pazar günü sahasında Elazığspor ile yapacağı maçın hazırlıklarını sürdürüyor. 
     Teknik Direktör Samet Aybaba, antrenman öncesi yaptığı açıklamada, futbol olarak iyi ve kötü oynadıkları maçlar olduğunu belirterek, ''Kötü oynayıp kazandığımız maçlar da oldu. Disiplinli mücadele ediyoruz. Maçların ikinci yarılarında tempoyu yükselterek oynamaya çalışıyoruz. Özellikle İstanbulspor ve Bursaspor maçlarının ikinci yarılarında iyi oynadık'' dedi. 
     Aybaba, Fenerbahçe-Çaykur Rizespor maçının yeniden oynanmasıyla ilgili bir soru üzerine, ''Bunlar bizim dışımızda. Bu konuda Futbol Federasyonu karar verir. Futbol bu, Fenerbahçe 2 puan da kaybedebilir. Belki bu maçta 3 puan da alamayabilir'' diye konuştu. 
     Bir gazetecinin, Gökdeniz ile Galatasaraylı 2 futbolcunun takas edileceği yönünde gazetelerde çıkan haberlerle ilgili sorusu üzerine de Aybaba, şunları söyledi 
     ''Bu oyuncumuzu hiçbir takıma vermiyoruz. Kendi tarafımızda planladığımız sistemimiz var. Biz de Türkiye'nin 4 büyük takımından biriyiz. İstediğimiz oyuncuyu alırız. İstediğimiz futbolcuyu da veririz. Şunu verip, bu oyuncuyu alacağız, şunu takas yapıp Gökdeniz'i alacağız diyen olursa hayal kırıklığına uğrar. Bu sadece kamuoyunu meşgul eder. Bizim planlarımız, projelerimiz var. O doğrultuda Gökdeniz'i takas yoluyla hiçbir kulübe verme şansımız yok. Birtakım şeyleri hedef olarak gösterdik. Elimizdeki mevcut oyuncuların üstüne bir şey katmamız lazım. Onları korursak hedef gösterme şansımız olur.'' Gökdeniz'in kafasında sorunlar yaşayabileceğini ifade eden Aybaba, ''Rakamlar yazılıyor, çiziliyor. Onu kazanmak için her şeyi yapıyoruz. Kendisiyle konuyla ilgili konuşuyoruz. Öyle bir şey olmadığını söylüyor. Gökdeniz bize çok mutlu olduğunu, şehrinin takımında oynadığını söylüyor. Hiçbir sorun yok diyor. Gökdeniz 2 yıl daha sözleşmeli oyuncumuzdur. Rica ediyorum, Gökdeniz'in kafasında problem yaratmasınlar'' dedi. Öte yandan, Mehmet Ali Yılmaz Tesisleri'nde, Teknik Direktör Samet Aybaba yönetiminde yapılan antrenmana, Milli Takım kamplarında bulunan Gökdeniz ve Tayfun katılmadı. 
     Belinde ağrısı olan Fatih Tekke salonda çalışırken, diğer futbolcular ise kondisyon ağırlıklı çalışma yaptı. 
     
</TEXT>
</DOC>
