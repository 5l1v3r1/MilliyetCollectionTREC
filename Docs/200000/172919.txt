<DOC>
<DOCNO> 172919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/spor/spo02.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞAMPİYONLUK ZOR 
</HEADLINE>
<TEXT>

   Alman teknik direktör, iyi transferlere rağmen Sarı-Lacivertli takımın bu yönetim anlayışıyla başarılı olamayacağını iddia etti, "Şansları ne yazık ki sıfır" ifadesini kullandı 
      MEHMET DEMİRCAN 

   
   Sadece gülümsedi 
   FENERBAHÇE'NİN aynı kaderi paylaşan iki eski hocası Mustafa Denizli ile Werner Lorant, Almanya'da biraraya geldi. Lorant, Sarı - Lacivertli takımla ilgili yine çarpıcı iddialarda bulunurken, Denizli fazla yorum yapmaktan kaçındı, sadece Alman çalıştırıcının sözlerini gülümseyerek dinledi. Lorant sohbete hızlı girdi ve "Fenerbahçe'nin bu yıl şampiyon olması imkansız" dedi. 
   
   'Dediğim çıktı' 
   TAKIMA iyi takviyeler yapıldığını kaydeden Alman çalıştırıcı, "Ancak yönetimin tarzı değişmezse başarı gelmez. Fenerbahçe'nin şampiyon olmasını taraftar ve camia için çok istiyorum ama bu yönetimle başarı şansları sıfır" diye konuştu. Dediklerinin bir bir çıktığını ileri süren Lorant, "Ogün nerede, Ceyhun nerede, Abdullah nerede, Ortega nerede. Hepsi sorun oldu" yorumunu yaptı. 
   
   Nihat eleştirisi 
   YÖNETİMİ transfer politikası konusunda da eleştiren Alman hoca, "Benim istediğim futbolcuları almadılar. Nihat, 5 milyon dolara gelebilirdi. Bizi de şampiyon yapardı. Şimdi fiyatı 30 milyon Euro" ifadesini kullandı. Oğuz Çetin'e de gönderme yapan Lorant, "Servet'i izledim, beğendim ve Oğuz'a söyledim. Bana "O da kim, nerede oynuyor" deyince şok oldum" diye konuştu. 
   
   Başkan'a taş attı 
   BAŞKAN Aziz Yıldırım'ın Tuncay'ın transferine de karşı çıktığını belirten Lorant, "600 bin dolar çok para demişti. Tuncay'ın olağanüstü bir yetenek olduğunu bütün Dünya gördü. Tekniğine hayranım. Tuncay'a sahada görev verilmemeli. Serbest oynadığı taktirde bütün rakiplerin korkulu rüyası olacaktır. Bir sene Avrupa'ya gider, aslında gitmeli de" dedi. 
   
   Mustafa DENİZLİ    2000 2001 O G B M A Y P 34 24 4 6 82 39 76 
   
   2001 2002 O G B M A Y P 17 11 1 5 36 19 34 
   
   Werner LORANT    2001 2002 O G B M A Y P 17 13 2 2 34 12 41 
   
   2002 2003 O G B M A Y P 15 9 4 2 36 18 31 
   
   
</TEXT>
</DOC>
