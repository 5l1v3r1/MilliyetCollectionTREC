<DOC>
<DOCNO> 158954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/spor/ymese.html </URL>
<DATE> 2003/05/26/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Kartal'a yakıştı 
</HEADLINE>
<TEXT>

     Evet Beşiktaş ligin bitimine bir hafta kala Sergen'in altın golüyle sekiz yıllık hasrete son verirken, şampiyonlukta emeği geçen, alın teri döken herkese gönül dolusu tebrikler diyoruz... 
     Ligin son derbisinde doğrusu futbol adına güzellikler ön plandaydı. Maçın genelinde oyuna ağırlığını koyan, bol pozisyon üreten Beşiktaş'tı. Pancu ve Tayfur'un direkten dönen şutları, İlhan Mansız'ın kaçırdığı pozisyonları toplayacak olursak dünkü derbinin kralı Beşiktaş idi. Derbi gergindi. Beşiktaş tedirgin, Galatasaray umut peşindeydi. Ne var ki, Galatasaray koskoca doksan dakikada ciddi bir pozisyon bulamadı dersek, abartmış olmayız. Galatasaray savunmasında sadece Bülent ayakta kaldı. Ronaldo, Zago, Ahmet Yıldırım ve kaleci Cordoba ise inanılmaz bir mücadele örneği gösterdiler. Aslında futbolcuları tek tek kantara çıkarmak, 100. yıldaki şampiyonluğa biraz ayıp olur. Çünkü onların hepsi Beşiktaş'ın 100 aklarıdır. 
     Galatasaray'dan sonra Beşiktaş'ı şampiyonluğa taşıyan Lucescu'ya da bir sevgi buketi bizden. 
     Bu güzelliğe gölge düşürenler de vardı dünkü mücadelede. Volkan ve Ümit Karan'ın, Sergen'in golünden sonra çıldırmaları ve yumruklar savurmaları futbol ayıpları olarak tarihe geçecektir. Galatasaray'ı da, Fatih Terim'i de bu inanılmaz yarışa renk ve heyecan kattığı için ayrıca kutluyoruz. 
     Beşiktaş kulübünün genç başkanı Serdar Bilgili ilk kez şampiyonluk kupası ile tanıştı. Onu ve arkadaşlarını da gönülden kutluyoruz. 
     

</TEXT>
</DOC>
