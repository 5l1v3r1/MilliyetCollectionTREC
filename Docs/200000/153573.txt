<DOC>
<DOCNO> 153573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo46.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor'un tek hayali UEFA... 
</HEADLINE>
<TEXT>

     Malatyaspor Teknik Direktörü Ziya Doğan, UEFA Kupası'na katılma şansını sonuna dek kovalayacaklarını söyledi. 
     Altın Kayısı Oteli'nde basın toplantısı düzenleyen Ziya Doğan, bu hafta deplasmanda Kocaelispor ile yapacakları maçın hazırlıklarını sürdürdüklerini belirterek, bu maçtan galibiyet almalarının kendileri için büyük avantaj sağlayacağını bildirdi. 
     UEFA Kupası'na katılma mücadelesi veren Fenerbahçe, Trabzonspor ve Gaziantepspor ile aralarındaki puan farkının büyük olmadığını anlatan Doğan, ''Önce yakalamayı düşündüğümüz takım sayısı 1'di, şimdi ise bu sayı 3'e yükseldi. Birinin üzerine çıkabilirsek hedefimize ulaşabileceğiz. Fikstüre baktığımız zaman bir avantajımız olduğu görülüyor. UEFA Kupası'na katılma şansını sonuna kadar kovalayacağız'' dedi. 
     Rakipleri Kocaelispor'un 7-8 futbolcusunun ligde en çok transfer önerisi alan oyuncular olduğunun ifade eden Doğan, şöyle konuştu 
     ''Ama takım olarak takım oyununu yakalayamadılar. Türkiye'de en iyi kadrolardan birisine sahipler. Denizlispor'a yenilmiş olsalardı, belki lige havlu atacaklardı. Şimdi de bizimle oynayacakları maçı ölüm kalım maçı olarak görüyorlar. Çok ciddi hazırlanıyorlar. Türkiye'de kulüpler arasında fark yok. Yalnızca mantalite farkı var.'' Doğan, Malatyaspor ile henüz anlaşmadıklarını, 2 yıllık sözleşmenin koşulları konusunda mutabakata vardıklarını kaydederek, ''Benim birkaç isteğim var. Bunların yerine gelmesi için konuşacağız. Ama şu anda büyük bir yol kat ettik. Arada bir problem yok'' diye konuştu. 
     




</TEXT>
</DOC>
