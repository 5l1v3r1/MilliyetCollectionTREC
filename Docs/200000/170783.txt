<DOC>
<DOCNO> 170783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur20.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, yolsuzluk komisyonu raporu için başvurdu... 
</HEADLINE>
<TEXT>

     DSP Genel Başkanı Bülent Ecevit, hakkındaki iddialara yanıt verebilmek için Yolsuzluk Araştırma Komisyonu'nun hazırladığı raporu istedi. 
     Ecevit, TBMM Başkanlığı'na gönderdiği yazıda, ''Yolsuzlukların Sebepleri, Sosyal ve Ekonomik Boyutlarının Araştırılarak Alınması Gereken Önlemlerin Belirlenmesi Amacıyla Kurulan Meclis Araştırma Komisyonu''nun verilen ek süreyi de tamamladığına dikkati çekti. 
     Kamuoyuna yansıyan bilgiye göre, komisyon raporunun TBMM İçtüzüğü hükümleri uyarınca TBMM Başkanlığı'na 4 Temmuz Cuma günü teslim edildiğini ifade eden Ecevit, şunları kaydetti 
     ''Ancak bu tarihten sonra basına yansıyan haberlere göre, söz konusu komisyon, Anayasa ve TBMM İçtüzüğü'ne aykırı biçimde çalışmalarını hala sürdürmektedir. Komisyondan sızdığı anlaşılan bu haberlerde benimle ilgili asılsız, üstelik de birbiriyle çelişkili açıklamalara yer verilerek kişilik haklarıma saldırıda bulunulmaktadır. 
     Kamuoyunun yanlış bilgilendirilmesini önlemek, hakkımdaki asılsız ve maksatlı iddialara yanıt verebilmek için araştırma komisyonu raporunun bir örneğinin tarafıma ivedilikle verilmesini arz ederim.'' 
     
</TEXT>
</DOC>
