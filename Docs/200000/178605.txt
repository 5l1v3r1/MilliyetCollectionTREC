<DOC>
<DOCNO> 178605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/spor/spo04.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz rafa kalktı 
</HEADLINE>
<TEXT>

   Trabzonspor Başkanı Özkan Sümer midesinden rahatsızlanınca, Fenerbahçe maçı öncesi yaşanan kamp krizi yönetimde ele alınamadı 
      
   Ağırdan aldılar 
   BORDO - Mavililer'de Adanaspor galibiyetiyle başlayan olumlu havayı dağıtmak istemeyen yönetim, Başkan Özkan Sümer'in de rahatsızlanması nedeniyle "eylem" tartışmaları yaratan oyuncuların girişimini ele almadı. Başkan Sümer, yönetim toplantısı öncesi Samet Aybaba, Profesyonel İşler Sorumlusu Caner Çuvalcıoğlu, Fatih, Gökdeniz, Hüseyin ve Mehmet Yılmaz ile görüşüp, Fenerbahçe maçı öncesindeki gelişmeler hakkında detaylı bilgi topladı. 
   
   Gökdeniz'in isyanı 
   TOPLANTININ ilk bölümünde kurumsallaşma için sinevizyon gösterisi yapılırken, ikinci bölümde Başkan Özkan Sümer midesinden rahatsızlanınca, gündemdeki kriz, gelecek toplantıya bırakıldı. Gökdeniz, dün yaptığı açıklamada ise, "Toplumun önüne atılıyorum. Her şeyin sorumlusu olarak gösteriliyorum. Ben paragöz değilim. Aldığımın iki katını verdiler, gitmedim. Öyle hale geldi ki, top patlasa benden bilecekler" ifadelerini kullandı. 
   
   Vilieger yattı 
   TRABZONSPOR'UN renklerine bağlamak istediği Belçika Milli Takımı ve Hollanda'nın Willem ekibinin kalecisi Geert de Vilieger'in kulübü ile yeni sözleşme imzaladığı açıklandı. Bu gelişme üzerine Bordo - Mavili yönetim gözünü Genkli Herpoel'e çevirirken, Hollanda'nın Twente takımında oynayan Yugoslav Jerviç ve Adanasporlu Murat Şahin de gündemdeki yerini koruyor. 
   
   Aybaba affetmiyor 
   GEÇEN sezon Erman, Serkan Özsoy, Bushi ve Hakkı'yı takımdan uzaklaştıran Samet Aybaba, bu sezon da kendisine tavır alan üç ismi gözden çıkardı. Sebat maçında el kol hareketleri yapan Serkan Kılıç dün Akçaabat'a gönderildi. Fenerbahçe önünde oyundan alındığında Aybaba'nın elini iten Sommers ile kırmızı kart gören Oumar için de "Gönderilebilir" raporu verildiği öğrenildi. 
   
   
   
</TEXT>
</DOC>
