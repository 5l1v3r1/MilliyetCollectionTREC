<DOC>
<DOCNO> 195733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/soneko02.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şekercilerda bayram bereketi... 
</HEADLINE>
<TEXT>

     Yaklaşan Ramazan Bayramı öncesinde evlerde başlayan hareketlilik, çarşı pazara da yansıyor. Bayramın vazgeçilmez ikramlarından şeker ve tatlıların geçen yılın fiyatlarıyla satıldığını belirten esnaf, satışlardan memnun. 
     İzmir Şekerciler ve Pastacılar Odası Başkanı Hamdi Yapıcı, A.A muhabirine yaptığı açıklamada, vatandaşların alım gücünü göz önünde bulundurarak geçen yıldan bu yana fiyatlara zam yapmadıklarını söyledi. 
     Sağlıklı ve güvenilir ürünler sunma konusunda çok hassas davrandıklarını, işyerlerinin sık sık denetlendiğini ifade eden Yapıcı, yaklaşan bayram öncesinde işportacıların, çarşı pazarda şeker ve çikolata satışını artırdığını dile getirdi. 
     Halkın bu konuda duyarlı olması gerektiğine işaret eden Yapıcı, ''daha ucuz olduğu'' gerekçesiyle nerede ve nasıl üretildiği belli olmayan işportacı tatlı ve şekerlerinin alınmaması gerektiğini bildirdi. 
     Yapıcı, şöyle dedi 
     ''Vatandaşlarımızın bu konuda çok dikkat etmesi gerekir. Biraz daha ucuz diye işportacılardan alınan tatlı ve şekerlerin bedelini sağlıklarıyla ödeyeceklerini unutmamalılar. Çünkü bu şeker ve tatlıların nerede ve nasıl imal edildiği belli değil. Biz zaten fiyatlara geçen yıldan bu yana zam yapmadık.'' Mutlu Şekerleme'nin sahibi Necibe Mutlu da fiyatların geçen yılın fiyatlarıyla hemen hemen aynı olduğunu belirtti. Mutlu, bayram nedeniyle satışların arttığını, bundan memnun olduklarını dile getirdi. 
     Yaz aylarındaki satışların da düğün ve sünnet törenleri nedeniyle iyi olduğunu kaydeden Mutlu, şekerlemeciler dışındaki esnafın şeker ve çikolata satması nedeniyle ''haksız rekabet'' olduğunu ifade etti. 
     
     FİYATLAR 
     İzmir'de şeker, tatlı, çikolata ve lokumun ortalama kilogram fiyatı şöyle 
     Baklava 6-12 milyon lira Kadayıf 4-8 milyon lira Tulumba 4-6 milyon lira 
     
     Şeker 
     3,5-9 milyon lira 
     Çikolata 6-20 milyon lira Lokum 2,8-12 milyon lira 
     
</TEXT>
</DOC>
