<DOC>
<DOCNO> 168722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sondun29.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Bu memlekette kalemini satmış yazarlar vardır" 
</HEADLINE>
<TEXT>

     KKTC Cumhurbaşkanı Rauf Denktaş, ''KKTC'de dış kaynaklardan para alarak kalemini satmış olan yazarlar bulunduğunu'' belirterek, ''Bunun var olduğunu söylemek benim borcumdur, halkıma görevimdir. Gözle görülen bu olayları yokmuş gibi farz ederek susmayacağız'' dedi. ''Devlete sahip çıkan kişilerle Kıbrıs Türk halkının mukaddesatına insafsızca yıllardır saldıran bu yazarları ifşa etmenin görevi olduğunu'' ifade eden Denktaş, KKTC'de bugün bir gazetenin kendisine tepki olarak siyah sayfa olarak çıkmasına işaret ederek, ''Simsiyah bir sayfa çıkarmakla ve bunu bana bulaştırmak istemekle beni susturamazlar. O kara sayfa, olsa olsa kendi alınlarındaki karanın sayfasıdır. Başka hiçbir şey olamaz'' diye konuştu. Cumhurbaşkanı Denktaş, gazetecilere yaptığı açıklamada, ülkede basın özgürlüğünün, fikir ve düşünce hürriyetinin sınırsız olduğunu belirterek şöyle konuştu 
     ''Dolayısıyla memlekette kalemini satmış yazarların var olduğunu söylemek hakkı da vardır ve bu hakkı kullanmak ve halkını aydınlatmak, işlenen bu işbirliği yönündeki hareketleri tenkit etmek hakkı da vardır. Suçsuz, onurlu basın mensupları, söylediklerimizin kendilerine dokunmadığını ve kendilerini izah etmediğini gayet iyi bilirler. Sorumlu yazarlar, memleketini ve halkını seven insanlar, basın özgürlüğünün sınırsızlığını suistimal etmeyen insanlardır ve bunlar çoğunluktadır, bunlar alınlarından öpülecek insanlar ve kalemlerdir.'' Bazı gazetelerde kendisini ''basın düşmanı'' ilan eden yazılar yer aldığına değinerek buna tepki gösteren Denktaş, kalemini satan yazarları, devletlerine sahip çıktıklarını açık açık yazmaya davet etti. 
     Denktaş, ''Onun bunun planıyla devleti ortadan kaldırmak için uğraşanlardan yana olmasınlar, Rumlarla işbirliği içerisinde bulunmasınlar'' dedi. 
     Cumhurbaşkanı Denktaş, şöyle devam etti 
     ''Devleti yok farz ederek, Rumlarla işbirliği içerisinde yabancıların doğrultusunda yazı yazanlar, kimler olduklarını kendileri gayet iyi bilirler. Onların yazılarından da kimler olduklarını bütün halk bilmektedir. Hiç üzerimize varmasınlar, vardıkları taktirde bizi susturacaklarını da sanmasınlar.'' Denktaş, bir soru üzerine, bu tür yazarlara karşı hukuk yolunun açık olduğunu, ancak hukuk yolu zaman zaman denendiğinde bu tür kişilerin ''ülkede basın özgürlüğü, düşünce özgürlüğü yoktur'' diye dünyayı ayağa kaldırdıklarını ve kendilerini bütün dünyaya demokrasi şampiyonu olarak tanıttıklarını belirtti. 
     
     HÜKÜMETE ''YASA ÇIKART'' ÇAĞRISI 
     Hükümete, kurum olsun, sivil toplum örgütü olsun, birey olsun dıştan para alanların, bu parayı, devlete zarar verecek maksatlar için kullanılmasını önlemek için acilen bir yasa çıkarılması çağrısı yapan Cumhurbaşkanı, bütün dünyada bunun böyle olduğunu belirtti ve şöyle konuştu 
     ''Burada paralar yağmaktadır, herkes biliyor bunu, kendileri itiraf ediyor, ama o yasa bizde yoktur diye pervasızca dolaşıyorlar. Bunu biz söyleyince kara sayfaya mı geçeceğiz Kara sayfa, bu paraları alıp da hükümetine haber vermeyenler için yazılmalıdır. 
     Burada büyük bir mücadele var, devleti ortadan kaldırma mücadelesi, Ruma yamalanma mücadelesi, Rumla birlikte bir yerlere girme, Türkiye'den kopma mücadelesi. Hepsi sıra sıra inci gibi dizilmiştir ve muazzam bir faaliyet içerisindedirler. Bunu söylemek, belirlemek benim görevimdir. Anayasa'ya baksınlar, ben görevimi yapıyorum.'' 
     
</TEXT>
</DOC>
