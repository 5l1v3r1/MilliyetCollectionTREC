<DOC>
<DOCNO> 190652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun08.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahathir Bush beni azarlamadı, aksine özür diledi .. 
</HEADLINE>
<TEXT>

     Malezya Başbakanı Mahathir Muhammed, ABD Başkanı George Bush'un, Yahudilerle ilgili açıklamalarından ötürü Amerikan yönetiminin başbakanı eleştirirken kullandığı sert dil nedeniyle kendisinden özür dilediğini söyledi. 
     Mahathir, Endonezya ziyareti sırasında New Straits Times gazetesine verdiği demeçte, Bush'un, Tayland'daki Asya-Pasifik Ekonomik İşbirliği APEC Forumu zirvesinde, bu konuda kendisini azarlamadığını, aksine kullanılan sert dilden ötürü özür dilemek için kendisine yaklaştığını bildirdi. 
     Mahathir Muhammed, Bush'un Yahudilerle ilgili açıklamalarının bulunduğu metni okuduğunu ve anladığını belirterek, ''Yahudiler hakkında birşeyler söyledim. Ancak Müslümanlar hakkında da çok şey söyledim. Bu nedenle dengeli bir konuşmaydı'' dedi. 
     Beyaz Saray, ABD Başkanı Bush'un Bangkok'taki APEC zirvesinde Malezya Başbakanı Mahathir'e, Yahudilerle ilgili sözlerinin ''yanlış'' olduğunu ve ''nifak saçtığını'' söylediğini bildirmişti. 
     Malezya Başbakanı Mahathir Muhammed, geçen hafta dünyayı Yahudilerin yönettiğini söyleyince eleştiri oklarına hedef olmuştu. 
     
</TEXT>
</DOC>
