<DOC>
<DOCNO> 187812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sonspo20.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ataman Demirel milli takım antrenörü olmamı istemiyor 
</HEADLINE>
<TEXT>

     Efes Pilsen ve İtalya'nın Montepaschi Siena takımlarının eski antrenörü Ergin Ataman, A Milli Basketbol Takımı antrenörlüğü için kendisine herhangi bir önerinin gelmediğini belirterek, ''Federasyon başkanı Turgay Demirel, benim A Milli Basketbol Takımı Antrenörü olmamı istemeyen ender kişilerden birisidir'' dedi. 
     Ergin Ataman, bugün Ankara Üniversitesi İletişim Fakültesi'nde düzenlenen söyleşide, genç iletişimcilerle biraraya geldi. 
     Milli takım antrenörlüğüne profosyonel bir iş olarak bakmadığını kaydeden Ataman, basına yansıdığı gibi herhangi bir koşul öne sürmediğini, gerekirse antrenörlüğü ücretsiz yapabileceğini bildirdi. 
     Ataman, Basketbol Federasyonu'nun yabancı antrenör istediğine de değinerek, ''Bu durumda benim söyleyeceğim birşey yok. Türk Milli Takımı hepimizin takımı. Ben bu görevden asla kaçmıyorum, kaçmam da. Bu tip durumlarda kamuoyunun da beklentisi gözönünde bulundurulmalıdır'' diye konuştu. 
     
     12 DEV ADAM 
     Maçları iç ya da dış sahada oynamanın çok farklı olduğunu ifade eden Ataman, bir önceki Avrupa Şampiyonası'nda yaptığı maçlarda evsahibi olmasının ve seyirci desteğinin Türkiye'ye büyük avantaj sağladığını anlattı. 
     Dünya ve Avrupa Şampiyonası'na Türkiye'nin büyük umutlarla gittiğini, fakat bekleneni veremediğine dikkati çeken Ataman, sözlerini şöyle sürdürdü 
     ''Milli takım Avrupa ikincisi olduğu zaman da iyi oynamıyordu. Dikkat edilirse son saniyelerde basket atarak ipten döndük, ilk 8'e kalmayı başardık. O zamanlar teknik kadro ve oyuncu olarak takım yeniydi. Oyuncuların hepsi yıldız ama takım olarak oynamayı başaramadık. Aydın Örs'ü eleştirmiyorum ama sistemi bu takımda tutmadı. Zaten o da istifa etti. Artık ileriye bakmamız lazım.'' 
     
     ''SIENA, BENİ BAŞARILI OLDUĞUM İÇİN ALDI'' 
     İtalya'ya gitmesinin ardında, Türkiye'de kazandığı başarıların olduğunu vurgulayan Ataman, ''Hiç kimse başarısız olmuş bir adama gel bizim takımda başarılı olursun demez. Başarım Türkiye'nin sınırlarını aşmış ki beni İtalya'dan çağırmışlar. Ben Efes Pilsen'i bıraktığımda Avrupa üçüncüsü olarak bıraktım. Hedefim Avrupa'nın en iyisi olmaktı. Siena, beni başarılı olduğum için aldı'' diye konuştu. 
     Her zaman kendisine güvendiğini ve kariyeri boyunca başarısızlıktan hiç korkmadığını belirten Ataman, ''Ben, 2 sene boyunca İtalyanlar'a tepeden baktım. Başarılı olunca onlar bunu kanıksadılar. Fatih Terim de aynı şeyleri yaptı ama onunki ters tepti'' dedi. 
     
     TÜRK BASKETBOLU 
     Türkiye'de yaşanan ekonomik kriz sonrasında basketbola yeterince yatırım yapılmadığını ve bunun Türk basketbolunu çok olumsuz etkilediğine dikkati çeken Ataman, şöyle konuştu 
     ''Türkiye'nin 2 büyük kulübü Efes Pilsen ve Ülkerspor, taşıma suyla değirmen döndürmeye çalışıyor. Kulüpler seyirci kaybetmeye başladılar. Bilinçli seyirci aramak yerine otobüsleri ara mahallere gönderiyorlar, işi gücü olmayan adamları toplayıp getiriyorlar. Bunlar Türk basketboluna zarar veriyor. 3 büyük kulübün başkanı da basketbolu sevmediği için yatırım yapmayınca, seyir zevki ve rekabet daha da azalıyor.'' Ataman, en beğendiği basketbolcunun sorulması üzerine, ''Hepsi ayrı birer yıldız. Türkiye, NBA'e en fazla basketbolcu gönderen 2. Avrupa ülkesi. Bizim basketbolcularımız gittikleri yerde kendilerini kabul ettirdiler. Hiçbirini ayırmak istemiyorum ama Mehmet Okur demek geliyor içimden'' dedi. 
     Türk basketbolunda oyun kurucu eksikliğiyle ilgili bir soruya ise Ataman, ''Bir oyun kurucu takımın beynidir, saha içindeki antrenörüdür. NBA çapında oyuncularımız var ama oyun kurucumuz yok. Bu da bizlerin eksikliği. Ben, Ender Arslan'ın çıkışını sürdüreceğine inanıyorum. İnanılmaz bir yükselişi var, fiziği yetersiz ama daha 20 yaşında. Önünde çok zaman var'' yanıtını verdi. 
     
</TEXT>
</DOC>
