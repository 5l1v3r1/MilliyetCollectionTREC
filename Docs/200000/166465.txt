<DOC>
<DOCNO> 166465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur23.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kan davalılarını döverek hastanelik ettiler... 
</HEADLINE>
<TEXT>

     Şanlıurfa'da, aralarında kan davası olduğu bildirilen iki tarafın karşılaşması sonucu çıkan kavgada, 2 kişi yaralandı, 4 kişi gözaltına alındı. 
     Halil Çiftçi, kullandığı 63 PL 030 plakalı otomobiliyle Şanlıurfa belediye binasının arkasına park ederken, aralarında kan davası olduğu bildirilen kişilerce durduruldu. 
     Otomobilde bulunan Halil Çiftçi ve Ömer Çalışkan'ı indiren kişiler, bir süre tartıştılar. Tartışmanın kısa sürede kavgaya dönüşmesi sonucu ellerindeki sopalarla saldıran kişiler, otomobilin camlarını kırarak, Çiftçi ve Çalışkan'ı ağır yaraladı. 
     Çevredekilerin haber vermesi üzerine olay yerine gelen Emniyet Güçlerine bağlı ekipler, kaçmak isteyen 4 kişiyi gözaltına aldı. 
     Yetkililer, ağır yaralanan Çalışkan ve Çiftçi'nin Şanlıurfa Devlet Hastanesi'nde tedavi altına alındığını, olayla ilgili soruşturmanın sürdürüldüğünü bildirdiler. 
     
</TEXT>
</DOC>
