<DOC>
<DOCNO> 188501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sondun05.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'liler balon gibi şişiyor... 
</HEADLINE>
<TEXT>

     Amerikalıların şişmanlamakla kalmadıkları, ''adeta balon gibi şiştikleri'', son yapılan bilimsel araştırmalar sonucu ortaya çıktı. 
     RAND Grubu'nca yapılan araştırmanın sonuçlarına göre, aşırı derecede obez olan, diğer bir deyişle kilo-boy orantısına göre normalden en az 45-50 kilo fazlası bulunan Amerikalıların sayısı, 1980'li yıllardan bu yana 4 kat artarak 4 milyona ulaştı. 
     Araştırmacılar, her 50 Amerikalıdan birinin aşırı şişman olduğunu belirtiyor. Aşırı olmamakla birlikte yine de obez kategorisine girenlerin sayısı ise 59 milyon dolayında. ABD'nin toplam nüfusu ise 280 milyon. 
     Kaynaklar, obezitenin bir zamanlar çok az rastlanan bir sağlık sorunu olduğunun düşünüldüğünü, bugün ise bu durumun giderek yaygınlaşmakta olduğunu vurguladı. 
     Yeni araştırma, aşırı şişmanlığın, kısmen de olsa çok yemek ve hareketsizlikten kaynaklandığı görüşünü de doğruladı. Doktorlar, şimdiye kadar obezitenin sadece hormonal sorunlardan kaynaklandığını düşünüyordu. 
     Araştırmayı yürüten uzmanlardan Roland Sturm, Amerikan toplumunda genel olarak bir şişmanlama sorunu görülmekle birlikte, aşırı şişman kategorisinde bulunanların sayısının diğerlerine oranla daha hızlı arttığını ifade etti. Sturm'a göre, bu kişilerin sağlık harcamaları da en yüksek düzeyde. 
     Aşırı şişmanlık, şeker hastalığı, kalp, yüksek tansiyon ve eklem iltihabı gibi sorunları beraberinde getiriyor. 
     İstatistiklere göre, 1986 yılında Amerika'da her 200 kişiden biri aşırı şişmanken, 2000 yılında her 50 kişiden birinin aşırı şişman olduğu saptandı. Diğer bir deyişle, obezlerin sayısı 14 yılda 4 kat arttı. 
     
</TEXT>
</DOC>
