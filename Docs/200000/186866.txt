<DOC>
<DOCNO> 186866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur29.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Burgazada'daki yangına giden itfaiye için trafikte "yeşil dalga" 
</HEADLINE>
<TEXT>

     İstanbul Büyükşehir Belediye Başkanlığı, Burgazada'daki yangına müdahale için sevk edilen itfaiye araçlarının trafik ışıklarına takılmaması için ''yeşil dalga'' uygulamasına geçildiğini bildirdi. 
     Büyükşehir Belediyesi Basın Danışmanlığı'ndan yapılan yazılı açıklamada, öğle saatlerinde Burgazada'da çöplükte başlayan yangının, rüzgarın etkisiyle kısa sürede ormanlık alana yayıldığı, yangına ilk müdahaleyi ada itfaiyesinin yaptığı belirtildi. 
     Alevlerin yayılması üzerine alarma geçen İtfaiye Daire Başkanlığı'nın ilk etapta 4 itfaiye aracı ve 1 iş makinesini çıkartma gemisiyle adaya sevk ederek söndürme çalışmalarına başladığı belirtilen açıklamada, İstanbul Deniz Otobüsleri İDO ile 5 adet motopomp ve itfaiye personelinin adaya gönderildiği kaydedildi. 
     İlk birliklerin adaya ulaşmasından sonra Maltepe ve Kadıköy itfaiyesinden 4 takım, 3 motopomp, Fatih itfaiyesinden ise 1 takım, Yol Bakım Onarım Müdürlüğü'nden 3 dozer ile iş makinelerinin çıkartma gemisiyle Burgazada'ya sevk edildiği belirtilen açıklamada, ''Burgazada'daki yangına İtfaiye Daire Başkanlığı'nın 97 personeli müdahale ediyor'' denildi. 
     
     ''YEŞİL DALGA'' UYGULAMASI 
     Bu arada, Burgazada'da çıkan orman yangınına müdahale için Fatih, Kadıköy, Maltepe ve Şişli'den sevk edilen itfaiye araçlarının trafik ışıklarına takılmadan çıkartma gemisinin bulunduğu Maltepe İskelesi'ne ulaşması için ''yeşil dalga'' uygulamasına geçildiği bildirildi. 
     Araçların seri bir şekilde hareketlerinin sağlanması amacıyla güzergahtaki trafik ışıklarının yeşil konumuna getirilerek yolun açık tutulduğu ifade edilen açıklamada, yangın bölgesine 2 merdiven aracı ile 8 ambulans ve 24 personelin de sevk edildiği belirtildi. 
     
     ''ÖLÜ YARALI KONUSUNDA BİLGİ YOK'' 
     İtfaiye Daire Başkanlığı Anadolu Bölge İtfaiye Müdür Vekili Halil Yılmaz da, şu anda yangının daha da aşağıya, yerleşim alanlarına inmemesi konusuna ağırlık verdiklerini bildirdi. 
     Ölü ve yaralı konusunda henüz bir bilgileri olmadığını ifade eden Yılmaz, ''Ancak ada vatandaşının böyle bir büyük olay nedeniyle psikolojik problemleri olabilir'' dedi. 
     
</TEXT>
</DOC>
