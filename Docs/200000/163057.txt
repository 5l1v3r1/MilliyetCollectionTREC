<DOC>
<DOCNO> 163057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur64.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye başkanı maaşına yapılan zammı kabul etmedi... 
</HEADLINE>
<TEXT>

     Balıkesir Belediye Başkanı Ziyaettin Tan, Belediye Meclisi'nin oybirliğiyle aldığı, maaşının 5 milyar liraya çıkarılmasını öngören kararı kabul etmedi. 
     Belediye Meclisi'nin, belediye başkanının maaşına yapılacak zammı görüştüğü toplantıya Tan, gündemin doğrudan kendisiyle ilgili olması nedeniyle katılmadı. 
     Toplantıda, Tan'ın aldığı maaşı öğrencilere burs olarak değerlendirdiğini dile getiren meclis üyeleri, bu nedenle zammın yüzde 100'ün üzerinde olması yönünde görüş bildirdiler. 
     Meclis üyeleri, bir üyenin teklifi üzerine, belediye başkanının maaşının 2 milyar 300 milyon liradan 5 milyar liraya çıkarılmasına oybirliğiyle karar verdi. 
     Maaş zammının karara bağlanmasının ardından Meclis Toplantı Salonu'na gelen Ziyaettin Tan, yeni maaşını duyduğunda karara tepki gösterdi. 
     Meclis üyelerine, ''Benim bu kadar yüksek maaşı kabul etmeyeceğimi bilmiyor musunuz '' diyen Tan, kararın iptal edilmesini istedi. 
     Belediye Meclisi, Tan'ın isteği üzerine, maaşının 2.5 milyar lira olarak belirlenmesini kararlaştırdı. 
     
</TEXT>
</DOC>
