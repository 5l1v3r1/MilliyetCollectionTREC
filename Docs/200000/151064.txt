<DOC>
<DOCNO> 151064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sontur18.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, "Fethullah Hoca genelgesini" yalanlamadı.. 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''yurtdışı teşkilatlara Milli Görüş ve Fethullah Gülen okullarıyla ilgili genelge gönderildiği'' haberlerine ilişkin olarak, ''Bu tip genelgeler ilk değildir'' dedi. 
     Bölgesel istişare toplantısı için gittiği Suudi Arabistan'ın başkenti Riyad'dan Ankara'ya dönen Gül, Esenboğa Havaalanı'nda gazetecilerin sorularını yanıtladı. 
     ''Yurtdışındaki teşkilatlara Milli Görüş ve Fethullah Gülen okullarıyla ilgili genelge gönderdiğine'' ilişkin basında çıkan haberlerin anımsatılması üzerine Gül, ''Bu tip genelgeler ilk değildir'' diye konuştu. Devletle yurtdışındaki Türk vatandaşları arasındaki bağların kuvvetlenmesine dönük çalışmalar yapılmakta olduğunu söyleyen Gül, Dışişleri Bakanlığı'nın konuyla ilgili bir açıklama yapacağını bildirdi. 
     
     GENELGEDE NE YAZIYOR 

     Ankara kulislerinde dolaşan ve bugün bir günlük gazetede yeralan iddialara göre, genelgede, Dışişleri görevlilerinin ülkelerindeki Türk dernek ve vakıfları ile Türk kültürünü yayan özel okullarla 'ilişkilerini güçlendirmeleri' istendi. Türk büyükelçiliklerinin kendi görev bölgelerinde, Türk kültürünü yayan okulların 'faaliyetlerine katılmalarının sakıncası bulunmadığı' da genelgede yer aldı. Genelgenin dikkat çekici bir yeri de, 'Hakkında kesinleşmiş yargı kararı olmayan dernekler sakıncalı değildir' denilen bölümdü. 
     Başbakan Erdoğan'ın, Milli Görüş'ün Almanya'da terör listesine alınmasına ilişkin tasarıyı imzalayıp Meclis'e göndermesiyle başlayan krizi nedeniyle farklı yorumlar yapılıyor. Dışişleri kulislerindeki yorum şöyle 
     'Bakan Gül, uzun süredir ilişki kurulmayan Avrupa'daki Milli Görüş Teşkilatı'nın dışlanmamasını ve Orta Asya ülkelerindeki Fethullah Gülen okullarıyla ilişki kurulmasını istiyor...' Şimdi Türkiye'nin yurtdışı temsilciliklerinde, uzun süredir 'ilişki kurulmayan' ya da 'davetli listesinden çıkarılmış bulunan', başta Milli Görüş Teşkilatı ve Fethullah Gülen okulları olmak üzere Türk dernekleriyle yeniden bağlantı kuruluyor. 
     
     ŞAM'A GİDECEĞİM 

     Bakan Gül, Riyad'daki toplantıyla ilgili açıklamasında, toplantıda Irak'ın geleceğiyle ilgili görüş alışverişinde bulunduklarını belirterek, ortak bildiride yer alan hususlarda görüş birliğine vardıklarını kaydetti ve bölge ülkelerinin gerekirse yine toplanabileceğini söyledi. 
     Toplantı için Riyad'da bulunan Kuveyt, Bahreyn ve evsahibi Suudi Arabistan'ın dışişleri bakanlarıyla ikili görüşmeler yapma fırsatı bulduğunu ifade eden Gül, bu görüşmelerde, Irak başta olmak üzere Körfez bölgesi sermayesinin Türkiye'ye gelmesi, Körfez'den Türkiye'ye turist akışı konularını ele aldıklarını bildirdi. Gül, şunları söyledi 
     ''Türkiye yabancı sermayeye çok büyük önem vermektedir ve bu bağlamda birçok kanunu TBMM'ye sevk etmiştir. Yatırımlar açısından da Türkiye çok cazip bir ülke haline gelmek üzeredir. Özellikle de Irak savaşından sonra, bu dönemde sıkıntılarla karşı karşıya kalan Körfez ülkeleri için, Türkiye'nin çok cazip bir ülke olacağı anlaşılmaktadır. Umarım ki ziyaret faydalı olmuştur.'' 
     
     SURİYE İLE İLİŞKİLER 

     Bakan Gül, Suriye Dışişleri Bakanı Faruk El Şara ile yaptığı sohbete ilişkin soru üzerine, Suriye ile ilişkilerin son yıllarda iyi bir noktaya geldiğini söyledi. Geçmişte Suriye ile Türkiye arasında bazı büyük sıkıntılar olduğunu hatırlatan Gül, ancak şimdi mevcut iyi ilişkileri daha da geliştirmek istediklerini belirtti. 
     Şara ile devrik Irak Devlet Başkanı Saddam Hüseyin'in nerede olabileceği konusunu da konuştuklarını belirterek, bu konunun herkes tarafından merak edildiğini kaydetti. 
     Önümüzdeki günlerde daha önce ertelediği Suriye ziyaretini yapacağını söyleyen Gül, ''Türkiye, bölgedeki tansiyonun düşmesi için elinden geleni yapmaktadır, bu toplantıda da yapmıştır, bundan sonra yapacaktır'' dedi. 
     Gül, bir soru üzerine, Riyad toplantısının ortak bildirisinin taslak metnindeki Suriye ilgili bölümlerin biraz daha farklı olduğunu söyleyerek, o cümlelerin faydalı olmadığı kanaatinde olduğu için diğer dışişleri bakanlarıyla konuştuğunu ve o cümlelerin nihai bildiriye daha farklı yansıdığını kaydetti. 
     
     ERGEZEN'E TELEFON AÇTIM 

     Gül, Bayındırlık Bakanı Zeki Ergezen'le Riyad'a giderken uçakta yaptığı telefon görüşmesinin hatırlatılması üzerine de şunları kaydetti 
     ''Manşetleri görünce bunları Sayın Ergezen'in söylediğine de pek inanmadım. Kendisi de 'fazla bir şey bekleyemeyeceğimizi, ihalelerden fazla umutlu olmadığını, bunların şahsi fikri olduğunu, yoksa yazılanlar anlamında bir şey söylemediğini' aktardı. Zaman zaman siyasette niyetleri aşan ifadeler mümkün oluyor. O bakımdan üzerinde fazla durmamak gerekir kanaatindeyim. Birçok firmamız zaten şimdiden bağlantı içindedir. Dışişleri Bakanlığımız büyük bir gayret içinde. Türk işadamlarımızın Körfez'de Irak'ın yeniden yapılandırılmasında daha büyük pay almaları için Odalar Birliği ve büyük işadamlarıyla, Irak'ta daha önce iş yapmış büyük müteahhitlerimizle işbirliği içindeyiz.'' 
     





</TEXT>
</DOC>
