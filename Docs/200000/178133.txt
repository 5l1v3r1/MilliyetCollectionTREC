<DOC>
<DOCNO> 178133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/siyaset/siy20.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Çiçek Hemen karar vermek gerekmiyor    HÜKÜMET, Irak'ta Türkmenlere yönelik saldırıların ardından bölgeye asker gönderme konusunu ayrıntılı olarak değerlendirmeye karar verdi. Başbakan Tayyip Erdoğan başkanlığında toplanan Bakanlar Kurulu toplantısının öncelikli gündem maddesi hafta sonu 11 Türkmen'in ölümüyle sonuçlanan olaylar oldu. Çiçek, Irak'ta boşluk doğduğunu, terör örgütü ve grupların bu durumdan yararlanmak istediğini vurguladı. Kuzey Irak'taki son gelişmelerden duyulan endişenin ABD'lilere iletildiğini belirten Çiçek, hem KYB, hem de Kerkük Valisi'nin Türkiye'den özür dilediğini söyledi. Asker gönderme konusunu da ele aldıklarını ve bölgeden gelen bilgileri değerlendirdiklerini ifade eden Çiçek, şunları söyledi "Bu kararı verirken sadece konjonktürel olarak Irak'ta meydana gelen bugünkü gelişmeleri değil önümüzdeki muhtemel gelişmeleri ve Türkiye'nin hak ve menfaatlerini gözeterek karar vermemiz gerekir. Şu anda siyasi bir karar verme noktasında değiliz." 
   
   Türkmenlerden TSK'ya çağrı    KERKÜK'TE Türkmenlerle Celal Talabani'ye bağlı KYB güçleri arasında 10 kişinin ölümüne neden olan çatışmaların ardından Irak Türkmen Cephesi, Türkiye'ye Irak'a asker göndermesi çağrısında bulundu. 
   Dışişleri Bakanı Abdullah Gül'ü ziyaret eden Irak Türkmen Cephesi ITC Ankara Temsilcisi Ahmet Muratlı, Türk askerinin Irak'a gitmesinden tedirgin olan çevrelerin provokasyona başladıklarını belirtti. TSK'nın Irak'a gitmesini uygun bulduklarını belirten Muratlı, "Bölgede barış ve huzur ancak bu şekilde sağlanabilir. TSK askerinin bölgede bulunması bizi sevindirir" dedi. Gül de, Türkiye'nin Kerkük'teki gelişmeleri büyük bir kaygıyla takip ettiğini kaydettiği konuşmasında, ABD'yle devamlı temas halinde olunduğunu da söyledi. Gül, ABD'nin Türkmen bürolarına yaptığı baskın için önceden haber verdiği yönündeki haberleri de yalanlamadı. 
   
   Amerikan heyeti Asker artırmak çözüm değil    Irak'takİ koalisyon güçlerinin, ülkede güvenliği sürdürmek için yeterli istihbarata sahip olmadığı bildirildi. 
   Amerikan Temsilciler Meclisi'nin 11 üyesi, Bağdat'ta koalisyon güçlerinin merkezinde düzenlenen basın toplantısında yaptıkları açıklamada, koalisyon güçlerinin sayısının artırılmasının Irak'ta güvenliğin sağlanmasına yeterli bir önlem olmadığını savundu. Heyetin başkanı Tom Davis, "Bu konu hakkında açık konuşmak istiyorum. Burada daha çok asker bulundurmak bir çözüm olmayabilir, ancak güvenlikle ilgili istihbarat toplama konusunda gerçek sıkıntılarımız bulunmaktadır" dedi. 
   Davis, "Amerikan güçlerinin Irak'ta üç önemli sorunla karşı karşıya bulunduğunu, bunların, savaştan önce Saddam Hüseyin'in serbest bıraktığı ve halen serbest olan 100 bin mahkum, büyük miktarda teröristin geçtiği kontrolsüz sınırlar ile eski Baas rejiminin artıkları" olduğunu belirtti. 
   
   ABD Irak'a takviye dışarıdan olsun    IRAK'TA güvenlik durumu kötüleşirken, muhalefetteki Demokrat Parti'nin yanı sıra iktidardaki Cumhuriyetçi Parti'nin bazı önemli isimlerinin de Irak'a takviye asker gönderilmesi talebi, Başkan George W. Bush yönetimince soğuk karşılandı. Geçen hafta Bağdat'ta incelemelerde bulunan Cumhuriyetçi Parti'den John Mc Cain, ABD'nin Irak'a 18 bin askerden oluşan en az bir tümen asker daha göndermesi gerektiğini söyledi. 
   Irak'a takviye gönderilmesinin yenilgi olarak algılanmasından kaygılanan Bush yönetimi ise bu taleplere olumsuz yanıt verdi. Savunma Bakanı Donald Rumsfeld, "Time" dergisine yaptığı açıklamada, halen 140 bin olan asker sayısının artırılmasına gerek görmediklerini bildirdi. Irak'taki ABD'li yönetici Paul Bremer da Amerikan askerlerinin sayısının artırılması yerine başka ülkelerden barış gücü katkısı beklediklerini belirtti. 
   
   Öğretmen atamaları Ağustos'ta    Milli Eğitim Bakanlığı'nca MEB , 20 bin öğretmenin ataması 28 Ağustos'ta yapılacak. Öğretmenlik için 33 bin 352 adayın ilk atama, 4 bin 263'ünün de kurumlararası ve açıktan atama için başvurduğu belirlendi. Atama sonuçları internetten adaylara duyurulacak. Öğretmenler 8 Eylül'de atandıkları illerde görevlerine başlayacaklar. 
   
   Çelik Yasa yine Sezer'e gidecek    Milli Eğitim Bakanı Hüseyin Çelik, dün MEB Başöğretmen Salonu'nda basına bir açıklama yaptı. Çelik, özel okullarda öğrenci okutulmasına ilişkin yasayı Meclis'ten tekrar geçirerek Cumhurbaşkanı Sezer'e göndereceklerini belirterek, yasayı veto etmesinin bir "kapışma" anlamına gelmediğini söyledi. 
   
   Sahada dostluk çağrısı    Birinci Ordu Komutanı Orgeneral Yaşar Büyükanıt, sahadaki şiddetin kalkması gerektiğini belirterek, "Spor güzellikler ortamıdır. 'Bunu gerçekleştirecek olan polis ve askerdir' diye düşünmeyin. Asıl görev vatandaşlarımıza düşüyor" dedi. Orgeneral Büyükanıt, İstanbul Valisi Muammer Güler'i ziyaret etti. 
   
   
</TEXT>
</DOC>
