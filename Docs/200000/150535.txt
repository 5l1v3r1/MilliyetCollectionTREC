<DOC>
<DOCNO> 150535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur09.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Özal, ölümünün 10. yılında devlet töreni ile anıldı... 
</HEADLINE>
<TEXT>

     8. Cumhurbaşkanı Turgut Özal, vefatının 10. yılında Topkapı'daki Anıtmezar'da ''Devlet Töreni'' ile anıldı. 
     Anıtmezar'daki tören, Cumhurbaşkanı Ahmet Necdet Sezer adına Cumhurbaşkanlığı çelenginin Özal'ın kabrine konulmasıyla başladı. 
     Törende saygı duruşunda bulunulmasından sonra katılımcılar, Turgut Özal'ın eşi Semra Özal ile oğulları Ahmet ve Efe, gelinleri Elvan ve Zeynep ile kardeşi Korkut Özal'a taziyelerini sundular. 
     Törene, Cumhurbaşkanı Sezer'i temsilen Genel Sekreter Yardımcısı Bülent Serim, hükümet adına Devlet Bakanı Mehmet Aydın, Türk Silahlı Kuvvetleri adına 52. Zırhlı Tümen Komutan Vekili Tuğgeneral Yurdaer Olcan, ANAP Genel Başkanı Ali Talip Özdemir, İstanbul Valisi Muammer Güler, Büyükşehir Belediye Başkanı Ali Müfit Gürtuna ve ANAP'lı bazı eski bakanlar katıldı. 
     
     ''DÜNYANIN EN İYİ DEDESİ...'' 
     Turgut Özal'ın torunları Nazlı, Turgut ve Uğur da törende hazır bulundular. 
     Bu arada, tören öncesinde Efe Özal'ın kızı Nazlı, dedesinin mezarına oyuncak bir bebek bıraktı ve dua etti. Bebeğin üzerinde, ''Sevgili dede, seni çok seviyorum ve özlüyorum. Seninle cennette buluşacağımızdan eminim. Sen dünyanın en iyi dedesisin'' yazısının yer aldığı görüldü. 
     Öte yandan, 8. Cumhurbaşkanı Özal'ın mezarına, hükümet, Türk Silahlı Kuvvetleri, ANAP, İstanbul Büyükşehir Belediyesi ve Malatyalılar Vakfı tarafından çelenkler bırakıldı. Anıtmezar çevresine de Özal'ı öven çeşitli pankartlar asıldı. 
     





</TEXT>
</DOC>
