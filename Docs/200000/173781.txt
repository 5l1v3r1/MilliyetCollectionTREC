<DOC>
<DOCNO> 173781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo35.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray da Aria ile anlaşma yeniledi... 
</HEADLINE>
<TEXT>

     Fenerbahçe'den sonra Galatasaray Kulübü de, forma reklam sponsoru ''Aria'' ile sözleşmesini yeniledi. 
     Mecidiyeköy'deki Galatasaray Sportif ve Sınai Yatırımlar A.Ş'de gerçekleştirilen imza töreninde Galatasaray Kulübü Başkanı Özhan Canaydın ile Aria Genel Müdürü Giuseppe Farina, 2 yıllık sözleşmeye imza attılar. 
     Aria Genel Müdürü Farina, Galatasaray gibi büyük bir kulübe sponsor olmanın kendileri için önemli olduğunu vurgulayarak, ''Galatasaray ile birlikte 2 yıl içinde büyük başarılara imza attık. Yeni sezon için de sadece formada değil, reklamın geçtiği her yerde Galatasaray'a destek olacağız'' diye konuştu. 
     Farina ayrıca, ''Galatasaray nerede, sen orada'' sloganıyla hizmete girecek yeni hizmet servisleri ''Galatasaray Mobil Kulüp Kartı'' hakkında da bilgi vererek, taraftarların bu servis yoluyla sarı-kırmızılı takımla ilgili tüm bilgileri mesaj ve görüntü yoluyla alabileceğini kaydetti. 
     Başkan Canaydın ise Aria ile daha uzun yıllar birlikte çalışmak istediklerini kaydederek, anlaşmanın camiaya hayırlı olmasını diledi. 
     
</TEXT>
</DOC>
