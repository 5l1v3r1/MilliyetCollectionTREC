<DOC>
<DOCNO> 161097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/dunya/dun01.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkanlar, ABD'nin merkez üssü oluyor 
</HEADLINE>
<TEXT>

Bulgaristan ve Romanya'da üsler kurmaya hazırlanan Washington, Ortadoğu ve Orta Asya'daki krizlere bu ülkelerdeki birliklerini kullanarak müdahale edecek 
     DIŞ HABERLER SERVİSİ 

     ABD'nin yakın bir zamanda, Ortadoğu ve Orta Asya'daki terörist faaliyetler ve olası karışıklıklara karşı acil müdahalede bulunabilmek için Bulgaristan ve Romanya'da büyük üsler kuracağı bildirildi. 
     Batılı diplomatlar ve yerel yetkilileri kaynak gösteren AP'nin haberine göre, ABD Savunma Bakanlığı Pentagon , Romanya ve Bulgaristan'daki bazı üsleri aralarında özel komando birlikleri de bulunan 3 bini aşkın muharip sınıf askerin eğitim sahası olarak kullanmaya hazırlanıyor. Bazı diplomatlar, Amerikan askerlerinin Balkanlar'da eğitim görmelerine birkaç ay içinde başlanabileceğini söyledi. 
     Kaynaklar, piyade, topçu, hafif zırhlılar ve helikopterler gibi unsurları içeren Amerikan askeri gücünün, bu yeni üslerde 30 - 90 gün yoğun eğitim yapacağını belirtti. Sıçrama tahtası işlevi görecek bu üslerdeki askerler aynı zamanda Ortadoğu ve Orta Asya'da sorunlu yerlere hızla hareket ederek ilk müdahaleyi yapacak, ardından ABD'den ağır silahlarla donanmış takviye birlikleri gelecek. 
     ABD Savunma Bakanı Donald Rumsfeld ve diğer Pentagon yetkilileri, terörizm gibi yeni tehditlere cevap verebilmek için Amerikan askerlerinin dünya çapında yeniden nasıl konuşlanabileceğini değerlendirdiklerini açıklamışlardı. 
     ABD'nin halen, Romanya'da Kogalniceanu Hava Üssü, Babadağ Askeri Eğitim Sahası ve Karadeniz'deki Mangalia Askeri Limanı'yla ilgilendiği, Bulgaristan'la görüşmelerinse Sarafovo ve Graf Ignatievo askeri havaalanları ile Koren ve Novo Selo askeri eğitim sahalarının kullanımı konusunda yoğunlaştığı belirtiliyor. Kaynaklara göre, Balkanlar'a yerleşecek ABD, Almanya'daki üslerinden 15 bin asker çekecek. 
     Üslere ev sahipliği yapacağı belirtilen Romanya ve Bulgaristan da, bu konularda olumlu ve sıcak açıklamalarda bulunuyorlar. 
     

</TEXT>
</DOC>
