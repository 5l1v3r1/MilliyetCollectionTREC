<DOC>
<DOCNO> 179781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/soneko19.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Bankası Genel Müdürü Güvence AB normlarına inilmeli 
</HEADLINE>
<TEXT>

     Garanti Bankası Genel Müdürü Ergun Özen, bankalardaki mevduat güvencesinde AB normu olan 20 bin Euro'ya inilmesi gerektiğini söyledi. 
     Özen, Garanti Bankası ve Kayseri Ticaret Odası arısındaki kredi sözleşmesinin imza töreninde, A.A muhabirinin sorusu üzerine, bankacılık krizinin yaşandığı bir ortamda mevduatlara devlet güvencesi verilmesinin doğru bir karar olduğunu savundu. 
     Mevduat güvencesinin bugünkü şartlarda sınırlandırılması gerektiğini işaret eden Özen, şöyle devam etti 
     ''Mevduat güvencesinde süratle AB normu olan 20 bin Euro'ya kadar inmesi lazım. Ben Garanti Bankası olarak bunu savunuyorum. Bu süreçte baktığımız zaman bir takım istismarlar oldu. Bu doğru kararı, yapılan istismarların kötü bir hale getirmemesi lazım. Verilen karar doğruydu. Bunun tespitini yapmak lazım. BDDK'nın kararını değil, bunu istismar edenleri eleştiriyorum. Bankacılık ciddi bir iştir, amaç olarak kullanmak lazım. Ama, bazıları bunu araç olarak kullanıyor. Bunun cezasını da bütün memleket olarak çektik.'' Özen, batık bankalara ait paraların sahiplerinden geri tahsil edilmesine ilişkin soru üzerine de şöyle dedi 
     ''Bu konuda ciddi çalışmalar yapılıyor. Yeni İcra İflas Kanunu'yla işler biraz daha kolaylaşıyor. O dönemde BDDK yeni yapılanmasını bitirmişti. Büyük bir krizle karşı karşıya kaldı. Bir yandan mevcut bankacılık sektörünü yönetmek diğer yandan da tahsilat yapmak kolay değildir. Tahsilatın önümüzdeki aylarda ve yıllarda hızlanacağını düşünüyorum.'' 
     
</TEXT>
</DOC>
