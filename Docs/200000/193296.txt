<DOC>
<DOCNO> 193296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sonspo02.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Arif ve Hakan Ünsal yok, Lukunku ve Tamas kadroda .. 
</HEADLINE>
<TEXT>

     Avrupa Şampiyonlar Ligi D Grubu 4. maçında yarın Olympiakos takımıyla karşılaşacak olan Galatasaray, özel uçakla Atina'ya gitti. 
     Grupta 3 puanla 3. sırada bulunan Galatasaray, ilk maçta İstanbul'da 1-0 yendiği Olympiakos ile yarın Rizoupoli Stadı'nda saat 21.45'de karşı karşıya gelecek. Slovakya Futbol Federasyonu'ndan Michel Lubos'un yöneteceği karşılaşma, Star TV'den naklen yayınlanacak. 
     
     ARİF VE HAKAN ÜNSAL YOK 

     Galatasaray'da tecrübeli futbolcular Arif ve Hakan Ünsal, Olympiakos maçı kadrosuna alınmadı. 
     Sakatlıkları bulunan Ümit Karan ve Volkan'ın yanı sıra, Suat ile Berkant da Atina'ya götürülmedi. 
     Sarı-kırmızılıların kafilesinde şu futbolcular yer alıyor 
     Mondragon, Aykut, Bülent, De Boer, Ergün, Abdullah, Petre, Tamas, Baliç, Lukunku, Hakan Şükür, Ayhan, Cihan, Batista, Prates, Sabri, Hasan, Orhan. 
     
     ÖZHAN CANAYDIN'IN GÖRÜŞLERİ 

     Galatasaray Kulübü Başkanı Özhan Canaydın, Yunanistan'da centilmence karşılanacaklarını pek sanmadığını söyledi. 
     Başkan Canaydın, Yunanistan'a gitmeden önce Atatürk Havalimanı'nda yaptığı açıklamada, gazetecilerin Olympiakos taraftarlarının çok ateşli olduğunu belirtmesi üzerine ''Centilmence karşılanacağımızı pek tahmin etmiyorum. Türk-Yunan maçlarını basketboldan da biliyoruz. İnşallah bizim burada gösterdiğimiz centilmenliğin aynısını görürüz. Ancak benim pek ümidim yok. Olympiakos başkanı Türkleri seviyor ve Türkiye'de yatırımları var. Umarım durum eski yaşananlardan farklı olur'' diye konuştu. 
     Yunanistan'a 3 puan almak için gittiklerini belirten Başkan Canaydın, futbol takımının şu andaki form durumunun bunu gösterdiğini kaydetti. 
     
     ALİ DÜRÜST GALİP GELMEKTEN BAŞKA ŞANSIMIZ YOK 

     Kulüp ikinci başkanı ve basın sözcüsü Ali Dürüst ise, Galatasaray'ın, Avrupa Şampiyonlar Ligi'nin her zaman gediklisi olduğunu hatırlatarak, ''Bu lige en fazla katılan 4 takımdan birisiyiz. Ligde yolumuza devam etmek istiyorsak, deplasmandaki Olympiakos maçında da galip gelmeliyiz'' dedi. 
     Avrupa Şampiyonlar Ligi'nde bazı maçlarda iyi oynayıp puan alamadıklarını, bazen de bunun tersinin yaşandığını anlatan Dürüst, Yunan ekibi karşısında ise hedeflerinin puan almak olduğunu ifade etti. 
     Ali Dürüst, Yunanistan'daki şartların zor olduğunu bildiklerini de vurgulayarak, ''Deplasmana gittiğimizin bilincindeyiz. Rakibimizin ateşli seyircileri var. Bu şartlar altında oynayacağız ve biz bunlara alışığız'' şeklinde konuştu. 
     
</TEXT>
</DOC>
