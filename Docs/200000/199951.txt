<DOC>
<DOCNO> 199951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/yazar/toruner.html </URL>
<DATE> 2003/12/05/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
İncil'in kodları 
</HEADLINE>
<TEXT>

   
   Michael Drosnin'in geçen yıl yayımlanan Bible Code II İncil'in Kodu II isimli kitabı Amerika'da bir yıl içinde 7.5 milyon adet sattı. Time dergisinden tutun New York Times gazetesine kadar, birçok medya organına haber oldu. New York Times kitabı en çok satanlar listesine aldı. Time dergisi, kitabın iddialarını kapağına taşıdı. 
   Kitap, Eli Rips adlı Musevi bir matematikçinin İncil'i bilgisayara geçirip kelime kelime inceledikten sonra, nasıl belli mesajların ortaya çıktığını anlatıyor. Kitabın yazarı da bir Musevi ve kitabın hazırlanmasına İsrail hükümeti de destek vermiş. Mesajlar, harflerin belli aralıklarla örneğin, beş harf atlandıktan sonraki harflerin bir araya getirilmesiyle okunmasıyla oluşuyor. İncil'in bölümler ve kelime kesimleri olmaksızın gönderildiği, kodların böyle okunma ile ortaya çıkarıldığı anlatılıyor. Bu da sadece bilgisayarla yapılabilecek bir şey. Yani, bir anlamda Tanrı bugüne kadar bu kodların ortaya çıkmasını istememiş. Musevi bilgisayar uzmanı Rips, İncil'in İbranice yazılmış halini esas aldığını, çünkü İncil'in ilk bu dilde yazıldığını söylüyor. 
   Kitabın yazarı, Yaser Arafat'la, Şimon Perez'le, İsrail Başbakanı Ariel Sharon'un oğluyla ve Başkan Clinton'un Baş Ofis Sorumlusu ile görüştüğünü ve bu bilgileri onlara ulaştırdığını anlatıyor. Ayrıca, Clinton'a ve şimdiki Başkan Bush'a konuyu anlatan bir mektup yazdığını söylüyor. Yazar, İzak Rabin'in ölümünün İncil kodlarında bulunduğunu ve öldürülmesinden önce İsrail Savunma Bakanı İzak Ben - İsrail'e durumu bildirdiğini iddia ediyor. Yine, 11 Eylül 2001 New York terörist saldırısından önce de aynı şeyi yapmış, Bush'un ofisine ulaşmış. 
   Kitabın iddiaları kısaca şunlar 
   Ortadoğu'daki bunalım büyüyerek, bütün dünyaya sıçrayabilir. Bu da "üçüncü dünya savaşı" demek. İncil'de "dünya savaşı" kodlaması "nükleer patlama" kodu ile birlikte sık sık geçiyor.İncil'deki kodlara göre, büyük olasılıkla 2006 yılında dünyanın sonunu getirebilecek bir nükleer tehdit ortaya çıkacak. İncil'de sık sık "son günleriniz" diye bir kodlama var.Bu kodlamanın yanında sık sık Bush, Sharon ve Arafat'ın adları geçiyor. Kitaba göre, ancak bu üç kişi üçüncü dünya savaşını engelleyebilir.5762 Musevi yılında bu çağdaş takvimle 2002'ye denk geliyor dünya, büyük bir ekonomik bunalımla karşılaşacak.Dünyada halen 50.000 den fazla nükleer silah var ve bunlardan biri teröristlerin eline geçebilir. İncil kodlarına göre, nükleer patlama 1945 ve 2006 yıllarında gösteriliyor. Bu seferki nükleer patlamanın olacağı yer Kudüs. 
   - Eğer önlenemezse, Arafat'ın ölümü İsrail için de bir felaket olacak ve Arafat'ın kendi adamları muhtemelen Hamas ona suikast düzenleyecek. 
   
   Kitabın iddialarının doğruluk derecesi çok düşük. Ama, anlaşılan kitabın yazarı gibi düşünenler veya kitaptan etkilenenler de var. Çünkü, Amerika'da son yıllarda bu ve benzer iddiaları dile getiren onlarca kitap yayımlandı. 
   Sakın ola da, dünyayı yönetenlerin bazıları bu veya buna benzer saçmalıklara inanıyor olmasın 
   
      
   
</TEXT>
</DOC>
