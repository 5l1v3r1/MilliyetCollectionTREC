<DOC>
<DOCNO> 175651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/yazar/sazak.html </URL>
<DATE> 2003/08/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Onlar dönerken 
</HEADLINE>
<TEXT>

   
   Irak'a asker gönderme eğiliminin öne çıktığı Çankaya zirvesiyle ilgili haberleri çarpıcı bir fotoğraf süslüyordu 
   Toprağı öpen Amerikan askeri 
   Coni dönerken, Mehmet'e Bağdat yolu gözüktü. 
   Son kararı TBMM verecek ama Çankaya'daki toplantıda 'asker - sivil' konsensüsü sağlanmış, Cumhurbaşkanı Sezer de ikna edilmiş. 
   Köşk'teki toplantıdan sonra Cumhurbaşkanlığı sözcüsü Sermet Atacanlı tarafından yapılan açıklamada, 'Uluslararası yasallık ve oydaşma' gibi BM kararlarına gönderme yapılmayışı 'Sezer engeli'nin aşıldığı şeklinde yorumlanıyor. 
   ABD ve İngiltere, BM'den yeni bir karar üretmese de Türkiye bu defa 'ulusal çıkarları'nı gözeterek Irak'a asker gönderecek. 
   Aslında Cumhurbaşkanı'nın tutumu bu açıdan eski duruşundan çok da farklı değil. Atacanlı'nın açıklamasında Irak'ın savaş sonrasında 'istikrar'a kavuşmasında Türkiye'nin bu alandaki 'uluslararası çabalara katkısı'ndan söz ediliyor. Asker gönderme dahil bu katkıların 'karar'a dönüşeceği yer ise TBMM. Anayasa'nın 92'nci maddesine göre Türk Silahlı Kuvvetleri'nin bir başka ülkeye gönderilmesinde 'son sözü' Meclis söyleyecek. 
   CHP, karşı olduğuna göre Irak'a asker göndermenin 'siyasi sorumluluğu'nu AKP üstlenecek. 
   Türkiye'nin 'savaşa katılmayışı' üzerine Beyaz Saray şahinlerinden yükselen 'ordunun liderlik görevini' yapamadığına yönelik eleştiriler ve Süleymaniye baskınının olumsuz etkileri karşısında Irak'a asker gönderme olayı 'komşudaki yangını aştı, prestij sorunu haline geldi ' 
   Hükümet de dış ekonomik ilişkilerde yeni bir türbülansa girmemek ve IMF'nin 'borç erteleme' jestine karşılık vermek üzere Mehmet'i Bağdat'a sürüyor. 
   Savaşın dışında kalmayı başaran Türkiye, Irak'ta sürekli kayıp veren işgal güçlerine 'kalkan' olmaya gidiyor. 
   Irak'ta kalıcı bir barış sağlanabilmesi için gereken süre birkaç yıldan az değil. Bu sürede çocuklarımızın kanı dökülürse ne olacak Şehit cenazeleri Anadolu'ya gelmeye başlarsa, o görüntüler 'saltanat düğünleri'ne benzemeyecektir. 
   TBMM, Coni'nin yerine Mehmet'i cepheye sürerken çok iyi düşünmeli. 
   Aslında Türkiye, ekonomik zorluklarına karşın, 1 Mart'ta TBMM'nin aldığı kararla, 'Amerikan egemenliğinin sınırları' konusunda dünyaya ders vermiş ve sergilediği demokratik iradeyle saygınlık kazanmıştı. 
   21. Dünya Felsefe Kongresi'nde konuşan ünlü filozof Jürgen Habermas, ABD'nin kural ve yasa tanımayan 'hegemonyacı' gücünü eleştirirken, gelecekte bunu dengeleyecek 'yeni ve adil uluslararası hukuk ihtiyacını' dile getirdi. 
   Keşke Türkiye'nin katkısı BM şemsiyesi altında 'barış'a dönük olsaydı. 
   Amerikalı 'sağ salim' ülkesine dönünce toprağı öpüyor. Mehmet'i 'en büyük asker bizim asker' diye 'güle oynaya' Bağdat'a nasıl uğurlayacağız 
   
      
   
</TEXT>
</DOC>
