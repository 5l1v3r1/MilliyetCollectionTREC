<DOC>
<DOCNO> 194168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/spor/ykocaomer.html </URL>
<DATE> 2003/11/08/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Tekerlekli sandalyedeki muhteşem kadın I 
</HEADLINE>
<TEXT>

   
   Alman Esther Weber - Kranz engelli bir sporcu. Onun nasıl engelli hale geldiğini ve ondan sonraki yaşamını, sizlere bu hafta ve önümüzdeki hafta anlatmaya çalışacağım. 
   Esther şu anda 35 yaşında. 9 ve 4 yaşında iki çocuk annesi. 15 yaşında iken, bir akşam ailesi ile birlikte eve dönerken, yeni ehliyet almış bir arkadaşının yaptığı trafik kazası sonucu, arabada çelik yığının içinde sıkışıp kalıyor. Günlerce ölümle yaşam arasında gidip geliyor. Başından aldığı ağır yaralar sonucu, 4. ve 5. boyun omuriliği kırılmış. Yani, neredeyse sadece kafasını serbestçe hareket ettirebilen bir omurilik felçlisi. 
   Kaza geçirmeden evvel, 15 yaşına kadar tam bir sporcu olarak yaşamış. Jimnastik, bale ve atletizm uzun mesafe koşularında yarışmış. Kazadan sonra her şey bitmiş. Esther, "O günleri hatırladığımda ara sıra ağladım. Ama bunlar çok seyrek idi" diyor. Kendini hayata bağlayacak tek unsurun spor olduğunu düşünmüş. İki yıl korkudan, meraklı ve acıma dolu bakışlardan kaçmak için, evinin kapısının önüne bile çıkmamış. Sağ elini kesinlikle kullanamıyor. Oysa o, doğuştan sağ elini kullanmaya alışmış birisi. Sol elini de kazadan sonra ancak sınırlı olarak kullanabiliyor. Bundan sonra kendine uygun bir spor dalı aramaya başlıyor. 
   Hangi sporu yaptığını, hangi inanılmaz başarılara imza attığını ve nasıl bir fair - play anlayışına sahip olduğunu haftaya sizlerle paylaşacağım. 
   Kazadan sonra, 1992 Barcelona paralimpiklerinde tanıştığı eşiyle mutlu bir hayat sürüyor. Bir kız ve bir de erkek çocuklarıyla ilgilenirken, bir karar vermek durumunda kalıyor. Eğitim mi, öğrenime devam mı, yoksa spor mu O spora karar veriyor. "Çünkü spora ihtiyacım vardı" diyor. "Spor bana yaşayabilmek için bütün olanakları tanıyordu." Bu arada spora devam ederken, nispeten kullanabildiği sol kolu iflas ediyor. O kadar ileri derecede iltihaplanıyor ki, 5 ay süreyle her gün tedaviye gidiyor. "Hayatımın sona erdiğini düşündüm" diyor o günleri hatırladıkça. "Kullanabileceğim bir tek sol elim vardı, o da gidiyor mu acaba" dedim. Sonra inatla tedaviye devam ediyor ve sol eli yeniden hareket yeteneğini kazanıyor. 
   Esther bugün Almanya'da "Engelliler engelsizlere yardım ediyor" programının da uygulayıcılarından. Okuldan okula giderek engelsiz öğrencilere, engelli insanların neler yapabileceğini, engelli insanlarla nasıl yaşanabileceğini anlatmaya çalışıyor. Ayrıca Alman Milli Olimpiyat Komitesi'nin güneybatı bölümünde de görevli. 
   Haftaya, hepinizin çok şaşıracağı Esther'in hangi sporu yaptığı ve nerelere ulaştığı öyküsünde buluşmak üzere. 
   
      
   
</TEXT>
</DOC>
