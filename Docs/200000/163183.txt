<DOC>
<DOCNO> 163183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/soneko08.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD "Yolsuzlukların temelinde ekonomi politikaları yatıyor" 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, Türkiye'de yaşanan yolsuzlukların temelinde uzun dönemdir uygulanan ekonomik politikaların yattığını öne sürdü. 
     Bayramoğlu, İzmit'te yapılan MÜSİAD Genel İdare Kurulu toplantısında, yolsuzluklarla ilgili mücadelenin kararlılıkla sürdürülmesini isteyerek, ''Bugün Türkiye'de yaşanan yolsuzluk olaylarının temelini araştırdığımızda, uzun dönemdir uygulanan ekonomi politikalarının izlerini buluruz. Bu politikalardan vazgeçilmelidir'' dedi. 
     Türkiye'nin bugünkü haliyle iki farklı ülke konumunda olduğunu ifade eden Bayramoğlu, ''Laila'dan, baktığımızda, ben dünyanın en güçlü ülkesine geldim dersiniz, gecekondu semtinden baktığınızda ise ben hangi ülkeye geldim diye şaşırırsınız. Bir ülkenin iki farklı ülke halinde gözükmesinin sebebi de uzun süredir uygulanan ekonomik politikalardır'' diye konuştu. 
     Türkiye'de kamunun ekonomideki ağırlığının sadece üretim biçimini etkilemekle kalmadığını, işadamı-siyasetçi-bürokrat ilişkilerinde serbest ekonomi mantığı ve kurallarının dışında kayırmacı bir ilişkinin doğmasına yol açtığını belirten Bayramoğlu, şöyle devam etti 
     ''Bugün de yaşadığımız bir dizi olayın arka planında, bu korumacı yaklaşımın sürdürülmesinin mücadelesi yatar. Bu nedenle, serbest piyasa ekonomisini tüm kurum ve kuralları ile tesis etmek, sadece ekonominin daha verimli çalışmasına değil, ekonomide ve toplumsal hayatta ahlaki değerlerin korunmasında yol açacaktır.'' Siyasetçi ve bürokratların yanlış yönetimi ile yolsuzluklardan kaynaklanan kamu açıklarının, hiçbir şekilde ek vergilerle reel vergi mükellefinin sırtına yüklenmemesi gerektiğini dile getiren Bayramoğlu, şunları söyledi 
     ''Vergilemede enflasyon muhasebesine geçilerek, enflasyondan doğan aktif kazancın vergilendirilmesi önlenmeli, böylece kayıtdışılığın önü kesilmelidir. Ücretler üzerindeki vergi dışı mali yükler azaltılmalı, aşırı kontrolden ve ilkel bürokratik denetimlerden vazgeçilmeli, etkin ve çabuk denetime geçilmelidir. Belgelendirme sistemi yeniden ele alınmalı, bürokrasi minimuma indirilerek işverenlerin tek bir fona ödeme yapmaları sağlanmalıdır.'' 
     
</TEXT>
</DOC>
