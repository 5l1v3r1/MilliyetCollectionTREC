<DOC>
<DOCNO> 163269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/spor/spo05.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
UNVANI KORURUZ 
</HEADLINE>
<TEXT>

A Milli Takım kafilesi, Konfederasyon Kupası maçları için kampa girdi. Ay-Yıldızlılar, turnuvanın önemine dikkat çekti, "Dünya üçüncüsü gibi mücadele edeceğiz" sözü verdi 
     Kaybetmek yakışmaz 
     FRANSA'DA organize edilecek olan FIFA Konfederasyon Kupası'na katılacak A Milli Takım kafilesi kamp çalışmalarına başladı. Turnuvanın prestij açısından önemli olduğunu söyleyen Ay - Yıldızlılar, Türkiye'ye başarı sözü verdi. Milliler, "Turnuvanın ciddiyetini biliyoruz. Dünya üçüncüsü olmuş bir takım her şartta kazanmak zorunda. Havamızı koruyacağız" dediler. 
     
     Diploma töreni 
     TÜRKİYE'YE Dünya Kupası'nda üçüncülük onuru yaşatan kadroda yer alan oyunculara dün Polat Otel'de düzenenlenen gecede A lisansı antrenör diploması dağıtıldı. Gecede Şenol Güneş ve Can Çobanoğlu'nun yanısıra federasyona 10 ve 20 yıl emeği geçenlere de plaketler verildi. Bu arada transferi ile ilgili soruları yanıtlayan Yıldıray, "Fenerbahçe'ye hayır demedim. Gelen bütün teklifleri değerlendiriyorum" dedi. 
     
Fransa'ya uçuyorlar      A Milli Takımımız, Konfederasyon Kupası maçları için bugün saat 11.00'de özel bir uçakla Fransa'nın Lyon kentine gidecek. Ay - Yıldızlı ekibimiz dev organizasyondaki ilk maçını 19 Haziran'da St.Etienne'de Amerika ile oynayacak. 21 Haziran'da Paris'te Kamerun karşısına çıkacak olan milliler, grubun son maçında 23 Haziran'da St.Etienne'de Brezilya ile kapışacak. 
     FUTBOL Federasyonu resmi internet sitesinden yapılan açıklamada Türkiye'nin maçlarına yoğun ilginin olduğunu bildirdi. Özellikle Türkiye - Brezilya karşılaşmasını izlemek isteyenlerin başvurularının çoğaldığı açıklandı. Biletler İstanbul 4. Levent ve Almanya'daki Federasyon merkezinin yanı sıra Fransa'da yer alan Pacha Tur'un ofisinde satılıyor. 
     

</TEXT>
</DOC>
