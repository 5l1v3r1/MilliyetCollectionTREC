<DOC>
<DOCNO> 188055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/guncel/gun02.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'te iki türbanlı liseden atıldı 
</HEADLINE>
<TEXT>

   Disiplin kurulu kararında, 'Okula dini simgelerle gelinmemesini isteyen genelge ihlal edildi' denildi 
   
   Fransa'nın başkenti Paris'te, liseye türbanla gelen iki kız öğrenci, disiplin kurulunun kararıyla okuldan atıldı. 
   Aubervilliers banliyösündeki okulun disiplin kurulu, Kuzey Afrika kökenli 16 ve 18 yaşlarındaki bu iki öğrencinin, "türban takarak, okula dini simge ve objelerle gelinmemesini isteyen genelgeyi ihlal ettikleri" görüşüne vardı. 
   Söz konusu öğrenciler, 24 Eylül'de, geçici olarak okuldan uzaklaştırılmışlardı. 
   Fransa'da faaliyet gösteren Irkçılıkla Mücadele Derneği MRAP ve İnsan Hakları Federasyonu LDH , okul disiplin kurulunun bu kararını yaptığı açıklamalarla eleştirdi. 
   
   CHIRAC'A RAPOR VERİLECEK 
   Fransa Cumhurbaşkanı Jacques Chirac ve Başbakan Jean - Pierre Raffarin, daha önce yaptıkları açıklamalarda, türbanın okullarda yasaklanması yönünde bir yasanın hazırlanmasından önce, kamuoyunda geniş katılımlı bir tartışmadan yana olduklarını bildirmişlerdi. 
   Chirac tarafından kurulan laiklik komisyonu, siyasi partiler ile ilgili kurum ve kuruluşların temsilcileriyle görüşerek, türban yasağına ilişkin görüşleri dinliyor. Bağımsız uzmanlardan oluşan komisyon, yılbaşından önce hazırlayacağı raporu Chirac'a sunacak. 
   
   
</TEXT>
</DOC>
