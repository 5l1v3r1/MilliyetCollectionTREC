<DOC>
<DOCNO> 197326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/dunya/dun04.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   Temsilciler Meclisi oybirliğiyle kınadı    ABD Temsilciler Meclisi, İstanbul'da iki sinagog ve HSBC bankası ile İngiltere Konsolosluğu'na yönelik saldırıları kınayarak Türkiye'ye, terörizme karşı "dayanışma" mesajı veren bir karar tasarısını oybirliğiyle kabul etti. Tasarıda, saldırılarda öldürülenlerin ailelerine başsağlığı ve yaralananlara geçmiş olsun dilekleri ifade edilirken, Türkiye ile ABD'nin, terörizme karşı savaşta dayanışma kararlılığı içinde bulunduğu vurgulandı. 
   
   Şaron Terörle savaşta ortağız    SALDIRILARDA ölen vatandaşların cenaze töreni öncesinde Başbakan Recep Tayyip Erdoğan'ı arayan İsrail Başbakanı Ariel Şaron, "Cenaze törenlerinde ne hissedeceğinizi biliyorum. Teröre karşı ortak savaş yürütmeliyiz" dedi. Şaron, İstanbul'da meydana gelen bombalı eylemler nedeniyle İsrail halkı adına başsağlığı dileklerinde bulunarak, İsrail halkının, Türk halkının ve devletinin yanında olduğunu dile getirdi. 
   
   Arafat'tan Sezer ve Blair'e taziye    FİLİSTİN lideri Yaser Arafat, İstanbul'da düzenlenen bombalı saldırıları kınadı. 
   Arafat, Cumhurbaşkanı Ahmet Necdet Sezer'e gönderdiği mesajda, Filistin halkının, "Türkiye'yi istikrarsızlaştırmaya yönelik bu korkakça girişimlerle karşı karşıya kalan Türk halkıyla dayanışma içinde olduğunu" belirtirken, İngiltere Başbakanı Tony Blair'e de, "Filistin halkı ve bizzat ben, bu iğrenç suçları kınıyoruz" mesajını iletti. 
   
   Ermeni Bakan'dan destek telefonu    Ermenİstan Dışişleri Bakanı Vartan Oskanyan, İstanbul'daki bombalı saldırıları kınadı. Dışişleri Bakanı ve Başbakan Yardımcısı Abdullah Gül'ü arayan Ermenistan Dışişleri Bakanı Vartan Oskanyan, İstanbul'daki saldırıları şiddetle kınadıklarını bildirdi. Görüşmede, Erivan'da saldırılara ilişkin yapılan açıklamaya da atıfta bulunan Ermenistan Dışişleri Bakanı Oskanyan, terörizmle mücadele konusunda Türkiye'ye destek vermeye hazır olduklarını da Türk muadiline ifade etti. 
   
   
</TEXT>
</DOC>
