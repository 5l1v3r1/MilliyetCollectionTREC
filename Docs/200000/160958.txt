<DOC>
<DOCNO> 160958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sondun11.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta savaş sonrası ilk internet kafe açıldı 
</HEADLINE>
<TEXT>

     Irak'ın başkenti Bağdat'ta, Saddam Hüseyin rejiminin yıkılması ve savaşın sona ermesinin ardından ilk internet kafe açıldı. Bağdat'ın restoranları ve kafeleriyle ünlü Arap Caddesi'nde açılan ''Annadeem Cafe''yi, Iraklı Dr. Ahmed El Reşid, iki kardeşiyle birlikte işletiyor. 
     ''Directway'' isimli İngiliz internet servis sağlayıcısı üzerinden uydu aracılığıyla hizmet veren kafenin sahibi El Reşid, günde ortalama 30 kişiye 15 bilgisayarla hizmet verdiklerini söyledi. 
     Eski Devlet Başkanı Saddam Hüseyin'in Ocak ayında internet kafe açılmasına izin verdikten sonra, Bağdat'ta ilk internet kafeyi 15 Ocak'ta açtıklarını belirten El Reşid, savaşın başlamasına birkaç gün kala kafelerini kapattıklarını ve bilgisayarları sığınağa indirdiklerini anlattı. 
     İnternetin artık olağan ihtiyaç haline geldiğini belirten El Reşid, ''Bağdat'ta çok sayıda Iraklının, savaş döneminden beri bakamadıkları mesajlarını okuyabilmek için kafeye akın ettiğini'' söyledi. 
     Kafeyi savaş öncesi saat 23.00'e kadar açık tuttuklarını belirten El Reşid, ''Şimdi saat 18.00'de kafeyi kapatmak zorundayız. Çünkü geceleri yağmacılar ve hırsızlar başta olmak üzere çok sayıda tehlike var. Ayrıca kurduğumuz internet sitesi de Saddam Hüseyin döneminde bloke edilmişti. Şimdi sitemizi yeniden hizmete açmaya çalışıyoruz'' dedi. 
     
</TEXT>
</DOC>
