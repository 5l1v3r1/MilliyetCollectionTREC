<DOC>
<DOCNO> 158645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/yazar/civaoglu.html </URL>
<DATE> 2003/05/24/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Cumhuriyet'in manşeti 
</HEADLINE>
<TEXT>

     Bu uyarıyı, Genelkurmay Başkanı Orgeneral Özkök, Başbakan Erdoğan'a yapmış. 
     Ciddi ama henüz vahim olmayan bir uyarı... 
     İsmet İnönü'nün şu sözü siyasetçiler için asker dersidir 
     "Her gece, her mahfelde, her orduevi lokantasında, birkaç genç subay Türkiye'yi kurtarır. Bazıları ihtilal de konuşur." 
     İsmet Paşa asker ocağından gelmiştir. 
     Karargahın, kışlanın nabzını iyi bilirdi. 
     Mahfellerde, orduevi lokantalarındaki bu söyleşilerin ilacının, sağduyulu komutanlar olduğunun elbette bilincindeydi... Bu deneyim birikimini, sonraki kuşak komutanlara da yansıtmıştı. 
     
İhtilalcinin yanağını okşamak      İsmet İnönü'nün, asker üzerindeki ağırlığında bu özelliği etkiliydi. 
     Örneğin... 
     İsmet İnönü'nün başbakan olduğu 1960'lı ilk yıllarda, neredeyse sabah erken kalkan ihtilal yapacaktı. 
     Kara Harp Okulu Komutanı Albay Talat Aydemir'in ihtilal hazırlığı sır değildi. 
     Orduevinin karşısındaki bahçede Albay Aydemir adına biz genç gazetecilere çay - pasta sunulur "yakında bu servisi altın yaldız ay yıldızlı tabak ve fincanlarda yapacağız" denirdi. Yani Çankaya Köşkü'nün servis takımlarında... 
     O günlerden birinde, Paşa, ansızın Harp Okulu'na gitme kararı almıştı. 
     Çevresine "ihtilal yapacak komutanı bir de ben yerinde göreyim" demiş. 
     Protokol gereği, Başbakan geldiğinde, başta okul komutanı Aydemir olmak üzere Harp Okulu Komutanlığı'na bağlı tüm subaylar tek sırada olurlar. Çakı gibi dimdik, selam duruşundalar. 
     İsmet Paşa bu "tekmil" duruşundakilere asker ocağı ritüeline uygun olarak "merhaba arkadaşlar" diye seslenir. Ardından tek tek el sıkması beklenirken, Aydemir'le tokalaşırken, sol eliyle onun yanağını okşar. "Nasılsın bakayım" diye sorar. Sanki çocukla konuşur gibidir. Damadı usta gazeteci Metin Toker, "İşte o anda ihtilal girişimi çöktü" diye yazmıştı. 
     İsmet Paşa genç subaylar arasında Aydemir'in havasını boşaltmıştı. 
     Aydemir, İsmet Paşa kendi ayağıyla geldiğinde, ihtilal düğmesine o an bassaydı, işi bitirmişti... Oysa genç subayın gözünde, sadece yanağı okşanan ve "nasılsın bakayım" diye - neredeyse - çocuk muamelesi gören biriydi. 
     Büyüsünü yitirmişti. 
     Asıl büyüyen ise, ihtilalin karargahına kılı kıpırdamadan tek başına gelen, İstiklal Savaşı Komutanı İsmet İnönü idi. 
     Zaten Aydemir'in sonu hüsran oldu. 
     
İki örnek      Genç subay için Aydemir - arkasından gidilmeyecek - komutan örneğidir. 
     Genç subay için bir de - arkasında durulmayacak - olan komutan örneği vardır. 
     O da 27 Mayıs 1960 ihtilalinde DP hükümeti ile birlikte devrilen Genelkurmay Başkanı Orgeneral Rüştü Erdelhun'dur. 
     Altındaki komutanlardan kopmuş, genç subaylarla, karargahla ve kışlayla iletişimi zayıf, hükümetle fazlasıyla iç içe bir Genelkurmay Başkanı... Silahlı Kuvvetler - belki haksızlık ama - onu artık kendinden görmüyordu. 
     Sonraki yıllarda, bütün Genelkurmay başkanları makam odalarına ilk adımlarını "Hiçbir zaman bir Erdelhun olmayacağım" diyerek attılar. Orgeneral Özkök de... 
     Ancak... 
     Bu satırlar, bir ihtilal varsayımı ve Orgeneral Özkök'ün de devrilecek bir Genelkurmay Başkanı olmamak kaygısı olarak algılanmasın. 
     Tam tersine... 
     Aradan geçen yıllarda, Genelkurmay başkanları, Erdelhun olmamayı, asker kamuoyunun nabzını tutmak, kışla ve karargahla sağlıklı iletişimde bulunmak, TSK'yı derinliğine, beyin ve yürek titreşimleriyle temsil etmek, sivil siyasete bu mesajları verebilmek, demokrasi ve sağduyu ortak paydasında buluşmak boyutlarında algılıyor. 
     Yanıldıklarında tartışılır. 
     Ama yıpratmak, askerin sırtından politika yapmak, yaraları kaşır. 
     
     
     

</TEXT>
</DOC>
