<DOC>
<DOCNO> 184780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/soneko07.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB Kilci Rekabet Kurulu ile aramızda sorun yok 
</HEADLINE>
<TEXT>

     Özelleştirme İdaresi Başkanı Metin Kilci, Rekabet Kurulu ile ÖİB arasında, ''Tekel özelleştirilmesinde uyuşmazlık'' olduğu yönündeki haberlerin gerçekle ilgili olmadığını bildirdi. 
     Kilci, yaptığı yazılı açıklamada, Rekabet Kurulu ile Özelleştirme İdaresi arasında özelleştirme uygulamaları esnasında takip edilecek prosedürün, yönetmelikle belirlendiğini ifade etti. 
     Bu açıdan, Rekabet Kurulu ile Özelleştirme İdaresi'nin uygulamada birbirlerine ters düşmelerinin mümkün olmadığını belirten Kilci, şöyle devam etti 
     ''Diğer bütün özelleştirmelerde olduğu gibi, Tekel özelleştirmesinde de yürürlükteki mevzuatlar çerçevesinde Rekabet Kurulu ile gerekli girişimlerde bulunulmuş ve her iki kurumun mutabık kaldığı çerçevede çalışmalar yürütülmüştür. 
     Tekel özelleştirmesinde mevzuatın gerekli kıldığı durumlarda Rekabet Kurulu'nun görüşleri alınmış olup, bu çerçevede Türkiye'nin menfaatleri doğrultusunda süreç devam etmektedir. Bu şekilde de sonuçlandırılacaktır.'' Kilci, ÖİB ve Rekabet Kurulu arasında, resmi yazışmalar dışında istişarı görüşmelerin sağlıklı şekilde devam ettiğini de kaydetti. 
     
</TEXT>
</DOC>
