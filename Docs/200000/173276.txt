<DOC>
<DOCNO> 173276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/spor/spo03.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent sürprizi 
</HEADLINE>
<TEXT>

   Glasgow Rangers Menajeri Alex McLeish, Galatasaray kaptanıyla anlaştıklarını açıkladı. İskoç ekibinin sorumlusu, yıldız futbolcunun bu hafta imza atacağını belirtti 
      MEHMET ÇİFTÇİ 

   
   Maç başına 28 milyar 
   İSKOÇYA'DAN gelen sürpriz haber, Galatasaray'ın gündemine bomba gibi düştü. Glasgow Rangers Menajeri Alex McLeish, Sarı - Kırmızılılar'ın kaptanı Bülent Korkmaz'ın menajeriyle bir yıllık anlaşma sağladıklarını açıkladı. Bir haftadır İskoçya'da bulunan menajerlerle tüm şartlarda uzlaştıklarını belirten McLeish, Bülent'in maç başına 12 bin pound yaklaşık 28 milyar alacağını ve bu hafta imza atacağını iddia etti. 
   
   Bülent doğrulamadı 
   GLASGOW Rangers'ın birkaç yıldır savunmada problem yaşadığını vurgulayan Alex McLeish, "Bu sorunu Bülent ile halledeceğiz. Çünkü o, Avrupa'nın en tecrübeli ismi. Aynı zamanda Türk Milli Takımı'nın kaptanı. Onun tecrübelerinden yararlanacağız" ifadesini kullandı. İskoçya'dan gelen bu açıklamaya karşın, Galatasaray Kaptanı Bülent Korkmaz ise gelişmelerden haberi olmadığını belirtti. 
   
   Terim'in gazabı    Inter yenilgisinin hesabını soran Galatasaray Teknik Direktörü, orta sahada görev yapan oyuncularını azarladı 
   ERHAN TELLİ 

   Tatlı sert uyarı 
   FARKLI Inter yenilgisi, Galatasaray Teknik Direktörü Fatih Terim'i kızdırdı. Karşılaşmanın ardından otelde, takımla bir toplantı düzenleyen Sarı - Kırmızılı ekibin çalıştırıcısı, oyuncularına tatlı sert uyarılarda bulundu. Terim'in bu uyarısından, yeterince pres yapmayan genç futbolcular da nasibini aldı. Maçın video kasetini forvete izlettiren Fatih hoca, hataları ve yapılması gerekenleri birer birer sıraladı. 
   
   Forvete takviye 
   TERİM'İN orta alanda yer alan oyuncularına, "Ne ofansa, ne de defansa yardımcı oluyorsunuz. Üstelik pres yaptığınız da söylenemez. Ben böyle bir oyun anlayışı istemiyorum. Herkes kendine çeki düzen versin" dediği öğrenildi. Gol yollarındaki sıkıntıyı aşmak için Hakan ve Ümit Karan'ın yanı sıra Pinto ile Hasan'dan da ileri çıkmalarını isteyen Terim, bu şekilde sorunlara son vermeyi hedefliyor. 
   
   Bratu ısrarı    Terim, bu sezon Rapid dışında başka bir takımda Avrupa Kupası maçına çıkamayacak olan Rumen futbolcunun durumunu umursamıyor 
   
   'Ligde kullanacağım' 
   FATİH Terim, Şampiyonlar Ligi ön elemesinde Anderlecht'e karşı Rapid Bükreş formasını giyen Bratu'da ısrarını sürdürüyor. Bu sezon Avrupa Kupası'nda başka bir takımda yer alamayacak futbolcunun durumunun önemli olmadığını vurgulayan Galatasaray Teknik Direktörü, "Ben onu ligde kullanacağım. Bu nedenle Avrupa maçlarında yer alamayacak olması transferini etkilemez" dedi. 
   
   10 numara aranıyor 
   INTER maçının ardından takviyenin şart olduğunu vurgulayan Terim'in, orta sahayı yetersiz gördüğü ve arayışların hız kazandığı ifade edildi. Bu transferin, 7 Ağustos'ta verilecek UEFA listesine kadar gerçekleştirilmesine çalışıldığı bildirildi. Cim - Bom'un, kalan süre içinde oyun kurucu özelliğe sahip, atakları yönlendiren bir 10 numara transfer edeceği belirtildi. 
   
   Galatasaray Liverpool    AMSTERDAM Turnuvası'nda, Galatasaray, bugün İngiliz Liverpool ile TSİ 19.30'da karşı karşıya gelecek. Mücadeleyi, Kanal D naklen yayınlayacak. Amsterdam Arena Stadı'ndaki bu karşılaşmanın ardından, 21.45'te de Ajax - Inter oynayacak. 
   
   'En büyük örgüt'    Amsterdam Belediye Başkanı'nın verdiği öğle yemeğine katılan Galatasaray Başkanı Özhan Canaydın, dün akşam da Hollanda Galatasaraylılar Derneği'nin yemeğinde Sarı - Kırmızılılar ile buluştu. Canaydın, gurbetçiler aracılığıyla Avrupa'nın en büyük sivil toplum örgütünü oluşturduklarını belirtti. 
   
   Cim-Bom'da durmak yok    GALATASARAY, Inter ile Liverpool maçları arasındaki boşluğu çalışarak geçirdi. Sabah, sadece oynamayan isimler antrenmana çıkarken, akşam da tüm takım idman yaptı. Sakatlığı süren Volkan, arkadaşlarından ayrı düz koşu yaparken, diğerleri ise ayak tenisiyle başladıkları antrenmanı çift kaleyle sürdürdü. Taktik çalışması, basına ve taraftarlara kapatıldı. 
   
   'Frank de Boer'a zaman gerekiyor'    SAVUNMADA eleştirilen isimler arasında yer alan Frank de Boer'e hocası sahip çıktı. Pozisyonlarda ağır kaldığı dikkat çeken tecrübeli futbolcunun zamana ihtiyacı olduğunu vurgulayan Fatih Terim, "Aramıza hem geç katıldı, hem de sakatlığı var. Birkaç gündür takımla birlikte çalışmalara katıldığı da söylenemez. Lige kadar form tutacağına, büyük katkı sağlayacağına inanıyorum" dedi. 
   
   
</TEXT>
</DOC>
