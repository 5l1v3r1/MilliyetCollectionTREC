<DOC>
<DOCNO> 183932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sonspo06.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Hüseyin Beşok'u sağlık sorunları yüzünden askıya aldı.. 
</HEADLINE>
<TEXT>

     Türkiye Basketbol Ligi'nde yeni sezon öncesi kadrosunu güçlendirmek amacıyla transfer çalışmalarını sürdüren Beşiktaş, milli basketbolcu Hüseyin Beşok'un transferini sağlık durumu nedeniyle askıya aldı. 
     Beşiktaş Kulübü'nden yapılan açıklamada, Hüseyin ile 2 aydır görüşmelerin sürdüğü belirtilerek, ''Geçtiğimiz hafta Hüseyin ile protokol anlaşmasına varıldı. Ancak sporcunun hafta sonunda yaptığı idmanda kendini iyi hissetmemesi üzerine, yeniden yapılan tetkiklerde tedavisine bir süre daha devam etmesi gerekliliği ortaya çıktı. Bunun ardından taraflar söz konusu transferi durdurdu. Hüseyin Beşok tedavisine muhtemelen yurtdışında devam edecek'' denildi. 
     Açıklamada, Hüseyin Beşok'a sağlığıyla ilgili durumunu zamanında ve eksiksiz biçimde paylaşma duyarlılığını gösterdiği için teşekkür edildiği de bildirildi. 
     
</TEXT>
</DOC>
