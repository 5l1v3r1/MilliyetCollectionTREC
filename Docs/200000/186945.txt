<DOC>
<DOCNO> 186945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/yasam/yas06.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Soygunda ilginç ipuçları 
</HEADLINE>
<TEXT>

   Silahlar emniyet güçlerinin MP5'lerinden, plastik kelepçeler ise Çevik Kuvvet'in kullandığından... 
      ALİ ÖZKAYA İzmir DHA 
   
   İzmirli kuyumculara ait yaklaşık 2 trilyon liralık para ve altın bulunan kurye aracının İstanbul'da soyulmasıyla ilgili ilginç ipuçları ortaya çıktı. Polis, soygunda kullanılan silahların emniyet, ordu ve bazı özel güvenlik birimlerinin kullandığı MP5 makineli tabanca, plastik kelepçelerin de çevik kuvvetin toplumsal olaylarda kullandığı kelepçelerden olduğunu tespit etti. 
   İzmirli kuyumculara ait altın ile dövizleri taşıyan kurye aracı, cumartesi günü Pendik'te kendilerini mali polis olarak tanıtan dört kişi tarafından soyulmuştu. Gasp edilen altınların sadece İzmir içindeki nakiller için sigortalatıldığı öğrenildi. İl dışına gönderilen altınlar sigorta kapsamında değildi. İzmir Emniyet Müdürü Halil Tataş, İstanbul polisiyle ortak çalışma yürüttüklerini belirtti. 
   
   
</TEXT>
</DOC>
