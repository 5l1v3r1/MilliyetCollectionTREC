<DOC>
<DOCNO> 190050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/spor/spo04.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabrın sonu Petkoviç 
</HEADLINE>
<TEXT>

   Trabzonspor'un Avustralyalı kalecisi, altı hafta aradan sonra eldivenlerini geri aldı. Denizlispor önündeki muhteşem kurtarışlarıyla galibiyette başrolü oynadı 
      
   'Çok çalıştım' 
   LİGİN ikinci haftasındaki 2 - 1'lik Fenerbahçe yenilgisinin ardından önce kadro dışı bırakılan, ardından yedeğe çekilen Michael Petkoviç muhteşem bir dönüş yaptı. Avustralyalı kaleci 6 lig, 2 UEFA Kupası maçının ardından Denizlispor karşılaşmasında devraldığı kalede yaptığı mükemmel kurtarışlarıyla göz doldurdu. Petkoviç, "Yeniden eldivenlerime kavuşmak için uzun süre bekledim. Çok çalıştım, sonunda hedefime ulaştım" dedi. 
   
   Aybaba'dan destek 
   HASAN Sönmez'in de iyi bir kaleci olduğunu vurgulayan Petkoviç, "Zaman zaman hatalı çıkışlar yaptım. Ama kader anlarında başarılı olduğumu düşünüyorum. Kazandığımız ve gol yemediğimiz için çok mutluyum" ifadelerini kullandı. Teknik Direktör Samet Aybaba ise, Petkoviç'in başarılı bir kaleci olmasına rağmen zaman zaman basit hatalar yaptığını kaydederek, "Ondan her zaman bu şekilde oynamasını bekliyoruz" açıklamasını yaptı. 
   
   Birleşme ısrarı 
   BORDO - Mavili kulüpte kongreye beş gün kala adaylara birleşmeleri yolunda çağrılar devam ediyor. Genel Sekreter Yusuf Ziya Yılmaz, Ahmet Ağaoğlu ve Mehmet Öksüzoğlu'nun özveride bulunarak listelerini birleştirmelerinin camia için daha sağlıklı olacağını belirtip, "Bu şekilde beklenen bütünleşme sağlanabilir. Adaylar birleşmezse, sanırım delegeler kongrede bu birleşmeyi yapacaktır" dedi. 
   
   
   
   
</TEXT>
</DOC>
