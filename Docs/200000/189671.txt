<DOC>
<DOCNO> 189671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sondun14.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahibe Teresa'ya 400 bin kişilik görkemli ayin 
</HEADLINE>
<TEXT>

     Katoliklerin ''Teresa Ana''sı, vefatından 6 yıl sonra, Vatikan'da düzenlenen görkemli bir ayinle ''mübarek'' unvanını da elde etti. 
     ''Mübareklik'', Katolik Kilisesi'nde ''azizlik''ten bir önceki mertebeyi simgeliyor. Vatikan'ın bu türden manevi unvanlar vermesi, normalde uzun yıllar alıyor. Rahibe Teresa'ya, vefatından 6 yıl gibi rekor derecede kısa bir sürenin ardından ''mübareklik'' unvanının verilmiş olması dikkati çekiyor. Bunda, Papa II. Jean Paul'ün ısrarlarının da önemli bir rol oynadığı biliniyor. 
     
     AYİNE 400.000 KİŞİ KATILDI 

     Aziz Petrus Meydanı'nda bugün yaklaşık 400.000 kişinin katılımıyla düzenlenen özel ayinde, Teresa Ana'nın ''mübarek'' sıfatıyla anılabileceği, Papa II. Jean Paul tarafından ilan edildi. 
     Gelişme, özellikle Arnavutluk ve Hindistan'daki Katolikler tarafından sevinçle karşılandı. ''Şefkat Misyonerleri'' tarikatının kurucusunun bağlıları, Kalkütalı Teresa Ana'nın ileride ''azize'' ilan edileceği günlerin de geleceğine inanıyorlar. 
     1997'de vefat eden Kalkütalı Teresa'ya ''mübareklik'' unvanı vermek için Vatikan'da düzenlenen ayin sırasında, Aziz Petrus Meydanı Hint ezgili ilahilerle de yankılandı. ''Mübareklik'' ilanı, bizzat Papa II. Jean Paul tarafından okundu. Ancak metni güçlükle okuyan Papa'nın neler dediği net olarak anlaşılamadı. Papa, ayinle ilgili diğer metinlerin okunmasını yardımcılarına havale etti. 
     
     TERESA VE ŞEFKAT MİSYONERLERİ 

     Arnavut asıllı ve Üsküp doğumlu Teresa'nın asıl adı, Gonca Agnes Bojaxhiu. Arnavut kökenli genç kız, 1929'da 19 yaşındayken Teresa adını alarak rahibe olur. Hindistan'ın Kalküta şehrinde, hastalar ve yoksullar için yaptığı çalışmalarla ünlenmeye başlar. 
     ''Şefkat Misyonerleri'' adı altında kendi tarikatını kurma işini de, 1948 yılında Kalküta'da gerçekleştirir. Merkezi Hindistan'da olan tarikat, çok geçmeden diğer ülkelere de yayılacak kurucusu ise ''Kalkütalı Teresa Ana'' diye anılmaya başlayacaktır. 1979'da aldığı Nobel Barış Ödülü de, Kalkütalı Teresa'nın dünya çapında ün salmasında ciddi bir katkı sağlar. 1997'de vefat eden Kalkütalı Teresa, Papa II. Jean Paul'le sıkı bir dostluk içerisinde olmasıyla da tanınıyordu. 
     Teresa'nın kurduğu, ''Şefkat Misyonerleri'' adlı tarikat, günümüzde 123 ülkede faaliyet gösteriyor. Tarikatın bağlısı olan rahibe sayısı, 4000 civarında. 
     ''Şefkat Rahibeleri'', açtıkları aşevleri ve hastaneler sayesinde, Hıristiyanlığı yayma amacıyla yoksullara ve hastalara yönelik yardım faaliyetleriyle dikkati çekiyor. 
     
</TEXT>
</DOC>
