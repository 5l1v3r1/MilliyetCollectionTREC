<DOC>
<DOCNO> 168943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sondun09.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya - İtalya gerginliği bitmedi, bitmiyor... 
</HEADLINE>
<TEXT>

     İtalya Cumhurbaşkanı Carlo Azeglio Ciampi, istifa eden Ekonomi Bakanlığı Müsteşarı Stefano Stefani'nin Alman turistlere hakaret etmesi ile ortaya çıkan krizin bir ön önce sona erdirilmesi çağrısında bulundu. 
     Ciampi, Almanya'da pazar günleri yayınlanan haftalık Bild am Sonntag gazetesine yaptığı açıklamada, ''Alman-İtalyan ilişkilerini zedeleyen bu acı polemiğin gelecekteki işbirliğimize gölge düşürmesine izin vermemeliyiz. Her iki ülke de, bir an önce yeniden aklıselim ve sakin davranmalı'' şeklinde konuştu. 
     Almanya ve İtalya arasındaki dostluğun önemine işaret eden Ciampi, ''Almanya ve İtalya arasındaki dostluğa ve her iki ülkeyi birleştiren hedeflere inanıyorum. Tabii ki Alman turistleri ülkemizde görmekten her zaman mutluluk duyarız'' dedi. 
     Almanya'nın eski Başbakanı Helmut Kohl ise Focus dergisine yaptığı açıklamada, Başbakan Gerhard Schröder'in İtalya tatilini iptal etmesinin ''abartılı bir tepki'' olduğunu belirtti. 
     Kohl, ''Gerçi Stefani saçma laflar eden biri, ancak bu tür sözlere böyle abartılı tepki vermeye gerek yok. Almanya ve İtalya arasında mevcut olan iyi ilişkilerin çok daha büyük ağırlığı var'' diye konuştu. 
     İstifa eden Stefani, İtalya Kuzey Ligi Partisi'ne yakınlığıyla bilinen ''Pedania'' gazetesine yaptığı açıklamada, Alman turistlerin ''sarhoş, kibirli, pervasız hareketler ve insanları rahatsız eden gürültüleri ile İtalya sahillerini doldurduklarını'' söylemiş ve iki ülke arasında krize yol açmıştı. 
     
</TEXT>
</DOC>
