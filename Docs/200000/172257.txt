<DOC>
<DOCNO> 172257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/spor/spo04.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer kefil oldu 
</HEADLINE>
<TEXT>

   Trabzonspor Başkanı, takımın dengesini bozacağı tartışmaları yapılan Ganalı Augustine'nin formasının hakkını kesinlikle vereceğini savundu 
      
   'Ona inanıyoruz' 
   AUGUSTİNE'NİN transferi için kesenin ağzının açılması konusunda tartışmalara Başkan Özkan Sümer son noktayı koydu. Sümer, düşük maliyetli transfer ilkelerine aykırı bir politika izlediklerini kabul ederek, "Çünkü onu tanıyor ve inanıyoruz. Tanımadığımız bir golcüyü ucuza getirip sıkıntı yaşamaktansa bu yolu tercih etmeyi uygun bulduk" açıklamasını yaptı. 
   İmzaya bekleniyor 
   GANALI golcünün alınması için her türlü fedakarlığa hazır olduklarını vurgulayan Trabzonspor Başkanı, "Yoksa bu kadar külfete girmezdik. Risk almak istemediğimiz için birçok isim arasından tercihimizi Augustine'den yana kullandık. Kalitesi ortada. Formasının hakkını verecektir" dedi. Ülkesinde bulunan Augustine'nin en geç çarşamba imza atması bekleniyor. 
   
   Tümer iddiası 
   TRABZONSPOR'UN Beşiktaş'lı Tümer'i transfer gündemine aldığı ileri sürüldü. Bir süredir sol kanat için arayışlarını sürdüren Bordo - Mavililer'in Lucescu'nun, "Sergen ile Tümer birlikte oynamaz" sözleri sonrası Beşiktaş'la yollarını ayırma noktasına gelen yıldız oyuncuya teklif götüreceği belirtildi. Samet Aybaba'nın da tecrübeli futbolcuyu kadroda görmek istediği öğrenildi. 
   
   Mesaiye devam 
   Bordo - Mavili takım, lig hazırlıklarına bu sabah yaptığı kuvvet, dayanıklılık ve kondisyon çalışmasıyla devam etti. Çalışmaya Konyaspor - İstanbul maçını izlemeye giden Teknik Direktör Aybaba katılmadı. Yeni evlenen Gökdeniz ile fizik tedavi gören Fatih de idmanda yer almadı. 
   
   
</TEXT>
</DOC>
