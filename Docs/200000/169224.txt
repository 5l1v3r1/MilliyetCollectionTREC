<DOC>
<DOCNO> 169224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/spor/aspo.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖZLER OVERMARS'TA 
</HEADLINE>
<TEXT>

Galatasaray, De Boer'i devreye sokarak, Barcelonalı yıldızın transferini yeniden ısıtmaya başladı. Menajer Rob Jansen de, bu gelişmeyi doğruladı, "Pazarlıklar başlayabilir" dedi 
     ERHAN TELLİ 

     Yönetimin sinyali 
     SARI - Kırmızılı takım, Frank De Boer'in transferi ile rahat bir nefes alırken, rotayı yeniden, bu oyuncunun yakın arkadaşı Barcelonalı Marc Overmars'a çevirdi. Yönetimin, kadroda 8 yabancı oyuncu sınırına ulaşılmasına rağmen, "Henüz transeri bitirmedik" açıklaması, Overmars sinyali olarak değerlendirilirken, Hollandalı yıldızın menajeri Rob Jansen, MİLLİYET'e, "Evet, Galatasaray, Overmars ile de yakından ilgileniyor. Pazarlıklara her an başlayabiliriz" ifadesini kullandı. 
     
     Tek sorun Barça 
     OVERMARS ile telefon görüşmesi yapan, Cim - Bom yönetiminin "Gelirim" yanıtını almasından sonra, yeni transfer De Boer'i de devreye soktuğu öğrenildi. De Boer'in, yakın arkadaşıyla yaptığı görüşmede, olumlu görüş bildirmesi üzerine Overmars cephesinde sorun kalmadığı ifade edildi. Galatasaray'ın, sözleşmesi süren ve yüksek bonservis ücreti isteyen Barcelona ile pazarlık yapma aşamasına geldiği belirtildi. Overmars transferi gerçekleşirse, bir yabancı yurt içinden başka takıma kiralanacak. 
     
Transfer durmayacakİhtiyaca göre hareket ettiklerini söyleyen Terim, "Makul ölçülerde planladığımız şekilde futbolcu almayı sürdüreceğiz" diye konuştu 
     Mutluluğu katlandı 
     SEEFELD kampından memnun görünen Galatasaray Teknik Direktörü Fatih Terim'in, Frank de Boer'in de takıma katılmasıyla mutluluğu daha da arttı. Kariyeri tartışılmayacak bir futbolcu transfer ettiklerini vurgulayan Sarı - Kırmızılı ekibin çalıştırıcısı, "Önemli faydaları olacak, önemli işler yapacaktır. Gerek futbolculuk, gerekse kişilik olarak iyi bir oyuncu" ifadesini kullandı. 
     
     'Yeniler de gelebilir' 
     YENİ isimlerin de Galatasaray'a katılabileceğini vurgulayan Terim, "Planladığımız gibi yolumuza devam ediyor, transfer yapıyoruz. Transferin bitiş saatine kadar da transfer durmayacak. Makul ölçülerde, ihtiyacımıza göre futbolcu almayı sürdüreceğiz" dedi. Kampın da üst seviyede geçtiğini belirten Terim, psikolojik ve uyum açısından iyi bir dönem geçirdiklerini söyledi. 
     
Mangal sefası      STRES atıp, takım içinde kaynaşmayı sağlamak için dün mangal partisi yapan Galatasaraylı futbolcular idmana kadar keyif çattı. Oyuncular kendi aralarında, Başkan Özhan Canaydın, Futbol Şube Sorumlusu Özer Saraçoğlu, Teknik Direktör Fatih Terim ile Futbol AŞ Genel Müdürü Ahmet Demet de birarada uzun süren bir sohbet yaptı. 
     
Filede Hakan Şükür şov      Galatasaraylı futbolculardan bazıları mangal partisi öncesinde plaj voleybolu oynadı. Sarı - Kırmızılılar'da Hakan Şükür, filede adeta şov yaparken, Hasan Şaş, Sedat, Hakan Şükür ve Mehmet'ten oluşan takım, Hakan Ünsal, Arif, Volkan Glatt ve fizyoterapist İlhan Er'den oluşan rakibini mağlup etmeyi başardı. 
     

</TEXT>
</DOC>
