<DOC>
<DOCNO> 197677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/dunya/adun.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Somali'den farksız 
</HEADLINE>
<TEXT>

   Musul'da, Amerikan askerlerinin 1993'te Somali'de karşılaştıkları vahşetin bir benzeri yaşandı. Iraklı gençler, vurdukları iki askerin bedenlerini parçaladı 
      DIŞ HABERLER SERVİSİ 

   
   Yakın zamana kadar Amerikan askerleri için güvenli bölge olarak bilinen Kuzey Irak'ın Musul kentinde önceki gün 2 Amerikan askerinin 20 yaşından küçük Iraklı gençler tarafından öldürülmesi, ABD'nin 1993'te insani yardım operasyonları sırasında Somali'de karşılaştığı vahşi saldırıları anımsattı. 
   Somali'de 11 yıl önce meydana gelen olayda, düşürülen bir Kara Şahin'deki ABD askerleri, çeteler tarafından feci şekilde öldürülmüş, parçalanan cesetler sokaklarda sürüklenmişti. 
   
   TV ekranlarından dünya kamuoyuna yansıyan 
   bu vahşetin ardından ABD, operasyonu askıya alarak askerlerini geri çekmişti. 
   Görgü tanıklarının ifadelerine göre, önceki gün Musul'da Somali'dekinden daha vahşi sahneler yaşandı. Bir grup Iraklı genç, kent merkezinde 101. Hava İndirme Tümeni'nden 2 Amerikan askerinin aracına önce ateş açtı. Askerlerden biri çene altından girip kafasından çıkan kurşunla, öteki ise boğazından vurularak ağır yaralandı. Ardından kontrolden çıkan araç duvara çarptı. 
   
   Kafaları taşla ezildi 
   Tüyler ürperten sahneler ise bundan sonra yaşandı. Vurulan askerleri araçtan çıkarıp yere yatıran saldırganlar, kaldırım taşları ve beton parçalarıyla Amerikalı askerlerinin bedenlerine dakikalarca vurarak et yığını haline getirdi. Askerlerin özellikle kafaları ezildi. 
   Görgü tanıklarından Bahaa Jassim, bu sırada bazı gençlerin askeri araçtaki silahları, CD'leri aldığını, bazılarının ise askerlerin üzerlerindekileri çaldığını anlattı. 
   Yunus Mahmud adlı başka bir görgü tanığı da, saldırgan gençlerin eylemlerini yaklaşık bir saat sürdürdüklerini ve askerlerden birinin bacağının koparıldığını söyledi. 
   
   Üçgen genişliyor 
   Amerikalı yetkililer, Sünni üçgeni dışındaki bölgelerde de ABD askerlerine karşı saldırıların arttığına dikkat çekiyorlar. 
   Bu arada, ABD askerleri Musul'da dün de saldırılara hedef oldu. Bir Amerikan askeri konvoyuna düzenlenen saldırıda, 1 Amerikan askeri yaralandı, bir araç yandı. 
   Kerkük'te, Janbur bölgesinden Bayci rafinerisi ile Türkiye'ye petrol taşıyan boru hattına düzenlenen sabotaj sonucu büyük bir yangın çıktı. 
   
   
</TEXT>
</DOC>
