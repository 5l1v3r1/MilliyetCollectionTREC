<DOC>
<DOCNO> 182691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sonspo04.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den son 5 sezonun en iyi başlangıcı... 
</HEADLINE>
<TEXT>

     Birinci Süper Futbol Ligi'nde şampiyonluğu hedefleyen Fenerbahçe, lige son 5 sezonun en iyi başlangıcını yaptı. 
     Geçen sezonki başarısızlığın ardından teknik direktörlüğe Christoph Daum'u getiren ve yeni transferlerle lige başlayan Fenerbahçe, ilk 5 maçta 4 galibiyet, 1 yenilgi alarak, 12 puanla son 5 sezonun en iyi başlangıcını gerçekleştirdi. 
     2003-2004 sezonuna kendi sahasında İstanbulspor karşısında aldığı 3-0'lık şok yenilgiyle başlayan Fenerbahçe, bu maçtan sonra yaptığı 4 maçta 4 galibiyet elde etti. 
     Fenerbahçe'nin 5 maçlık seyir defteri şöyle 
     1. hafta Fenerbahçe-İstanbulspor..... 0-3. 
     2. hafta Trabzonspor-Fenerbahçe...... 0-1. 
     3. hafta Fenerbahçe-Elazığspor....... 7-1. 
     4. hafta Diyarbakırspor-Fenerbahçe... 1-2. 
     5. hafta Fenerbahçe-Gaziantepspor.... 3-1. 
     
     SON 5 SEZON 
     Fenerbahçe, 1998-99 sezonundan sonra bu sezona kadar ligin ilk 5 maçında 4 galibiyet elde edememişti. 
     Joachim Löw'ün çalıştırdığı sarı-lacivertliler, 1998-99 sezonunda 5 maçta 4 galibiyet, 1 beraberlikle 13 puan topladı. Bu dönemde ilk maçta Çanakkale Dardanelspor ile 0-0 berabere kalan Fenerbahçe, daha sonra sırasıyla Gençlerbirliği ve Adanaspor'u 3-0, Samsunspor'u 6-2 ve Karabükspor'u 4-1 yendi. 
     1999-2000 sezonda teknik direktörlüğe Rıdvan Dilmen'i getiren Fenerbahçe, ilk 5 maçta 3 galibiyet, 2 beraberlikle 11 puana ulaştı. İlk 5 haftada Vanspor'u 3-0 hükmen , Altay'ı 3-1 ve İstanbulspor'u 4-1 yenen sarı-lacivertliler, Kocaelispor ile 1-1, Gaziantepspor'la da 0-0 berabere kaldı. 
     Fenerbahçe, Mustafa Denizli ile şampiyonluğa ulaştığı 2000-2001 sezonunda ise ilk 5 maçta 3 galibiyet, 2 yenilgiyle 9 puan aldı. Kocaelispor'u 4-0, İstanbulspor'u 2-0 ve Siirt Jet-Pa Spor'u 4-2 yenen ''Sarı-kanaryalar'', deplasmanda Gençlerbirliği'ne 3-1 ve ezeli rakibi Beşiktaş'a da 3-0 hükmen mağlup oldu. 
     2001-2002 sezonuna da Mustafa Denizli ile başlayan Fenerbahçe, ilk 5 maçta 3 galibiyet, 1 beraberlik, 1 yenilgiyle 10 puan topladı. Bu dönemde Samsunspor'u 3-0, Ankaragücü'nü 4-1 ve Yimpaş Yozgatspor'u 1-0 yenen sarı-lacivertliler, İstanbulspor'a 1-0 yenilirken, Kocaelispor ile 3-3 berabere kaldı. 
     Sarı-lacivertliler, son 5 sezonda en kötü başlangıcı Werner Lorant döneminde geçen sezon yaşadı. İlk 5 maçta 2 galibiyet, 1 yenilgi, 2 beraberlikle 8 puan alan Fenerbahçe, Ankaragücü'nü 1-0, Denizlispor'u 3-2 yendi, Malatyaspor'a 2-0 yenildi ve Trabzonspor ile 0-0, Gaziantepspor'la da 3-3 berabere kaldı. 
     
</TEXT>
</DOC>
