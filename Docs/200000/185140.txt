<DOC>
<DOCNO> 185140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sonspo03.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Filenin Sultanları" mutluluktan uçuyor... 
</HEADLINE>
<TEXT>

     23. Avrupa Bayanlar Voleybol Şampiyonası'nda A Milli Takım, yarı finalde Hollanda'yı 3-0 yenerek tarihinde ilk kez finale yükselirken, salonda maç sonrası büyük bir coşku yaşandı. 
     Maçın bitmesiyle birlikte sevinç yumağı oluşturan milliler, bu sevinçlerini salonu dolduran 5 bin dolayında seyirciyle paylaşırken, maçı izleyen Devlet Bakanı ve Başbakan Yardımcısı Mehmet Ali Şahin ve Gençlik ve Spor Genel Müdürü Mehmet Atalay, Voleybol Federasyonu Başkanı Prof.Dr.Hüsnü Can ile birlikte sahaya inerek voleybolcuları ve teknik heyeti teker teker kutladılar. 
     Şampiyonanın şarkısını söyleyen Kenan Doğulu da bugün Atatürk Spor Sarayı'na gelerek millilere tribünlerden destek verdi. 
     Maçtan sonra düzenlenen basın toplantısında çok heyecanlı olduğu gözlenen A Milli Takım Antrenörü Reşat Yazıcıoğulları, ekibinin, bu başarısıyla Türk halkına inanılmaz duygular yaşattığını belirterek, şöyle konuştu 
     ''Hem salondaki, hem de TV'leri başındaki tüm Türk halkına çok teşekkür edriyorum. Ekibimiz gerçekten muhteşem, onları kutluyor ve alınlarından öpüyorum. Çünkü hepimize anlatılmaz duygular yaşattılar.'' Şampiyonanın sonuna doğru yaklaşılırken, aldıkları başarılı sonuçlar nedeniyle her geçen gün sorumlulukları paralelinde üzerlerindeki baskının da arttığına dikkati çeken Yazıcıoğulları, ''Buna karşın sporcularımız mücadelelerini bir an bile bırakmadılar ve bence görevlerini yaptılar. Şimdi biz, bu finale kalma başarısının tadını çıkaracağız ve inşallah şampiyon olacağız. Ancak Polonya, Hollanda'dan çok daha güçlü bir takım ve bu nedenle çok dikkatli olmak zorundayız'' diye konuştu. 
     Başarılı teknik adam, Hollandalı oyuncuların seyircinin baskısından çok etkilendiklerini ve bunun da işlerini bir hayli kolaylaştırdığını bildirdi. 
     Yazıcıoğulları, şampiyonadan 1 hafta önce ölen A Milli Takım Antrenörü Deniz Esinduy'u da anarak, ''Deniz ağabeyle dünkü konuşmamızda bize 'rahat olun' demişti. Onun aynadan bize bakışını hiç unutamıyorum. Onun anısına bize şampiyonluk yakışır'' dedi. 
     Final başarısında büyük pay sahibi olan kaptan Özlem Özçelik de, duygularını şöyle anlattı 
     ''Bu maç bizim için çok önemliydi. Hollanda'yı biz Antalya grubundan zaten sürekli izliyorduk. Bu oyunda maç disiplini sürekli bizim elimizdeydi. 3. sette yorgunluk belirtileri nedeniyle bir ara oyundan koptuk ancak bu anlarda devreye giren seyircinin büyük desteğiyle maçı 3-0'lık skorla koparmayı başardık. Seyirci, şampiyonanın başından beri sürekli bizimleydi. Onlara binlerce kere teşekkür ediyoruz. Onların dualarıyla biz buralara geldik.'' Özçelik, aslında finalde Almanya ile oynayıp, grup maçının rövanşını almak istediklerini, ama bunun gerçekleşmediğini ifade ederek, ''Tabii ki yine biz kendi oyunumuza bakacağız ve şampiyon olacağız. Artık finaldeki rakibimizin kim olduğu o kadar önemli değil. Biz, şampiyon olmak için kendimize güveniyoruz'' dedi. 
     Antrenör yardımcısı Ali Oktay ise, ''Bu maça çok iyi hazırlanmıştık. Ülkemizde final oynamak istiyorduk, bunu da gerçekleştirdik ve görevimizi yaptık. Artık finaldeyiz. Bu mutluluğu tarif etmek mümkün değil. Kendi oyunumuzu oynadığımız sürece de artık kimse bizim önümüzde duramaz'' diye konuştu. 
     Diğer oyuncular da büyük bir mutluluk yaşadıklarını ve Türk seyircisinin büyük desteğine final oynayarak karşılık verdiklerini, yarın da şampiyon olarak bunu Türk halkına armağan edeceklerini söylediler. 
     Tarihinde 6. kez katıldığı şampiyonada ilk kez finale yükselen milli takım, bu başarısıyla Japonya'da kasım ayında yapılacak Dünya Kupası'na da ilk kez katılma hakkını elde ederken, bundan sonraki Avrupa Şampiyonası'nda da elemelerde yer almadan doğrudan finallerde mücadele edecek. 
     
     BUGÜNKÜ RAKİP POLONYA 
     Türkiye'nin finaldeki rakibi Polonya, Avrupa Şampiyonası deneyimi Türkiye'ye göre daha fazla olan bir ekip konumunda. 
     Şampiyonluğu bulunmayan Polonya, 1950, 1951, 1963 ve 1967 yıllarında final oynadı ancak ikincilikle yetindi. Polonya'nın, 1955, 1958 ve 1971 yıllarında da üçüncülükleri bulunuyor. 
     
</TEXT>
</DOC>
