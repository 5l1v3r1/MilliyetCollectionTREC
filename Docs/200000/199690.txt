<DOC>
<DOCNO> 199690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/yazar/akyol.html </URL>
<DATE> 2003/12/04/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Terörün ideolojisi 
</HEADLINE>
<TEXT>

   
   İSTANBUL katliamlarını yapan teröristler kendilerini "Selefiyeci Müslümanlar" diye niteliyorlar. 
   Evlerde "ders halkaları" dedikleri toplantılarda, Selefiyeci ve Vahabi görüşlerin simgesi olan şu görüşleri belletiyorlar 
   Devletten maaş alan imamın arkasında namaz kılınmaz. Böylece kendilerinin dışında imam dini otorite kabul etmiyorlar, devleti meşru saymıyorlar, 'vatandaşlık' bağını da koparıyorlar. 
   Tanınmış din bilginlerine bağlılık, küfürdür Dinin geleneksel bilgeliğini ve ilmini temsil eden din büyüklerini reddediyorlar. Hiçbir kitapları yok, sadece Pakistan'da tutulmuş ufak notlar var. Hz. Muhammed'in hadislerini bile pek önemsemiyorlar. Böylece korkunç bir dar kafalılık oluşuyor. 
   Mezar ziyaretleri küfürdür Vahabilik ve Selefiliğin tipik göstergelerinden biridir bu. Vahabiler Mekke ve Medine'yi işgal ettiklerinde, Peygamber dışında, büyük halifeler dahil, bütün tarihi mezarları tahrip ve yok etmişlerdi. Bu şekilde, farkında olarak veya olmayarak 'zaman' kavramını da yok ediyorlar. 
   
   CAMİYE gidiyorlar ama cemaatle namaz kılmak için değil, gözüne kestirdiği dindar insanlarla irtibat kurmak için... 
   Şöyle diyorlarmış 
   - Sen çok iyi bir Müslümansın. Ama bazı günahların var. Bunlardan arınmak için bizim gibi 'Selefi Müslüman' olmalısın... 
   Ondan sonra geliyor, yukarıdaki örneklere kadar uzanan bir günahlar listesi... Ve normalin ötesinde, patolojik bir "günah saplantısı" yaratıyorlar. Çünkü bunlara göre, "iman ve amel bir bütündür, ibadeti, cihadı bırakan, imansız olur " 
   Halbuki bütün saygın din büyükleri, mesela İmamı Azam, iman ve ibadetin aynı şeyler olmadığını, cihada katılmamakla, ibadeti ihmal etmekle insanın imansız sayılamayacağını belirtmişlerdir. Din büyüklerinin 'cihad' tarifiyle teröristlerin cihad anlayışı taban tabana zıttır. 
   
   MEKANİZMAYA dikkat Kişileri, dinin zengin yorumlarından kopararak zihnen tecrit etmek ve 'örgüt'e bağımlı hale getirmektir. 
   Sosyal hayatta da aynı mekanizma işletiliyor Evlilikler grup içinde tutuluyor, sosyal etkinliklere, sanata, müziğe, ideoloji dışı dostluk ve arkadaşlıklara izin verilmiyor. 
   Hayatta hiçbir bağ bırakılmadığı için kolayca ölümü göze alıyorlar. 
   Komünist ve faşist terör hücrelerinde de gördüğümüz bir mekanizmadır bu 
   Selefi - Vahabi ideolojisinde, iki ayrı özellik daha var 
   Vatandaşlık, ülke gibi kavramlar da yok edildiği için, tam El Kaide'nin istediği tipten 'küresel terörist' ortaya çıkıyor, hedefleri belli bir ülke veya rejim değil, her yer, herkes 
   Bir siyasi programları olmadığı için, kamuoyunu kazanma, müttefikler edinme gibi 'hesapları' yok, o sebeple en barbar eylemleri yapıyorlar. 
   Mücadelede iki husus önemli 
   Bir, istihbarat... Bu yeni tür terör akımı ile mücadele etmek için özel bir istihbarat yapılanmasına ihtiyaç var. 
   İki, bunları dindar kitlelerden soyutlamak, bunun için 'İslami' nitelemesi yapmaktan sakınmak ve İslama göre sapık olduklarını iyi anlatmak gerekiyor, ki yeni militanlar devşiremesinler... 
   
      
   
   
</TEXT>
</DOC>
