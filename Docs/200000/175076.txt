<DOC>
<DOCNO> 175076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sonspo34.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe İbrahim Kutluay'ı kahretti 
</HEADLINE>
<TEXT>

     A Milli Basketbol Takımı'nın kaptanı İbrahim Kutluay, Fenerbahçe'nin yenilgisine üzüldüğünü söyledi. 
     Efes Pilsen İstanbul World Cup 2 ile ilgili düzenlenen basın toplantısına katılan ve toplantı sonrası basın mensuplarının Fenerbahçe'nin İstanbulspor karşısında aldığı yenilgiyle ilgili sorularını yanıtlayan İbrahim, ''Fenerbahçe'nin lige iyi bir başlangıç yapmasını umuyordum. Ama olmadı'' dedi. 
     İbrahim, taraftarı olduğu Fenerbahçe'nin ilk lig maçına gitmeyi çok istediğini, ancak bunun gerçekleşmediğini vurgulayarak, ''Takımımızdan iyi bir sonuç bekliyorduk. Ancak bunun tersine bir sonuçla karşı karşıya kaldık. Ancak lig yeni başladı. Bu kayıplar telafi edilebilir. Fenerbahçe iyi bir ekip. Ama yine de eksikleri var. Bunların tamamlanması lazım'' diye konuştu. 
     Ligin uzun bir maraton olduğunu kaydeden İbrahim, Fenerbahçe'nin de bunu telafi edebileceğini ve başarıya ulaşabileceğini sözlerine ekledi. 
     
</TEXT>
</DOC>
