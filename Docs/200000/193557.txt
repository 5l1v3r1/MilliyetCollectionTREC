<DOC>
<DOCNO> 193557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sonspo18.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen Beşiktaş'a hayat veriyor... 
</HEADLINE>
<TEXT>

     Avrupa Şampiyonlar Ligi'nde dünkü Sparta Prag maçında yaptığı mükemmel asistle Ronaldo'ya gol attıran ve takımının önemli bir galibiyet almasını sağlayan Sergen Yalçın, bu sezon hem Avrupa'nın en büyük kupasında, hem de Birinci Süper Lig'de takımını adeta sırtlıyor. 
     Şampiyonlar Ligi'nde bu sezon Beşiktaş'ın kaydettiği 4 golün 2'sini atan, 2'sinde ise asist yapan Sergen, alınan 6 puanda büyük pay sahibi oldu. 
     Beşiktaş'ın, İngiltere'nin Chelsea takımıyla yaptığı ve Şampiyonlar Ligi'nde tarihindeki ilk deplasman galibiyetini elde ettiği maçtaki 2 golü de kaydeden Sergen, Sparta Prag ile deplasmanda yapılan ve 2-1 siyah-beyazlıların yenilgisiyle sonuçlanan karşılaşmada takımına 1 penaltı kazandırdı. 
     Son olarak, dün yapılan ve Beşiktaş için büyük önem taşıyan Sparta Prag maçının 82. dakikasında Ronaldo'ya mükemmel bir asistle gol attıran yıldız futbolcu, böylece Beşiktaş'ın bu sezon Şampiyonlar Ligi'ndeki puanları ve gollerinde ''baş aktör'' olup, takımının iddiasını sürdürmesini sağladı. 
     
     1 MİLYON İSVİÇRE FRANGI KAZANDIRDI 

     Sergen, bu sezon Avrupa Şampiyonlar Ligi'nde attığı goller ve asistleriyle takımına 1 milyon İsviçre Frangı yaklaşık 1 trilyon 92 milyar lira kazandırdı. 
     Şampiyonlar Ligi'nde galibiyet başına 500 bin İsviçre Frangı verilirken, siyah-beyazlılar Chelsea ve Sparta Prag karşısında elde ettikleri galibiyetlerle UEFA'dan 1 milyon İsviçre Frangı almaya hak kazandı. 
     
     LİGDE SERGEN'SİZ MAÇLAR BERABERE 

     Bu sezon Birinci Süper Lig'de yaptığı 11 maçın 9'unu kazanan Beşiktaş, sadece Sergen'in yer almadığı 2 maçta berabere kalarak, puan kaybetti. 
     Sergen, ligin 6. haftasında 1-1 berabere sona eren İstanbulspor ve 11. haftada golsüz berabere biten Galatasaray maçlarında sakatlığı nedeniyle forma giyemedi. 
     
     LUCESCU DÖNEMİNDEKİ TEK YENİLGİ DE SERGEN'SİZ 

     Beşiktaş'ın, Teknik Direktör Mircea Lucescu yönetiminde Birinci Süper Lig'de son 2 sezonda yaptığı 45 maçta aldığı tek yenilgi de Sergen'siz geldi. 
     Siyah-beyazlılar, geçen sezon Sergen Yalçın'ın forma giyemediği Diyarbakırspor deplasmanında 1-0 kaybederken, bu aynı zamanda Lucescu'nun da Beşiktaş'taki ilk ve tek lig yenilgisi oldu. 
     
     ŞAMPİYONLUK GOLÜNÜ ATMIŞTI 

     Beşiktaş'ın geçen sezon şampiyonluğunu ilan ettiği Galatasaray maçındaki gol de Sergen'den geldi. 
     Ligin 33. haftasında attığı golle takımının 1-0 galip gelmesini sağlayan Sergen, siyah-beyazlıların şampiyonluğunu ilan etmesini de sağladı. 
     
     BEŞİKTAŞ'TA 215 MAÇTA 63 GOL 

     Sergen, Beşiktaş formasıyla bugüne dek toplam 215 resmi maça çıkarken, 63 gole imza attı. 
     Siyah-beyazlı formayla ligde de 172 kez forma giyen deneyimli futbolcu, 57 gol kaydederken, 27 Avrupa kupası maçında 4 kez rakip fileleri havalandırdı. 
     Bu arada Galatasaray, Fenerbahçe ve Trabzonspor'da da forma giyerek 4 büyük kulüpte oynayan tek futbolcu olan Sergen'in, Birinci Lig'de toplam 92 golü bulunuyor. 
     
</TEXT>
</DOC>
