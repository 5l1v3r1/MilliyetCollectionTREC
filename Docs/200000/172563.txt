<DOC>
<DOCNO> 172563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/soneko29.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayazıt 5 tane daha not artarsa yatırım yapılabilir 
</HEADLINE>
<TEXT>

     Dışbank Yönetim Kurulu ve İcra Başkanı Tayfun Bayazıt, kurla ilgili bir öngörülerinin olmadığını belirterek, ''Benim beklentim, kurla ilgili gelişmeleri cari açık dinamikleri belirleyecek'' dedi. 
     Bayazıt, Dışbank'ın 6 aylık bilanço sonuçları ve 200 milyon dolarlık sendikasyon kredisinin açıklandığı basın toplantısının ardından gazetecilerin sorularını yanıtladı. 
     Gündemdeki BDDK Yasası'na ilişkin Dışbank'ın görüşlerinin sorulması üzerine Bayazıt, bunun nihai taslak olmadığına işaret ederek, ''O taslağı iyice inceleyip daha sonra görüşümüzü belirtmek istiyoruz'' dedi. 
     Uluslararası norm ve standartlar ne ise Türkiye'de de onların olması gerektiğini hep söylediklerini kaydeden Bayazıt, sağlıklı, güçlü bir mali sektör, bu ülkenin ileride olası krizlerle karşılaşmaması için sağlıklı bir mali sektörün son derece önemli olduğunu vurguladı. 
     Tayfun Bayazıt, ''Bu çerçeveden bakınca mali sektörün şeffaf, etik, hesap verebilir bir yapı içinde olması son derece önemli. Biz de bu konuyu bu çerçeve içerisinde değerlendirip araştırmalar yaptıktan sonra dünyadaki uygulamalara da bakıp sizlere daha detaylı bilgi vereceğiz'' dedi. 
     
     İHRACATI FİNANSE ETMEK GEREK 
     Bayazıt, 200 milyon dolarlık sendikasyon kredisinin ihracatın finansmanı dışında iç piyasada kullanılması ihtimali bulunup bulunmadığı yönündeki bir soru üzerine, döviz borçlarının döviz aktiflerle eşleştirilmesi gerektiğine dikkati çekti. 
     Çok ciddi açık pozisyon risklerini sistem taşıdığında, çok sağlıklı neticelere ulaşılamayacağını dile getiren Bayazıt, ''Dalgalı kur rejiminde bunun daha büyük risklere açık olacağını düşünüyorum. Dolayısıyla bu risklere parayı verenler de bunun döviz girdileriyle tekrar geri dönmesi konusunda hassasiyetlerini dokümante ediyorlar. Bu, tanımı itibariyle döviz olduğu için döviz finansmanında kullandırılması şart'' dedi. 
     İhracat performansının 40 milyar doları aştığını, iç piyasadaki talebin o kadar faal olmayacağını ifade eden Bayazıt, ihracatta daha fazla artış sağlamak için ihracatı finanse etmek gerektiğini kaydetti. 
     
     5 TANE DAHA NOT ARTIŞINA İHTİYACIMIZ VAR 
     Standart and Poors'un not artışıyla ilgili olarak da Bayazıt şunları söyledi 
     ''Bu güzel, ama yatırım yapılabilir seviyesine ulaşmamız için 5 tane daha not artışına ihtiyacımız var. Daha, yatırım yapılabilir seviyeden son derece uzağız. Maalesef kriz bizi buralara kadar sürükledi. Krizden sonraki dalgalı performansımız da bizi halen olmamız gereken seviyeden uzak tutuyor. İlk adım olumlu.'' Şu anda bankacılık sektörünün kısa vadeli borçlanma olanakları bulunduğunu belirten Tayfun Bayazıt, ''Bu da bizim notumuzdan kaynaklanıyor. Tutarlı bir şekilde aynı performans devam ettirilir, faiz dışı fazla performansı tatmin edici düzeyde olursa, böyle not artışları olur. Bunun için de daha çok çalışmamız lazım'' dedi. 
     Bir gazetecinin ''Dışbank'ın faiz gelirlerinin düştüğünü söylediniz. Faizin seyrine nasıl bakıyorsunuz Bu bankaların gelişimini nasıl etkiler '' sorusu üzerine, nominal faizlerin düşmesiyle, nominal faiz gelirleri açısından bunun bankacılık performansına olumlu yansımayacağını ama Dışbank'ın perakende bankacılığın gelişimiyle, oradaki zararın bir kısmını ücret ve komisyonlardaki, faiz dışı gelirlerdeki artışla sağladığını, faiz dışı gelir-gider dengesinde olumlu gelişme bulunduğunu söyledi. 
     
     KURLA İLGİLİ GELİŞMELER... 
     Bayazıt, dolardaki birkaç gündür görülen artışa işaret edilerek, ''Sizce doların düşüş eğilimi bitti mi Yıl sonu dolar hedefiniz nedir '' şeklindeki bir başka soru üzerine de, şu anda dalgalı kur rejimi uygulandığını, ileriye yönelik cari işlemler dengesindeki dinamiklerin kurla ilgili beklentileri de şekillendireceğini söyledi. 
     Merkez Bankası'nda asıl amacın fiyat istikrarını sağlamak olduğunu, kurun seviyesinden daha ziyade, ileriye yönelik fiyat istikrarına etkisinin çok daha önemli hale geldiğini ifade eden Bayazıt, şunları belirtti 
     ''Gerek cari işlemler dengesinin gelişiminde, gerek ileriye yönelik enflasyon beklentilerinde kuru çok önemli ölçüde, şu andaki seviyesinin üstüne zıplatacak veya aşağıya düşürecek bir dinamiğin olduğunu biz düşünmüyoruz. Kurla ilgili öngörümüz, dalgalı kur rejiminde seviyeyle ilgili bir tahmin yapmak istemiyoruz. Bütçemize koymuş bulunduğumuz rakamlar var. O rakamlar da piyasadakilerin aksine rakamlar olursa, o rakamları revize ediyoruz. Kurla ilgili bir öngörümüz yok ama rejim içerisinde benim beklentim, kurla ilgili gelişmeleri cari açık dinamikleri belirleyecek. Biz bakacağız, her ay ne kadar döviz girdisi-çıktısı var, sokaktaki insan dövizden Türk lirasına dönmeye devam ediyor mu Kuru birisi saptamıyor. Kurun aşırı değerli, değersiz olduğu konusunda tahminde bulunmak güç. Bu, hangi noktayı referans aldığınıza bağlı.'' 
     
</TEXT>
</DOC>
