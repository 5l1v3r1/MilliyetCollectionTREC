<DOC>
<DOCNO> 189389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur37.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başkanı Yolsuzluklar vatandaşın canını yaktı 
</HEADLINE>
<TEXT>

     Yargıtay Başkanı Eraslan Özkaya, banka yolsuzluklarının pekçok vatandaşın canını yaktığını, toplumun etik değerlerini tahrip ettiğini söyledi. 
     Özkaya, Yargıtay Cumhuriyet Başsavcısı Nuri Ok'un da aralarında bulunduğu heyetle Kahramanmaraş Valisi İlhan Atış'ı makamında ziyaret etti. 
     Gazetecilerin sorularını yanıtlayan Özkaya, yıllardan bu yana Türkiye'nin gündeminde yer almasına karşılık yolsuzlukların önüne geçilemediğini belirtti. 
     Özkaya, yolsuzlukların gün geçtikçe daha büyük boyutlara ulaştığına dikkati çekerek, ''Son banka yolsuzlukları pekçok vatandaşımızın canını yaktı, toplumun etik değerlerini mahvetti. Bu durum hukuka ve devlete olan güven duygusunu da zedeliyor'' dedi. 
     Özkaya, yolsuzlukların önlenebilmesi için öncelikle nedenlerinin ortadan kaldırılmasının zorunlu olduğunu vurguladı. ''Bunun için yasal ve yapısal bir takım düzenlemeler yapılmalı, yargının önü açılmalı'' diyen Özkaya, ''Efendim yargı görevini yapmıyor'' biçimindeki ifadeleri abartılı bulduğunu ifade etti. 
     
     ''SUÇLUNUN SERBEST BIRAKILMASI OLANAKSIZ'' 
     Yargının, delili olan ya da deliline ulaşılması mümkün olan suçtan dolayı suçluyu serbest bırakmasının olanaksız olduğunu kaydeden Özkaya, yargının yapısının gereği bunun olamayacağını ifade etti. 
     ''Bir hata yapılsa da denetim mekanizması içerisindeki başka bir mekanizma, başka bir merci bu yanlışı düzeltir. Ancak, özellikle bu banka yolsuzlukları çok büyük boyutlarda devam ediyor. Bunlar, çok geniş ve uzun yıllar devam eden yolsuzluklar, bu yolsuzlukların açığa çıkarılması zaman alıyor. 
     Bu tür yolsuzlukları ortaya çıkarmak aynı zamanda konuya ilişkin bilgi ve ihtisası gerektiriyor. Yapısal ve yasal zemin hazırlanırsa, yargının önündeki engeller kaldırılırsa yolsuzluklarla mücadelede başarılı olunabilir.'' Özkaya, vatandaşın canı yandıktan sonra yolsuzluğu yapanların cezalandırılması yerine yolsuzlukların önlenmesi yolunun tercih edilmesi gerektiğine inandığını belirtti. Bunun için de şeffaf bir denetim mekanizması oluşturulması önerisinde bulunan Özkaya, açıklamasını şöyle tamamladı 
     ''Yolsuzlukları daha başta önleyecek yapısal reformlar yapmamız gerekir. Biz ne yapıyoruz Yolsuzluklar birikiyor, sonra bu yolsuzlukları yapanları bulma ve cezalandırma yolunu seçiyoruz.'' Başkanlığını Eraslan Özkaya'nın yaptığı yüksek yargı mensupları heyeti yarın da Kahramanmaraş'ta gezi ve incelemelerde bulunacak. 
     
</TEXT>
</DOC>
