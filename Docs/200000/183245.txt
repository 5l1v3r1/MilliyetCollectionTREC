<DOC>
<DOCNO> 183245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/ekonomi/aeko.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD kredisinde bir sürprize hazır olun' 
</HEADLINE>
<TEXT>

   8.5 milyar dolarlık kredi için ABD Kongresi'nin Başkan Bush'a kendi koşullarını koyma yetkisi verdiğini açıklayan Bakan Babacan, 'Dubai'de imza olmayabilir' dedi 
      AHMET ERHAN ÇELİK ANKARA 
   
   Devlet Bakanı Ali Babacan, 8.5 milyar dolarlık ABD kredisinin Dubai'deki IMF - Dünya Bankası yıllık toplantılarında imzalanamayabileceği mesajını verdi. 
   Babacan, Irak'a Türk askerinin gönderilmesiyle ilgili bugün yapılacak Milli Güvenlik Kurulu MGK toplantısı öncesinde Milliyet'e kritik değerlendirmelerde bulundu. "Amerikan hükümetiyle Dubai'de nihai anlaşma olacak mı " sorusuna Babacan, "Yeni koşulların gündeme gelebileceği" uyarısında bulunarak yanıt verdi 
   
   Öyle detaylar var ki... 
   "Bize bugüne kadar herhangi bir sorun yok dediler. Ama açıkçası Amerikan Kongresi'nin kararını okuduğunuz zaman tamam bu iş oldu bitti diyemiyoruz. Kongre, Başkan'a yetki veriyor. Başkan da bu krediyi kullandırırken kendi koşullarını koyabilir diye hüküm var. Kredinin her dilimi serbest bırakılırken koşullar yerine getirildi mi diye kontrol edecekler." 
   Babacan, kredide belirsiz olanın zamanlama olduğuna dikkat çekerken, sürprizlere hazır olunması gerektiğini ima etti. Anlaşma konusunda detay vermeyen Babacan, "8.5 milyar dolarlık kredi hassas bir konu. Anlaşmada öyle detaylar var ki istersek her gün gazetelere manşet oluruz. Ama sürece zarar verir. Ne zaman iş biter o zaman gerekli açıklamaları yaparız" diye konuştu. 
   Babacan, kredideki hassasiyeti, "Kredinin parasal değerinden öte iki ülke arasındaki ilişkilerin derecesinin belirlenmesinde somut gösterge" haline gelmesine bağladı. 
   ABD Hazinesi ile Türk Hazinesi arasındaki kredi anlaşmasının detaylarının belli olduğunu kaydeden Babacan, ödemesiz dönem, vade, faiz dilimleri miktarının kesinleştirildiğini ama aynı anda açıklama için Amerikalılarla birlikte davranılacağını söyledi. 
   
   'En son mevduat garantisi kalkacak'    Devlet Bakanı Ali Babacan, bankalar ve mudilerince merakla beklenen mevduat güvencesinin nasıl kaldırılacağı konusuna da açıklık getirdi. Bankalardaki devlet güvencesinin kademeli olarak kaldırılacağını belirten Babacan, şöyle konuştu 
   "Kademeden kast ettiğimiz öncelikle mevduat dışındaki garantilerin kaldırılmasıdır. Önce teknik analizler yapılacak. Sonra açıklama yapılacak. Mevduat garantisi söylenenin tam tersine en son kademede kalkacak. Çünkü orada halkın parası var. Belli bir limit olacak. Yani güvence sıfırlanmayacak." 
   Babacan, garantisi kaldırılacak banka yükümlülüklerinde sendikasyon yoluyla alınan krediler ve teminatlar gibi konuları öncelik verileceğini söyledi. "Kredi ve teminatlardaki güvencenin kaldırılacağı bir açıklamayla duyrulacak" diyen Babacan, gerekirse yasa, Bakanlar Kurulu kararı, tebliğ ve benzeri düzenlemeler de yapılacağını kaydetti. 
   
   
</TEXT>
</DOC>
