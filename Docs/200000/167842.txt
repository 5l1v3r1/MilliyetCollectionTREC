<DOC>
<DOCNO> 167842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sonspo06.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Hollanda'ya gitti... 
</HEADLINE>
<TEXT>

     Yeni sezon hazırlıklarını sürdüren Bursaspor, ikinci etap çalışmaları için Hollanda'ya gitti. 
     Atatürk Stadı önünde toplanan yeşil-beyazlılar, saat 07.30'da otobüsle İstanbul'a hareket etti. Bursaspor kafilesi, saat 12.30'da Atatürk Havaalanı'ndan THY'nin tarifeli uçağıyla Almanya'nın Düsseldorf kentine uçacak. Daha sonra otobüsle Düsseldorf'a 100 kilometre uzaklıkta bulunan Hollanda'nın Eindhoven şehri yakınlarındaki Mierlo'ya geçecek olan yeşil-beyazlılar, Carlton De Brug Hotel'de 15 gün kamp yapacak. 
     Yeşil-beyazlıların tecrübeli oyuncusu Ömer Kılıç, hareket öncesi yaptığı açıklamada, Hollanda'da iyi bir hazırlık kampı geçirip, yeni sezona iddialı giriş yapmak istediklerini söyledi. 
     Bursaspor'un, teknik direktör Gheorghe Hagi yönetiminde 15 gün sürecek Hollanda kampına, Vintila, Serdar, Tamer, Miu, Frasineanu, Ömer, Serkan, Orhan, Murat, Fatih, Erman, Sertan, Egemen, Emre, Ender, Metin, Zafer, Yakup, Mustafa Er'in yanı sıra Bursa Merinosspor'dan İbrahim, Kenan, Nedim, Mehmet Al ve Özgür de götürüldü. Ülkesinden henüz dönmeyen Brezilyalı Junior ile Rumen golcü Ganea'nın kampa Hollanda'da katılacakları bildirildi. 
     Milli Takım dönüşü teknik direktör Gheorghe Hagi'den izin alarak tatile çıkan Okan Yılmaz'ın ise 15 Temmuz tarihinde kafileye dahil olacağı kaydedildi. 
     Teknik asbaşkan Nurettin Karayaka ve dış ilişkiler sorumlusu Kemal Öz de kafile ile birlikte Hollanda'ya gittiler. 
     
</TEXT>
</DOC>
