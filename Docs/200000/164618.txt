<DOC>
<DOCNO> 164618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sontur07.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenci harçlarına zam geliyor 
</HEADLINE>
<TEXT>

     Yükseköğretim Kurulu YÖK , üniversite öğrencilerinin ödedikleri harçlara, 2003-2004 eğitim-öğretim yılı için en az yüzde 20 oranında zam yapılmasını önerdi. 
     YÖK, öğrenciler arasında ''harç'' olarak bilinen katkı paylarına zam yapılması konusunda, Milli Eğitim Bakanlığı'na sunulmak üzere çeşitli alternatiflerden oluşan bir rapor hazırladı. 
     Alternatifler, öğrencilerin üniversitelere ortalama maliyetleri ve bölümlere göre ödemeleri gereken katkı payları göz önünde bulundurularak hesaplandı. 
     Buna göre, ilk alternatifte mevcut öğrenci harçlarına bu yıl gerçekleşmesi hedeflenen yüzde 20 enflasyon oranında zam yapılması öngörüldü. Bu doğrultuda yapılan hesaplamalara göre, üniversitelerin lisans programlarında okuyan öğrencilerin ödemesi gereken harç miktarları, 42 milyon ile 372 milyon lira arasında değişecek. 
     
     KİM, NE KADAR ÖDEYECEK 
     En yüksek harçlar Devlet Konservatuvarı ile Tıp, Diş Hekimliği ve Eczacılık fakülteleri öğrencilerinden alınacak. Hesaplamalara göre, lisans öğrencilerinin ödeyeceği yaklaşık harç miktarları şöyle 
     Tıp Fakültesi ve Devlet Konservatuvarı öğrencileri 372 milyon lira, Diş Hekimliği ve Eczacılık Fakülteleri öğrencileri 312 milyon lira, Veterinerlik, Mühendislik, Mimarlık, İnşaat, Makina, Maden, Elektrik-Elektronik, Kimya Metalürji, Uçak ve Uzay Bilimleri, Ziraat ve Orman fakülteleri öğrencileri 246 milyon lira, Gemi İnşaatı, Deniz Bilimleri, Su Ürünleri, Denizcilik, Sanat ve Tasarım, Güzel Sanatlar, Hukuk, İktisat, İşletme, Siyasal Bilgiler, İktisadi ve İdari Bilimler fakülteleri öğrencileri 198 milyon lira, Eğitim Bilimleri, Fen-Edebiyat, DTCF, İlahiyat, Mesleki Eğitim, Edebiyat, Sağlık Eğitim ve İletişim fakülteleri öğrencileri 180 milyon lira. 
     Açıköğretim fakültesi öğrencilerinin halen ödediği 35 milyon lira ise 42 milyon liraya yükselecek. 
     
     İKİNCİ ÖĞRETİM 
     YÖK'ün teklifinin kabul edilmesi halinde, gelecek öğretim yılı için ikinci öğretime devam eden öğrencilerin ödeyeceği harçlar da 492 milyon lira ile 3 milyar 804 milyon lira arasında değişecek. 
     İkinci öğretimde en yüksek harcı Yabancı Diller Yüksekokulu öğrencileri ödeyecek. Bunu, 2 milyar 718 milyon lirayla Devlet Konservatuvarı ve Sivil Havacılık Yüksekokulu izleyecek. Veteriner Fakültesi, Tıbbi Biyolojik Bilimler Programı, Fizik Tedavi ve Rehabilitasyon Programı öğrencileri de 1 milyar 362 milyon lira ödeyecek. 
     Tapu Kadastro, Sağlık Hizmetleri, Sivil Havacılık, Turizm ve Otelcilik, Sosyal Bilimler ve Yerel Yönetimler yüksekokullarında okuyan ikinci öğretim öğrencilerinden ise 492 milyon lira harç alınacak. 
     
     ENFLASYON BEKLENTİSİNİN ÜZERİNDEKİ SEÇENEKLER 
     YÖK'ün hazırladığı diğer seçeneklerin arasında yüzde 25 ve yüzde 35 artış oranları da yer aldı. 
     Geçen yıl gerçekleşen enflasyon oranı ve devletin öğrenci başına ödediği cari ödenek baz alınarak hesaplanan alternatifte de fakültelere göre farklılaşan oranlarda artış önerildi. 
     YÖK'ün raporu, Milli Eğitim Bakanlığı'nın incelemenin ardından Bakanlar Kurulu'na sunulacak. Bakanlar Kurulu da YÖK'ün önerilerini gözönünde bulundurarak, harç miktarlarındaki artışı belirleyecek. 
     
</TEXT>
</DOC>
