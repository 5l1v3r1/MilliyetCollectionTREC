<DOC>
<DOCNO> 167111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sonspo07.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Sebatspor Muzaffer ile sözleşme imzaladı 
</HEADLINE>
<TEXT>

     Birinci Süper Futbol Ligi'nin yeni ekibi Akçaabat Sebatspor'da, transfer harekatı sürüyor. 
     Trabzonspor'dan Metin Aktaş, Selahattin, Macit, Burak, Mustafa Ramazan, Feridun, Gençlerbirliği'nden Korhan, İstanbul Büyükşehir Belediyesi'nden Metin Karaca ve Erzurumspor'dan Muhammed ile sözleşme imzalayan Akçaabat Sebatspor, bugün de kadrosuna Trabzonspor'un bir başka oyuncusu Muzaffer Bilazer'i dahil etti. 
     Akçaabat Sebatspor Kulübü Tesisleri'nde, kulüp başkan yardımcısı Baki Eyüboğlu'nun hazır bulunduğu imza töreninde, genç oyuncu kendisini 2 yıllığına kırmızı-beyazlı renklere bağlayan sözleşmeye imza attı. 
     Muzaffer, imza töreninde yaptığı açıklamada, Akçaabat Sebatspor ile transfer görüşmelerinin uzun sürdüğünü belirterek, ''Birçok kişiye danıştım. Sonuçta Akçaabat Sebatspor'da oynamanın mantıklı bir karar olacağını düşündüm ve yeni takımımla anlaştım'' dedi. 
     Akçaabat Sebatspor'da daha önce forma giydiğini ve futbol olarak bir sıçrama yakaladığını da ifade eden Muzaffer, ''Geçen sezon Trabzonspor'da beklemediğim bir sezon geçirdim. Burada eski günlerime dönmek istiyorum'' diye konuştu. 
     Akçaabat Sebatspor Kulübü Başkan Yardımcısı Baki Eyüpoğlu ise, Muzaffer ile anlaşmaktan dolayı mutluluk duyduklarını belirterek, ''Muzaffer'in özlediğimiz kalitesini bu sezon burada göstereceğine inanıyoruz. Kendisi daha önceki bir futbolcumuz. Ondan çok güzel şeyler bekliyoruz'' diye konuştu. 
     Muzaffer, daha önce sırasıyla Akçaabat Sebatspor, Gençlerbirliği, Erzurumspor, Denizlispor ve Trabzonspor formalarını giydi. 
     
     3 OYUNCU BEKLENİYOR 
     Akçaabat Sebatspor, prensipte anlaştığı 3 oyuncuyu daha ilçeye getirtiyor. 
     Dün Trabzonspor'dan Erman Özgür ve Belçika'nın RSC Anderlecht takımından gurbetçi oyuncu Yasin Karaca ile prensipte anlaşan Akçaabat Sebatspor, bugün Polonya'nın Zaglebie Lubin takımının savunma oyuncusu Zajac Marek ile anlaştı. 
     Marek'in bu akşam, Erman Özgür'ün yarın, Yasin Karaca'nın da cumartesi günü ilçeye geleceği bildirildi. 
     
</TEXT>
</DOC>
