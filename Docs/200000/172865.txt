<DOC>
<DOCNO> 172865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sontur30.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
F-16 pilotu teğmenler, harbe hazır... 
</HEADLINE>
<TEXT>

     Hava Kuvvetleri Komutanlığı'nın F-16 pilotlarından 34. dönem harbe hazırlık eğitimini tamamlayan 22 teğmen, törenle diplomalarını aldı. 
     Eğitimlerini tamamlayan teğmenler için, 4. Ana Jet Üs Komutanlığı'nda Akıncı mezuniyet töreni düzenlendi. 
     Törene, mezun olan teğmenlerin aileleri ve yakınları, eğitim veren hava kuvvetleri personeli ve diğer subaylar katıldı. 
     Saygı duruşunda bulunulması ve İstiklal Marşı'nın söylenmesinin ardından, Hava Kuvvetleri Komutanı Orgeneral Cumhur Asparuk'un mesajı okundu. 
     Harbe hazırlık eğitimini tamamlayan teğmenlerin göklerde kendilerine ayrılan yeri alma heyecanlarını tüm kalbi ile paylaştığını ifade eden Orgeneral Asparuk, hava kuvvetlerinin kalifiye pilotlarıyla ulaştığı seviyeyi daha da yukarıya çıkaracağına inancını belirtti. 
     Üst Komutanı Tuğgeneral Şirin Ünal da, 1987 yılından bugüne kadar toplam 679 F-16 pilotu yetiştirdiklerini belirterek, 22 pilotu daha kuvvet bünyesine katmanın mutluluğunu yaşadıklarını söyledi. 
     F-16 pilotu olmanın üstün bilgi, beceri ve görev anlayışı ile sağlıklı bir bünye gerektirdiğini ifade eden Tuğgeneral Ünal, bugün eğitimlerini tamamlayan teğmenlerin, gidecekleri filolarında aynı başarıyı göstereceklerini söyledi. 
     
     ''KAZALARDAN KORUNMAK İÇİN...'' 
     Genç pilotlardan, laik ve sosyal hukuk devleti Türkiye Cumhuriyeti'ne bağlı, Atatürk ilke ve inkılaplarının sıkı takipçileri olmalarını isteyen Tuğgeneral Ünal, son zamanlarda yaşanan kazaların insan kaynaklı olduğunu da belirterek, pilotların, uçaklarını iyi tanımaları ve yeteneklerini bilmelerinin önemine işaret etti. 
     Tuğgeneral Ünal, eğitim veren personel ve teğmenlerin ailelerine de teşekkür etti. 
     Mezun olan pilotlar adına konuşan Teğmen Özgür Ergün de, teknolojinin son ürünü F-16 uçaklarını kullanmada görevlerinin ciddiyetine sahip olacaklarını söyledi. 
     Konuşmaların ardından, eğitim programında birinci olan Hava Pilot Teğmen Coşkun Kürkçü ve ikinci olan Hava Pilot Teğmen Murat Özdoğan'ın diploma, şilt ve hediyeleri Birinci Taktik Hava Kuvveti Komutanı Korgeneral Faruk Cömert tarafından verildi. 
     Diğer teğmenler de diplomalarını törenle aldılar. 
     
     ''F-16, ÇAĞIN EN MODERN UÇAĞI'' 
     Dönem birincisi Teğmen Kürkçü'nün anı kütüğüne maket uçak çakmasının ardından konuşan Korgeneral Cömert, 4. Ana Jet Üst Komutanlığı'nın, dünya standartlarında harbe hazırlık eğitimi veren ve bu eğitimi başka ülkelere satan bir yapıda olduğunu belirtti. 
     Burada yetişen pilotların da dünyanın en iyi hava kuvveti olan Türk hava kuvvetlerinin filolarına katıldıklarını ifade eden Korgeneral Cömert, ülkenin bulunduğu coğrafi konumun da hava kuvvetlerinin en iyi olma zorunluluğunu artırdığını kaydetti. 
     Korgeneral Cömert, ''F-16 çağın en modern uçağı, Türk hava kuvvetleri de sınıfında bu işi en iyi yapan kuvvettir. Bize böyle bir uçağı kazandırdığı için ulusumuza şükranlarımızı sunuyorum'' dedi. 
     
</TEXT>
</DOC>
