<DOC>
<DOCNO> 161871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sontur10.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ardahan'da toplu mezar ortaya çıkarıldı... 
</HEADLINE>
<TEXT>

     Ardahan'da, toplu mezar olduğu tahmin edilen alanda, belediye işçileri tarafından yapılan kazıda iskelet parçalarına rastlandı. 
     Ardahan merkeze bağlı Halil Efendi Mahallesi'nde, 1915 yılında Ermeni çeteleri tarafından 300 Türk'ün bir camide yakılarak katledilmesi yönünde halkın yaygın inanışı ve daha önce görgü tanıklarının bu konudaki anlatımları üzerine Ardahan Valiliği ve Belediye Başkanlığı'nca söz konusu alanda kaza yapılmasına karar verildi. 
     Belediye Başkanlığı'nda görevli işçilerin yaptığı kazıda, iskelet parçalarına rastlandı. 
     Ardahan Valisi Mustafa Yiğit ve Belediye Başkanı Teoman Güngör'ün de izlediği kazı, daha sonra, söz konusu alana uzman kişilerin çağrılması amacıyla durduruldu. 
     Belediye başkanı Teoman Güngör, kazı yapılan alanda, söz konusu dönemde 300 Türk'ün, adı Yanık Camii olarak bilinen camide, yakılarak katledildikleri ve bu caminin ardından yakıldığı yönünde bilgilerinin olduğunu söyledi. 
     Güngör, toplu mezar çıkması halinde, alana Yanık Camii'nin camdan maketini yapıp çıkarılan iskeletleri teşhir edeceklerini bildirdi. 
     Vali Yiğit de, Atatürk Üniversitesi'nden uzman ekip çağırmayı planladıklarını açıkladı. 
     
</TEXT>
</DOC>
