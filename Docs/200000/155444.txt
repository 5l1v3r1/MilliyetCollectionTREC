<DOC>
<DOCNO> 155444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sontur18.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik "Tek tip kıyafet uygulaması sürecek" 
</HEADLINE>
<TEXT>

     Milli Eğitim Bakanı Hüseyin Çelik, yeni eğitim öğretim yılında da tek tip kıyafet uygulamasına devam edileceğini, ancak ders kitaplarının seçiminin okullara bırakılmayacağını bildirdi. 
     Bakan Çelik, Türkiye Bilişim Derneği ve Microsoft işbirliğiyle Anadolu'yu gezecek "Bilişim Kervanı"nın uğurlama töreninde, gazetecilerin soruları üzerine, okullardaki tek tip kıyafet uygulamasının yeni eğitim öğretim yılında da süreceğini söyledi. 
     Çelik, "Eski tarz devam edecek, ancak her okul belirli bir standart olmak üzere kendi kıyafetini tayin edebilir. Aynı tip, aynı desen, aynı renk bir kıyafet anlayışını şart koşmuyoruz ama her okulda mutlaka bir kıyafet standartı olmalıdır" dedi. 
     Bakan Çelik, ders kitaplarının yeni öğretim yılında ücretsiz dağıtılacağını ve bununla ilgili çalışmaların devam ettiğini açıklarken, "ama bu sene ders kitaplarının seçilmesini okullara bırakmayacağız, biz organize edip okullara göndereceğiz" diye konuştu. 
     
</TEXT>
</DOC>
