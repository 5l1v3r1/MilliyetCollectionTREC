<DOC>
<DOCNO> 197068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo16.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray kararlı Juventus maçı İstanbul'da oynanır 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, İstanbul'daki bombalı saldırılar nedeniyle UEFA tarafından 25 Kasım'dan 2 Aralık'a ertelenen Juventus ile oynayacakları Avrupa Şampiyonlar Ligi maçının İstanbul'da yapılacağına inandığını söyledi. 
     Ali Dürüst, İtalyanların maçın ertelenmesiyle yetinmeyip, karşılaşmanın Türkiye dışında oynanmasını istemesiyle ilgili AA muhabirine yaptığı açıklamada, ''Bu işler İtalyan ekibinin 'gelmiyorum'' demesiyle olmaz. Bu maç İstanbul'da oynanır diye tahmin ediyorum. Türkiye Futbol Federasyonu ve yerel yönetim güvence verir ve bu maç İstanbul'da oynanır. Devletimiz bu güvenceyi verir'' dedi. 
     Avrupa Şampiyonlar Ligi'nde bundan önce yine Juventus ile 1998'de aynı tür sıkıntı yaşamaları konusunda ''Tesadüf oldu'' açıklamasını yapan Dürüst, maçın oynanacağı yer konusundaki kararın prosedür gereği bir hafta içinde verilmesi gerektiğini de dile getirerek, ''Ancak bana göre karar 1-2 gün içinde verilmeli. Böylece takımlar ne yapacağını bilir'' diye konuştu. 
     Terör hareketlerinin her yerde meydana gelebileceğine dikkat çeken Dürüst, İstanbul gibi bütün metropollerin bundan nasibini aldığını vurguladı. Ali Dürüst, terörün yeri, dini ve vatanının bulunmadığını kaydederek, ''Bu olaylar oluyor ve hayat da devam ediyor. Olması çok kötü. İnşallah bir daha tekrar etmez. Ancak sadece İstanbul'da da böyle kötü şeyler yaşanmıyor'' dedi. 
     
</TEXT>
</DOC>
