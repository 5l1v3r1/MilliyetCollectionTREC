<DOC>
<DOCNO> 191135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/spor/spo01.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'den çifte itiraf 
</HEADLINE>
<TEXT>

   Beşiktaş'ın teknik patronu, Sparta Prag maçıyla ilgili kendisine yönelik eleştirilere hak verdi, sezon başında yabancı forvet transfer ettirmediği için de pişmanlığını dile getirdi 
      ORHAN YILDIRIM 

   
   Özeleştiri yaptı 
   ŞAMPİYONLAR Ligi'nde Çek ekibi Sparta Prag karşısında Ahmed Hassan'ı yedeğe çekerek, tek forvet olarak Ahmet Dursun'a şans vermesi, vatandaşı Pancu'dan da vazgeçmemesi nedeniyle eleştirilen Lucescu hata yaptığını açıkladı. Siyah - Beyazlı ekibin teknik direktörü, yöneticiler ve futbolcular ile yaptığı toplantıda, "Evet hata bende. İlk on bir seçimi ve değişiklikler konusunda yanılgıya düştüm" ifadesini kullandığı bildirildi. 
   
   Hayıflanma zamanı 
   LUCESCU'NUN, sezon başında yönetimin ısrarına rağmen forvet transferine karşı çıktığı için de pişmanlık duyduğu öğrenildi. İlhan Mansız'ın iyileşmesini bekleyen Rumen hoca, takım içindeki dengeleri düşünerek, takviye yapılmamasını istemişti. Chelsea galibiyetiyle artan gruptan çıkma umutlarının Sparta Prag önünde sekteye uğraması yönetimi de telaşlandırdı. Bazı yöneticilerin, Lucescu'dan ayrıntılı rapor alınmasını istediği vurgulandı. 
   
   İlginç mesaj 
   SİNAN Engin, başarısız olmaları için fırsat gözlendiğini ima ederek, "Beşiktaş'ın başarısızlığından medet umanlar alınan bu yenilgi ile yine ortaya çıktılar. Ama meydan boş değil" ifadelerini kullandı. Prag'a kendi hatalarıyla teslim olduklarını vurgulayan Engin, şöyle devam etti "Bu kadro zaten ligde şampiyon olur. Hedefimiz Avrupa. Burada başarısız olursak, ki aklımızdan bile geçmiyor, suçu başka yerde arayacağız." 
   
   Pancu'ya makas    Hassan'a forma 
   GEÇEN yılki formunu bir türlü yakalayamayan Daniel Pancu'ya kulübe yolu gözüktü. Rumen futbolcunun Gaziantep karşısında yedeğe çekilerek, yerine Ahmed Hassan'a forma verileceği öğrenildi. Prag'da penaltıyı gole çeviren Pancu, "Lucescu'nun kuralı vardır, penaltı yaptıran kullanamaz. O an topun çevresinde Spartalı oyuncular vardı. Maçın stresi nedeniyle çekinmiş olabilirler. Ancak golün sevincini yaşayamadım" dedi. 
   
   Dursun'a ceza 
   GRUPTAKİ şanslarının zora girdiğini vurgulayan genç oyuncu, "Özellikle İtalya'dan galibiyetle dönmeliyiz. Gruptan çıkmamız Lazio'ya bağlı olabilir. Sparta'ya da rövanşta mutlaka dersini vereceğiz" diye konuştu. Öte yandan kaçırdığı goller nedeniyle tepki çeken Ahmet Dursun'un yarın yedek soyunacağı öğrenildi. Siyah - Beyazlı takım, Gaziantepsopr maçının hazırlıklarını dün yaptığı tek idmanla sürdürdü. 
   
   Kaptanlar dümende    Tayfur ve Sergen, takım arkadaşlarıyla özel görüşme yaparak, takımdaki son haftalardaki düşüşe çare bulmaya çalışıyorlar 
   'Bize yakışmıyor' 
   DİYARBAKIRSPOR karşısında ortaya konulan kötü futbol, Şampiyonlar Ligi'nde de kaçan puanlar Beşiktaş'ta alarm verilmesine yol açtı. Takım kaptanları Tayfur ve Sergen bu kritik sürecin en az hasarla atlatılması için harekete geçti. Arkadaşlarıyla özel görüşmeler yapan iki oyuncunun, "Bu durum bize yakışmıyor" dediği ifade edildi. 
   
   'Kapris yapmayın' 
   YAPILAN hataları takım olarak üstlenmeleri gerektiğinin altını çizen Tayfur, "Maç sırasında birbirimizle değil, rakiplerle mücadele edelim" uyarısında bulundu. Sergen de, "Takımda bir düşüş var. Kimse kapris yapmasın. Zaten herkes üstümüze gelmek için fırsat kolluyor. Bu takımı bu duruma biz düşürdük yine biz kurtaracağız" dedi. 
   
   12 yıllık özlem    BEŞİKTAŞ, ligde Gaziantep'i 12 yıldır deplasmanda yenemiyor. Son galibiyetini 1991-92 sezonunda 2-1 ile alan Beşiktaş, daha sonra yaptığı 11 maçta dört yenilgi, 7 beraberlik aldı. Lucescu, Beşiktaş'taki görev süresi içinde sadece Gaziantep'e üstünlük sağlayamadı. Mevcut kadroda Gaziantep galibiyetini sadece Sergen gördü. 
   
   Kongre 25 Ocak'ta    OLAĞAN seçim kongresinin tarihi kesinleşti. Buna göre genel kurul 18 Ocak 2004'te yapılacak, çoğunluk sağlanamazsa 25 Ocak pazar günü seçime gidilecek. Yeni tüzüğe göre başkanlık süresi üç yıl olacak. Ayrıca mali ve idari genel kurul da seçim kongresinden bir gün önce gerçekleştirilecek. 
   
   Divan yarışı    KONGREYE Başkan Serdar Bilgili'nin tek aday girmesi hemen hemen kesinleşirken, Divan Kurulu başkanlığı için ise büyük bir yarış yaşanacak. Bilgili'nin desteklediği Erdoğan Tuncer, kulis faaliyetlerine hızlı başlarken, halen Divan Kurulu Başkanı olan Şeref Nasır da işi sıkı tutuyor. Sedat Kesen ise güçlü bir liste hazırlığı yapıyor. 
   
   
</TEXT>
</DOC>
