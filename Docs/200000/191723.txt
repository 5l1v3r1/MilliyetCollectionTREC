<DOC>
<DOCNO> 191723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/siyaset/siy06.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Savunma kutsal ama cep telefonu olmasa 
</HEADLINE>
<TEXT>

   11 yıldır süren davanın son duruşmasında yargıcın telefon konuşmaları krize yol açtı. Dava, sanığın son savunması "uzadı" gerekçesiyle ertelendi 
      Beril Özcan 

   
   Yasadışı DHKP - C örgütü adına birçok silahlı eylem gerçekleştirdikleri iddiasıyla 11 yıldır yargılanan sanıklardan Nursel Demirdövücü'nün son savunması "uzadı" gerekçesiyle tamamlamadan kesilerek başka tarihe ertelendi. Sanık avukatları "Savunma kutsaldır, sanık istediği kadar konuşabilir" diye tepki gösterdi. 
   İstanbul 3 No'lu DGM'de görülen 15 sanıklı davanın duruşmasına, tutuklu yargılanan Demirdövücü katıldı. Diğer tutuklu sanıklar Galip Aygül ve Şükrü Aydoğdu ile tutuksuz 12 sanık gelmedi. 
   Anayasal düzeni silah zoruyla değiştirmeye teşebbüs etmek suçundan, ölünceye kadar ağır hapis cezası istemiyle 11 yıldır tutuklu yargılanan eski hemşire Demirdövücü, duruşmada 100 sayfalık savunmasını okumaya başladı. Cezaevleri koşulları, ölüm orucunda hayatını kaybedenler, gözaltındakilere işkence yapıldığı iddialarının anlatıldığı savunma, sık sık Mahkeme Heyeti Başkanı Ahmet Duymaz tarafından kesildi. 
   
   DURUŞMADA KRİZ 
   Dört saat süren savunma sırasında üye yargıçlardan Ahmet Korkusuz, üç defa çalan cep telefonunu açarak konuştu. Korkusuz, "Duruşmadayım, sonra ararım" gibi kısa görüşmeler yaptı. 
   Duruşma boyunca Korkusuz'un, sık sık sanığa arkasını dönerek telefonla konuşması, avukatlar Gülizar Tuncer ve Ercan Kanar tarafından kınandı. Telefonla konuşmanın tutanağa geçirilmesini isteyen avukatlar, "Bu hem mahkemeye, hem de hukuka saygısızlıktır. Ayrıca esas hakkındaki son savunma kutsaldır ve sanık istediği kadar, istediğini söyleyebilir. Bunlara müdahale edilmez" dediler. H kim Duymaz, olayı tutanağa geçmezken, savunmasının 82. sayfasını okumaya başlayan sanığın, savunmasını bir sonraki celse okunmak üzere keserek, duruşmayı erteledi. 
   Avukatlar, duruşma çıkışı "Hem davayı 11 yıldır karara bağlamıyorlar, hem de böyle rahat davranabiliyorlar" diye tepki gösterdiler. 
   
   277 ölümlü orucun tek eylemcisi...    ŞÜKRAN ÖZÇAKMAK İstanbul 

   F tipi cezaevini protesto etmek için 20 Ekim 2000'de 13 ayrı cezaevinde 99 kişiyle başlayan ve 61. gününde 277'yi bulan ölüm orucu, üçüncü yılında bir kişinin sürdürdüğü eyleme dönüştü. 
   Bu süre içerisinde 107 tutuklu ve hükümlü yaşamını yitirdi, 562 hükümlü de Wernicke Korsakoff hastalığına yakalandı. Cumhurbaşkanı Ahmet Necdet Sezer, hafızalarını yitirip sakat kaldıkları ve sağlıklarını yitirdikleri gerekçesiyle 171 hükümlüyü affetti, 391 hükümlünün de sağlık durumları düzelene kadar infazlarına ara verildi. 80 tutuklu ve hükümlü ise mahkeme tarafından tahliye edildi. 
   Ölüm orucundaki son eylemci Ümit Günger'in kendisi gibi Tekirdağ F Tipi Cezaevi'nde kalan hükümlü Erkan Bülbül ile birlikte haziran sonunda müdahale amacıyla hastaneye kaldırıldığı öğrenildi. Ancak Gürger'in müdahaleyi kabul etmeyip eylemi sürdürdüğü bildirildi. 
   
   
</TEXT>
</DOC>
