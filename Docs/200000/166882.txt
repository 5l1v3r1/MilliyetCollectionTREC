<DOC>
<DOCNO> 166882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sonspo11.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor bilet fiyatlarını anketle belirledi... 
</HEADLINE>
<TEXT>

     Trabzonspor'da, yeni sezon öncesi her maçın bilet fiyatları ile kombine bilet fiyatları, anket usulüne göre belirlendi. 
     Daha önce her maç öncesi ayrı ayrı olarak bilet fiyatlarını belirleyen bordo-mavili kulübün yönetim kurulu bu kez, yeni sezon öncesi bin taraftarın görüşünü anket usulü alarak lig, Türkiye Kupası ve UEFA Kupası maçlarının bilet fiyatlarını belirledi. 
     Bordo-mavili kulüp, ligde Fenerbahçe, Galatasaray ve Beşiktaş maçları için en yüksek bilet fiyatlarını açıklarken, en düşük bilet fiyatlarını ise Karadeniz temsilcileri Akçaabat Sebatspor, Çaykur Rizespor ve Samsunspor maçları için belirledi. 
     Fenerbahçe, Galatasaray ve Beşiktaş maçlarının biletleri, kapalı tribün 50, açık tribün 20, kale arkası tribünü 10 milyon, Karadeniz temsilcileriyle yapılacak maçların biletleri ise kapalı tribün 10, açık tribün 4 ve kale arkası tribün 2 milyon liradan satışa çıkarılacak. 
     Diğer lig maçlarında ise kapalı tribün 15, açık tribün 8, kale arkası tribün biletleri ise 5 milyon liradan satılacak. 
     UEFA Kupası'nda mücadele edecek bordo-mavili takımın maçlarının biletleri de kapalı tribün 50, açık tribün 20, kale arkası tribün ise 10 milyon liradan, Türkiye Kupası maçlarında ise kapalı tribün 10, açık tribün 5, kale arkası tribün ise 3 milyon liradan satışa sunulacak. 
     
     KOMBİNE BİLETLER 
     Bordo-mavili kulübün yönetim kurulu, yeni sezon öncesi kombine bilet fiyatlarını da belirledi. 
     Protokol tribünü 1 milyar, kapalı tribün 250 milyon, açık tribün 80 milyon, kale arkası tribün kombine biletleri de 45 milyon liradan satışa verildi. 
     Bayan taraftarlara ise belirlenen fiyatlar üzerinden yüzde 50 indirim sağlanacak. 
     
</TEXT>
</DOC>
