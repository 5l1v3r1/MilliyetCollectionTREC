<DOC>
<DOCNO> 192585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/guncel/gun05.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sen misin SSK'da fiyat yenileyen 
</HEADLINE>
<TEXT>

      ANKARA Milliyet 
   
   SSK'ya fahiş fiyatla tıbbi malzeme alımına yönelik 59 sanığın yargılandığı Neşter Operasyonu davasında tanıklık yapan eski SSK Genel Müdürü CHP Milletvekili Kemal Kılıçdaroğlu, firmalarla SSK arasında yapılan protokoldeki fiyatları yenilemek isteyen genel müdürün görevden alındığını söyledi. 
   Ankara 2 No'lu DGM'deki dünkü duruşmaya 31 sanıkla avukatları katıldı. Kılıçdaroğlu, 1992 - 1999 arasında genel müdürlük yaptığını, kendisinden önce aynı ildeki iki hastanenin farklı fiyatlara tıbbi malzeme aldığının saptanması üzerine, fiyat istikrarının sağlanması için protokol sistemine geçildiğini kaydetti. Protokollerin fiyatların revize edilmesi için belirli aralıklarla gözden geçirilmesi gerektiğini vurgulayan Kılıçdaroğlu, şunları söyledi "SSK, 1992'de bu yolla farklı fiyattan malzeme satan firmalardan yaklaşık 7.7 milyar lira tahsil etti. 1998'de müsteşarlığa atanmamdan sonra Genel Müdürlüğe getirilen kişi protokol fiyatlarını revize etmek isteyince görevden alındı. Daha sonra fiyatlar yenilenmedi, teknolojik gelişmelere rağmen tıbbi malzeme fiyatları da düşmedi." 
   
   
   
</TEXT>
</DOC>
