<DOC>
<DOCNO> 160897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/siyaset/siy02.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Münevver Hanım defileye katılmadı 
</HEADLINE>
<TEXT>

     TBMM Başkanı Bülent Arınç'ın eşi Münevver Arınç'ın, "Gönüllü" olarak katkıda bulunduğu Sevgi Yağmuru Derneği tarafından önce Ankara Palas'ta düzenleneceği duyurulan, tepkiler üzerine önce Arınç'ın ardından derneğin çekildiği defile, tesettür firması Setre Konfeksiyon tarafından, "ilkbahar yaz koleksiyonu" tanıtımına dönüştürüldü. 
     Büyük Anadolu Oteli'nde yapılan defileye, TBMM Başkanı Arınç mesaj gönderirken, eşi ise gelmedi. Milletvekili ve eşlerinin geldiği defile öncesi yapılan sunuşta Arınç'ın, "Yurtdışında olduğum için katılamıyorum" şeklindeki mesajı okundu. Mesaj alkışlarla karşılandı. Münever Arınç'ın avukatı Yakup Eriken ise defile öncesi, "Hukuki bir bağı yok ama gönüllü olarak çalışıyor" dedi. Setre Konfeksiyon giyimin sahibi Abdurrahim Çelik, yaptığı konuşmada, defile üzerinde fırtına koparıldığını, firmanın siyasi tartışmalara çekilmek istendiğini söylerken, Ankara Palas'ta daha önce caz konserleri ve defileler yapılırken kimsenin tepki göstermediğini söyledi. 

</TEXT>
</DOC>
