<DOC>
<DOCNO> 193720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun19.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
K.İrlanda'da ''kanlı pazar'' soruşturması... 
</HEADLINE>
<TEXT>

     Kuzey İrlanda'da 32 yıl önceye ait Kanlı Pazar'ı soruşturan komisyonuna ifade veren Sinn Fein yöneticisi Martin McGuinness, o dönemde İrlanda Cumhuriyet Ordusu İRA içinde kendisiyle birlikte yöneticilik yapan kişilerin isimlerini vermeyi reddetti. 
     Bu isimleri açıklamaktansa ölmeyi ya da hapse girmeyi tercih edeceğini belirten İrlanda Cumhuriyet Ordusu'nun İRA siyasi kanadı Sinn Fein Yalnız Biz örgütünün yöneticisi Martin McGuinness, soruşturma komisyonunun başkanı Lord Saville'e bu konudaki son kararının konuşmamak yönünde olduğunu bildirdi. 
     Bu tavrı sonucunda hapse atılırsa 30 Ocak 1972'de 14 kişinin ölümü ve 13 kişinin sakat kalmasıyla sonuçlanan Kanlı Pazar'ın tek sorumlusu gibi ceza çekmeyi göze aldığını belirten McGuinness, ''İRA'ya verdiğim şeref sözünü çiğnemeyeceğim'' dedi. 
     McGuinness, Kanlı Pazar olayından iki hafta sonra İRA'nın bölgedeki en büyük temsilcisi durumuna geldiğini ve İRA ile ilişkisini de 1970'li yılların ortalarında tümüyle kestiğini belirtti. 
     Bu arada, Soruşturma Savcısı Edwin Glasgow ile Martin McGuinness arasındaki gerginlik de dünkü soruşturma sırasında iyice su yüzüne çıktı. Glasgow'un bazı sorularından ve alaycı ifadelerinden rahatsız olan Martin McGuinness, savcının soruşturmaya harcaması gereken bütün gücü kendi üzerinde harcadığını bildirdi ve ''savcı bana taktı'' dedi. 
     Kanlı Pazar olayıyla ilgili soruşturma, 1998 yılında İngiltere Başbakanı Tony Blair tarafından başlatıldı. Soruşturmaya şu ana kadar harcanan paranın, 155 milyon sterlin olduğu belirtiliyor. 
     
</TEXT>
</DOC>
