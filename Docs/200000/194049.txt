<DOC>
<DOCNO> 194049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sonspo07.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te yüzler gülüyor... 
</HEADLINE>
<TEXT>

     UEFA Kupası ikinci tur ilk maçında Fransa'nın RC Lens takımını 3-0'lık net skorla yenerek zoru başaran Gaziantepspor'da keyifler yerinde. 
     UEFA Kupası ilk turunda İsrail'in Hapoel Tel-Aviv takımını eleyerek bir ilki başarın Gaziantepspor'un, ikinci turda da başarılı bir sonuç elde etmesi, yönetim, teknik heyet ve taraftarı sevince boğdu. 
     Gaziantepspor Basın Sözcüsü Akif Ekici, AA muhabirine yaptığı açıklamada, mutlak galibiyet için hazırlandıkları Lens karşısında mükemmel bir oyun sergileyerek sahadan 3-0 galip ayrılmayı başardıklarını söyledi. 
     Maça iyi başlayan taraf olduklarını ve 90 dakika boyunca rakibe oranla üstün oynadıklarını ifade eden Ekici, ''Amacımız, hem ligde, hem de UEFA Kupası'nda başarılı olmak. Bunun için çalışıyoruz. Lens karşısında ortaya konulan güzel futbol, başarılı olduğumuzu ortaya koyuyor. Türk futbolunu Avrupa'da en iyi şekilde temsil edip, Türkiye'nin tanıtımına da katkı sağladığımız için çok mutluyuz'' diye konuştu. 
     Ekici, 18 takımlı ligde, takımların başarıları ile değerlendirilmeleri gerektiğine ve Anadolu takımlarının daha fazla desteğe ihtiyacı olduğuna dikkat çekerek, ''Ben, kişisel anlamda futbolda 4 büyükler olayına karşıyım. 18 takımlı ligde, tüm takımlar eşit olmalı ve başarıları ile değerlendirilmelidir. Bu arada, Anadolu takımlarının daha fazla desteklenmesi, futbolun daha da güzelleşmesine zemin hazırlar. Türk futbolunun daha da ileri noktalara taşımak istiyorsak, her takıma gereken desteği vermek zorundayız'' dedi. 
     Gaziantepspor taraftarlarının Lens maçında takımlarına verdiği desteğin de başarıda çok önemli olduğunu kaydeden Ekici, şöyle konuştu 
     ''Lens karşısında mükemmel futbol oynayan Gaziantepspor'a taraftarlarımız gereken desteği verdi. Seyirci sayısı çok fazla olmamasına karşın, verilen destek başarıda çok etkili oldu. Taraftarımız, maç boyunca hiç susmayıp, takımına sahip çıktı. 
     Taraftarlarımız, maç boyunca hep kendi takımları lehine tezahürat yapıp, rakip takım aleyhine hiçbir olumsuz tezahüratta bulunmadı, çirkin hareket ve davranışlardan kaçındılar. Maç sonrasında da taraftarlarımızın sevinci ve desteği görülmeye değerdi. Bu destek, Gaziantepspor'un başarısı için çok önemli.'' 
     
</TEXT>
</DOC>
