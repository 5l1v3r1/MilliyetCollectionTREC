<DOC>
<DOCNO> 182753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur39.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Film gibi kovalamaca... Hırsız polisin silahını alıp ateş açtı... 
</HEADLINE>
<TEXT>

     Hırsızlık yaparken suçüstü yakalanan iki kişiden biri polisin silahını ele geçirince, filmlerde görülen sahneler yaşandı. 
     Emniyet yetkililerinden alınan bilgiye göre, Emek 90. Sokak'ta bir eczaneye iki hırsızın girdiğinin telsizle anons edilmesi üzerine bölgeye ulaşan Hırsızlık Büro Amirliği ekipleri, sokak arasında operasyona başladı. İki kişinin çaldıkları müzik setiyle birlikte yaya olarak kaçmaya çalıştığını belirleyen ekip, yaklaşık yarım sat süren kovalamacanın ardından zanlıları yakalamayı başardı. 
     Kelepçe takılarak arabaya bindirilen hırsızlardan biri, kelepçeyi kırarak kaçmaya başladı. Ekip görevlilerinden ikisi bu kişinin peşine düşerken, bir polis ise gözaltına alınan ikinci kişiyle birlikte kaldı. Gözaltındaki diğer hırsız, araçta kalan polisin bir anlık dalgınlığından yararlanarak belindeki silahı kaptı. Hırsız, polise iki el ateş etti ancak, polisin kendini dışarı atması üzerine isabet ettiremedi. 
     Anonslar ve silah sesleri üzerine bölgeye gelen takviye ekipler, hırsızın elindeki silahı almayı başarırken, kelepçeden kurtularak kaçan diğer kişi de bir süre sonra yakalandı. 
     Polise ateş eden kişinin üzerinde Mustafa Özkan adına düzenlenmiş sahte bir kimlik ele geçirildi. Bu kişinin, 20'den fazla hırsızlık olayından sabıkalı Metin Y. olduğu tespit edildi. Gözaltına alınan diğer hırsızın Umut İ. olduğunu belirten yetkililer, suçüstü yakalanan iki kişinin sorgulamasının sürdüğünü kaydettiler. 
     
</TEXT>
</DOC>
