<DOC>
<DOCNO> 198029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sontur05.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara idrar kaçırtıyor 
</HEADLINE>
<TEXT>

     İstanbul Üniversitesi İÜ Cerrahpaşa Tıp Fakültesi Üroloji Anabilim Dalı Öğretim Üyesi Prof. Dr. Bülent Çetinel, sigaranın da, kadınlarda özellikle hamilelik sonrasında sıklıkla görülen idrar kaçırmaya yol açan etkenler arasında bulunduğunu bildirdi. 
     Prof. Dr. Çetinel, olmadık zamanlarda kadınları zor durumda bırakabilen ve günlük yaşam koşullarına motivasyonlarını olumsuz etkileyen idrar kaçırmada en önemli noktayı, ''kadınların bilinçlenmesi'' olarak gösterdi. 
     Birçok kadının utandığı için doktora başvurmadığını vurgulayan Prof. Dr. Çetinel, ''Oysa erken safhalarında tanı konulduğu zaman, ilaç ve egzersizle idrar kaçırmanın tedavisi mümkün'' dedi. 
     İdrar kaçırmaya, idrar kesesindeki bozukluğun ya da idrar kesesi ağzındaki kasların gevşekliğinin neden olduğunu anlatan Prof. Dr. Çetinel, hastalığın tedavisinin mümkün olduğunu kaydetti. 
     Prof. Dr. Çetinel, ileri derecede idrar kaçırma şikayetiyle gelen hastalara en doğru tanıyı koyabilmek için, idrar tahlillerinin yapılması ve muayene aşamasında 'ürodinamik' olarak adlandırılan mesane elektrosunun da çekilmesi gerektiğini söyledi. 
     İdrar kaçırmanın kadınlarda görülme sıklığının değiştiğini ifade eden Prof. Dr. Bülent Çetinel, genç kadınların yüzde 15-20, orta yaştakilerin yüzde 25-30, ileri yaştakilerin de yüzde 30-50 arasında değişen oranlarda bu sıkıntıyla karşı karşıya kaldıklarını bildirdi. 
     Aşırı kilo, şeker hastalığı, zor gerçekleşen doğum, çok sayıda doğum yapmak ve menopoz öncesi devrenin idrar kaçırma etkenleri arasında bulunduğunu dile getiren Prof. Dr. Çetinel, ''Sigara da idrar kaçırmaya neden oluyor. Bu hastalıktan korunmanın en önemli faktörlerinden biri de sigaradan uzak durmak'' dedi. 
     İÜ Cerrahpaşa Tıp Fakültesi Öğretim Üyesi Prof. Dr. Çetinel, ileri safhalardaki idrar kaçırma vakalarında ise cerrahi müdahaleye başvurduklarını belirtti. 
     Müdahaleyi farklı tekniklerle yapabildiklerini anlatan Prof. Dr. Çetinel, ''Bunların içinde günlük yaşama en kısa sürede dönebilmeyi sağlayan teknik ise TVT Tansiyonsuz Vajinal Teyp ameliyatı'' dedi. 
     Prof. Dr. Çetinel, TVT ile hastanın nekahet döneminin ve işe geri dönme süresinin çok kısa olduğunu sözlerine ekledi. 
     
</TEXT>
</DOC>
