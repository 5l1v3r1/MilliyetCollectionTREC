<DOC>
<DOCNO> 178914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sondun10.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Görevliler, uçak çarptıktan sonra İkiz Kule'dekilere ne dedi 
</HEADLINE>
<TEXT>

     11 Eylül saldırısında peş peşe yıkılan New York'taki Dünya Ticaret Merkezi ikiz kulelerinde kalanların görevlilerle yaptıkları son konuşmaların tutanakları yayınlandı. Tutanaklarda görevlilerin, ''binaya uçak çarptı. Burayı terk edelim mi '' diye soranlara, ''yeni bir emre kadar bulunduğunuz yerden ayrılmayın'' dedikleri ortaya çıktı. 
     Tutanaklara göre, ikinci kulenin 92'nci katında bulunan kimliği açıklanmayan bir erkekle Liman İdaresi'nde görevli polis arasında şu konuşma geçti 
     -Erkek Bir patlama olduğunu biliyoruz. Burayı terk etmemiz lazım mı onu öğrenmek istiyoruz. 
     -Görevli Bulunduğunuz katta duman var mı 
     -Erkek Hayır. Çıkalım mı, kalalım mı 
     -Görevli İkinci bir emre kadar beklemeyi tercih ederim. 
     -Erkek Pekala öyleyse. Burayı terk etmiyoruz. 
     Yerel saatle 08.46'da kaydedilen bu konuşmadan 4 dakika sonra, saat 09.00'da ikinci kulenin 80'inci katına ikinci uçak çarptı ve bu kat ile daha yukarıdaki katlarda bulunanların hiçbiri kurtulamadı. 
     Bu arada, binalardan sağ olarak çıkmayı başaranların birçoğu da görevlilerin kendilerine ''binadan çıkmamaları tavsiyesinde bulunduklarını'' söylediler. 
     Liman İdaresi sözcüsü Greg Trevor, bu yoldaki eleştirilere karşın, ''görevlilerin bir dehşet gününde görevlerini kahramanca ve çok profesyonelce yaptıklarını'' savundu. 
     Yayınlanan tutanaklar, Liman İdaresi'nin 33 görevlisiyle onları arayan kişiler arasında geçen konuşmaları içeriyor. 
     Mahkeme, New York Times gazetesinin talebi üzerine tutanakların yayınlanmasına karar vermişti. 
     
     ROOF'TA MAHSUR KALANLAR 
     Kayıtlara geçen dramatik konuşmalardan biri de ikiz kulelerin tepesindeki döner lokantanın müdür yardımcısı ile görevliler arasında cereyan etti. 
     106. kattaki roof'ta insanların mahsur kaldığını söyleyen müdür yardımcısı, ''müşterilerimizi ve lokanta personelini nereye yönlendireceğimiz konusunda mümkün olduğunca çabuk talimat vermenizi bekliyoruz'' derken, katta dumanın hızla yoğunlaştığını da vurguluyor. 
     Lokanta müdürüne cevap veren bayan görevliyse ''Elimizden geleni yapıyoruz. 2-3 dakika sonra tekrar arayın, o arada ben, aşağıya inebilmeniz için ne yapmanız gerektiğini öğrenmeye çalışayım'' diye karşılık veriyor. 
     Tutanaklarda, ümitsizlik içinde kendilerini kulelerden aşağı atanları görenlerin gözlerine inanmaz bir şekilde durumu görevlilere bildirdikleri de gözleniyor. Kimliği bilinmeyen bir erkek, görevlileri arayarak büyük şaşkınlık içinde şunları söylüyor 
     '' 1 nolu kulenin önünde bir düzine kadar ceset var. İnsanlar binaların tepesinden atlıyorlar. İnsanlar... gökten cesetler yağıyor. Binanın tepesinden...'' Kadın görevliyse buna ''cesetler mi '' diye şaşkınlık içinde soruyla cevap veriyor. 
     
</TEXT>
</DOC>
