<DOC>
<DOCNO> 184220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/siyaset/siy03.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan asker göndermiyor 
</HEADLINE>
<TEXT>

   Pakistan Devlet Başkanı Müşerref, "Halkın bizden nefret etmesine neden olur" diyerek, BM kararı çıksa da Irak'a asker göndermeyi planlamadığını söyledi 
      DIŞ HABERLER SERVİSİ 

   
   Pakistan Devlet Başkanı Pervez Müşerref, mevcut koşullarda halkın kendisinden nefret etmesine neden olacağı için yakın gelecekte Irak'a asker göndermeyi planlamadığını söyledi. Amerikan ABC televizyonuna konuşan Pakistan Devlet Başkanı Müşerref, Irak'a asker gönderilmesi için Birleşmiş Milletler'den BM karar çıkmasının durumu kolaylaştıracağını, ancak bu durumda bile asker sözü veremeyeceğini kaydetti. BM Genel Kurul çalışmalarına katılmak için New York'ta bulunan Pervez Müşerref, Irak'ta BM'nin rolünün genişletilmesinin Pakistan'da, "çok popüler bir düşünce olmadığının" altını çizerek şöyle konuştu "Kararımızın değişmesi için BM'nin Müslüman ülkelerin, Arap ülkelerinin ve Iraklıların bunu ifade ederek, birlik istemesi gerekir. ABD'nin Irak'ı işgali Müslüman dünyasındaki imajını çok kötü zedeledi. Bu nedenle, Müslüman bir ülke olan Pakistan'ın ABD'yi desteklemesi çok zor. Irak'a asker göndermeden önce Pakistan'ın, Taliban ve El Kaide'nin izini sürebilmek için askeri alanda olduğu kadar istihbarat alanında da Amerikalıların yardımına ihtiyacı var." 
   
   Araplar isterse göndeririz 
   Başbakan Recep Tayyip Erdoğan, bir süre önce Irak'a asker gönderip göndermemeyi danışan Pakistan'a "gönderin" telkininde bulunmuştu. Pakistan Devlet Başkanı Müşerref ise Erdoğan'a yazdığı mektupta konuya sıcak bakmadıklarını belirterek "Araplar istemezse asker göndermeyiz" demişti. 
   
   
</TEXT>
</DOC>
