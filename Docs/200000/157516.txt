<DOC>
<DOCNO> 157516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur11.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cemil Çiçek Türban sorununu yasa yoluyla çözmek mümkün değil 
</HEADLINE>
<TEXT>

     Adalet Bakanı Cemil Çiçek, yolsuzlukların ortaya çıkarılmasında en büyük engelin, Anayasa'nın ''sır'' kavramı olduğunu belirterek, ''Yapılacak yasal düzenlemelerle bu sır kavramını, olabildiğince güncelleştirmek, tanımlamak gerekiyor'' dedi. 
     Çiçek, ATV'de yayınlanan ''Ankara'da Sabah'' programında Sabah Gazetesi Ankara Temsilcisi Muharrem Sarıkaya ve Haber Müdürü Okan Müderrisoğlu'nun sorularını yanıtladı. 
     Toplumdaki bütün sıkıntıların çözümünün, yargıdan beklendiğini ifade eden Çiçek, insanların çok mecbur kaldıkça adalete başvurmaları gerektiğini söyledi. 
     Dava sayısındaki fazlalığa, yargının bütçeden aldığı paya ve fiziki imkanlarının yetersizliğine değinen Çiçek, şöyle konuştu 
     ''Yargının bu noktaya getirilmesindeki en önemli sebep siyasi iktidarların yargıya bakışıdır. Adalet hizmetleriyle hiçbir iktidar seçim kazanamaz. Her iktidar daha sonraki seçimi kazanmak ister, onun için de devletin imkanları seçim kazanacağı alanlara daha çok akar. Geriye dönüp baktığımızda, yargı ile yürütme arasında soğuk dönemler geçmiştir. Soğuk dönem olunca da bütçeden gerekli imkanlar ayrılamamıştır.'' Adalet Bakanı Çiçek, yapılacak düzenlemelerle her davanın tek bir numarası olacağını ve dava kesinleşinceye kadar aynı numaranın kullanılacağını söyledi. 
     
     YOLSUZLUKLA MÜCADELE 
     Çiçek, yolsuzlukla mücadele konusunda yapılacak çalışmalar hakkında bilgi vererek, şöyle konuştu 
     ''Hiçbir iktidar, yolsuzluk yapan kişiyi, kendisi yargılamayacak. Yargıya bu yolsuzlukların üstesinden gelebilmesi için yetki ve imkan verecek, iktidar o kişiye dokunmayacak, onun üzerinde herhangi bir baskı kurmayacak. 
     Yolsuzlukların ortaya çıkarılmasında en büyük engel, Anayasa'nın sır kavramıdır. Yapılacak yasal düzenlemelerle bu sır kavramını, olabildiğince güncelleştirmek, tanımlamak gerekiyor. 
     Anayasa'nın dokunulmazlıkla ilgili 83. maddesi, yolsuzlukların önünde bir engelse, 83'ü değiştirelim. O da bitsin. Vatandaş fotoğrafı tam görsün.'' 
     
     YAŞ KARARLARI 
     Yüksek Askeri Şura YAŞ kararlarının yargıya açılmasından yana olduğunu belirten Çiçek, ''Yani biz bağımsız yargımıza, hakimimize güvenmiyor muyuz Kaldı ki YAŞ kararları zaten sivil yargımıza da gelmiyor. Askeri mahkemelere geliyor, oralarda görev yapanlar da zaten o statüyü, o anlayışı benimsemiş, devlete, millete sadakati olan arkadaşlardır'' diye konuştu. 
     Bir soruyu yanıtlarken, ''Ortadoğu'yu barış coğrafyası haline getirelim'' diyen Çiçek, ''Terörle kim mücadele etmek istiyorsa, biz varız'' dedi. Çiçek, Türkiye'nin, Irak'a gıda ve sağlık yardımı konusunda işbirliğine hazır olduğunu kaydetti. 
     Türban sorununu, yasa yoluyla çözmenin mümkün olmadığını kaydeden Çiçek, bu sorunu, toplumsal uzlaşma ile zamana bırakmak gerektiğini ifade etti. 
     
</TEXT>
</DOC>
