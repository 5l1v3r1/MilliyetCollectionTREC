<DOC>
<DOCNO> 154909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur01.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de olaylı gece... Üç ayrı olayda üç kişi bıçaklandı... 
</HEADLINE>
<TEXT>

     İzmir'in Karşıyaka ve Konak ilçelerinde meydana gelen olaylarda, 1'i öğrenci, 3 kişi bıçaklandı. 
     Karşıyaka Beşikçioğlu Camii yanında meydana gelen olayda, Tolga Sipahi 21 adındaki genç, yolda yürürken, yanlarından geçen ve kimlikleri belirlenemeyen 3 kişiyle tartıştı. Sipahi, bıçakla sırtından ve göğsünden yaralandı, zanlılar ise plakası alınamayan bir araçla olay yerinden kaçtılar. 
     Açık Öğretim Fakültesi öğrencisi olduğu belirlenen Tolga Sipahi'nin ilk tedavisi, Bostanlı Atakent Polikliniği'nde yapıldı. Ege Üniversitesi Hastanesi'ne sevk edilen genç, ameliyat edildikten sonra gözlem altına alındı. Sipahi'nin sağlık durumunun ciddiyetini koruduğu öğrenildi. 
     
     MÜŞTERİSİNİ BOYNUNDAN BIÇAKLADI 
     Konak ilçesindeki olayda da öfkeli büfeci, alkollü müşterisini boynundan bıçakladı. 
     Hatay semti 277. Sokak'ta Enis Karabacak'a 20 ait büfeye gelen İbrahim Halil Beşinci 25 , parasını ödemeden içki ve sigara almak istedi. Büfeciyle müşteri arasında tartışma çıktı. Beşinci, yanında bulunan bıçağı çekti ve büfeciyi tehdit etti. 
     Alkollü müşterisine öfkelenen Enis Karabacak, eline geçirdiği bıçağı rastgele salladı. Bıçak, İbrahim Halil Beşinci'nin boynundan yaralanmasına yol açtı. Yeşilyurt Atatürk Eğitim ve Araştırma Hastanesi'ne kaldırılan Beşinci'nin sağlık durumunun ciddiyetini koruduğu belirtildi. 
     
     YOLDA YARALI BULUNDU 
     Konak İlçesi'ndeki diğer olayda ise bir genç, yolda kanlar içinde yaralı bulundu. 
     Alınan bilgilere göre, polise, Güzelyalı Göztepe Spor Kulübü önünde bir kişinin yaralı olarak yattığı ihbar edildi. İhbar üzerine olay yerine gelen güvenlik güçleri, Tolga Ziya Canlısoy 22 adındaki genci, bıçaklanmış olarak buldu. 
     Canlısoy, 9 Eylül Tıp Fakültesi Hastanesi'ne kaldırıldı. Gencin, sağlık durumunun ciddiyetini koruduğu belirtilirken, olayın araştırıldığı kaydedildi. 
     
</TEXT>
</DOC>
