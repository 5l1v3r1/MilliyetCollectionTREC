<DOC>
<DOCNO> 157361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur40.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'SARS kamerası' görücüye çıktı... 
</HEADLINE>
<TEXT>

     Dünyayı tehdit eden ''Akut Solunum Yetmezliği Sendromu''ndan SARS sonra insan ateşini ölçmede sağladıkları kolaylık nedeniyle havalimanı ve sınır giriş kapılarına yerleştirilmeye başlanmasıyla talebi artan termal kameralar, İstanbul'da görücüye çıktı. 
     Polat Rönesans Otel'de düzenlenen ''6. Ulusal Ağrı Kongresi'' kapsamında sergilenen kameralar hakkında basın mensuplarına bilgi veren SESA Elektronik A.Ş. Medikal Cihaz Bölümü Müdürü Hasan Ürey, cihazın, ateş ölçümünün yanı sıra vücutta ağrıyan bölgelerin teşhisi ve meme kanseri taramasında kullanıldığını söyledi. 
     Termal kameraların, SARS'ın ortaya çıkmasından sonra tıbbi personelin kişilere çok yaklaşmadan ateşini ölçmesine imkan sağlaması nedeniyle daha çok tercih edilmeye başladığını anlatan Ürey, şöyle devam etti 
     ''Kamera ve bilgisayardan oluşan bu aletle, vücuttan yayılan ısı siyah-beyaz ve renkli görüntüye dönüşüyor. Yolcular geçerken yüzünün fotoğrafı çekilerek, ateşinin yüksek olup olmadığı ölçülüyor. Görüntü üzerinden vücudun ölçülen bölgesindeki ısı dağılımı sıcaklık olarak gösteriliyor ve bunu 2 saniye içinde yapıyor. Bu kamera sayesinde, üç metre öteden kişinin vücut ısını ölçmek mümkün.'' Ürey, Güney Kore'den getirdikleri termal kameralarla görüntülerin hafızaya alınabildiğini, ayrıca internetle başka merkezlere de gönderilebildiğini belirterek, fiyatının 35 bin dolar olduğunu söyledi. 
     
</TEXT>
</DOC>
