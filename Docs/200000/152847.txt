<DOC>
<DOCNO> 152847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sontur13.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
15 çocuklu annenin yaşam mücadelesi... 
</HEADLINE>
<TEXT>

     Diyarbakır'da eşi tarafından terk edilen 15 çocuklu Emine Topuz 46 , aşevinden çocuklarına yemek almak için her gün 28 kilometre yolu yürüyor. 
     Merkeze bağlı Elidolu Köyü'nde oturan, 9'u kız 15 çocuk annesi Emine Topuz, 15 yaşındayken kaçarak evlendiği eşi Halil Topuz'un, 3 yıl önce kendisini terk etmesi nedeniyle 15 çocuğuyla zor şartlarda yaşam mücadelesi veriyor. 
     Hiçbir geliri olmayan Emine Topuz, yaşları 3 ile 22 arasında değişen çocuklarını doyurabilmek için her gün köyden 14 kilometre uzaklıktaki Diyarbakır'a 3 saatte yürüyerek ulaşıyor. Burada, Sosyal Yardımlaşma ve Dayanışma Vakfı'na ait aşevinden yemek alan Topuz, aynı yoldan köyüne dönüyor. Topuz, böylece yemek için her gün 28 kilometre yol yürüyor. 
     Eşi Halil Topuz'un, Melek Taşdemir ile resmi nikahsız yaşadığını, bu nedenle kuma olarak gelin gittiğini anlatan Emine Topuz, ancak resmi nikah yapmamıza rağmen, bu evliliğe karşı çıkması nedeniyle ailesinin 31 yıldır kendisiyle görüşmediğini söyledi. 
     Kocasının, 15 çocuk sahibi olduktan sonra geçim sıkıntısı yüzünden 3 yıl önce evi terk etmesi nedeniyle ortada kaldıklarını ifade eden Topuz, yarısını ahır olarak kullandıkları toprak evi de köylülerin aralarında para toplayarak satın aldığını belirtti. 
     Kendilerine hediye edilen televizyon dışında hiçbir elektrikli cihazın bulunmadığı evlerinin bakımsızlık nedeniyle yıkılmasından endişe duyduğunu dile getiren Topuz, şöyle konuştu 
     ''Evden kaçarak evlendiğim için benim hiçbir yakınım bana yardım etmiyor. En büyük çocuğum yeni askerden geldi. Üstelik işsiz. 6 çocuğum okula gidiyor. Yoksulluk nedeniyle 2 çocuğumu okuldan almak zorunda kaldım. Çünkü, okula gittikleri zaman çocuklarımın ayaklarında ayakkabı olmadığı günler oluyor. Bundan çok utanıyorum, ama yapabileceğim bir şey yok. Çaresiz olduğum için Sosyal Yardımlaşma ve Dayanışma Vakfı'na başvurdum. Yaklaşık 5 aydır aşevinden yemek ve gıda maddesi alıyorum. Her gün toplam 28 kilometre yol yürüyorum. Merkeze gidip gelmem 6 saatimi alıyor. Bazen bunalıma girip intihar etmeyi bile düşündüm. Ama, çocuklarım için katlanmaya mecburum. Yoksa çocuklarım aç kalır.'' 
     
     ''OĞLUM, RÜYASINDA PATATES GÖRÜNCE...'' 
     Bazen aldığı yemeklerin çocuklarına yetmediğini bildiren Topuz, ''Hiçbir zaman 2 çeşit yemeği bir arada görmedik. Geçen gün 3 yaşındaki en küçük oğlum, rüyasında patates gördüğü için pişirmemi istedi. Ancak evde patates yoktu. Oğlum saatlerce ağladı. Ertesi gün vakfa gittim. Görevlilerden patates istedim. Onlar verdikten sonra oğluma patates pişirebildim'' dedi. 
     Eşinin ilk hanımı Melek Taşdemir'in de aynı köyde yalnız yaşadığını, yaşlı olduğu için zaman zaman ona da yemek verdiğini anlatan Emine Topuz, yetkililerden yardım beklediğini, bir çocuğunun işe yerleştirilmesi durumunda bu kadar büyük zorluk çekmeyeceklerini söyledi. 
     





</TEXT>
</DOC>
