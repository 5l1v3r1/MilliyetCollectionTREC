<DOC>
<DOCNO> 174986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sondun08.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat Büyükelçisi "Türkiye, Irak'ın bütünlüğüne özen gösteriyor" 
</HEADLINE>
<TEXT>

     Türkiye'nin Bağdat Büyükelçisi Osman Paksüt, Türkiye'nin Irak'ın birliğine ve toprak bütünlüğüne özen gösterdiğini, Irak halkının seçeceği bir hükümeti destekleyeceğini söyledi. 
     Bağdat'ta yayımlanan Ez Zaman gazetesine demeç veren Büyükelçi Paksüt, Türkiye'nin Irak toprağında gözü olmadığını ifade etti. Ankara'nın, Irak halkının kendi milli hükümetini seçmesine saygı gösterdiğini ve bu hükümeti destekleyeceğini belirten Paksüt, Irak ile Türkiye arasındaki ilişkilerin geleceği hakkında umutlu olduğunu kaydetti. 
     Büyükelçi Paksüt, Türk şirketlerinin Irak'ta birçok projeyi uygulamaya başladığını, Irak halkına hediye olarak Bağdat'ta bir hastane yaptığını ve insani yardımlar sağladığını ifade etti. 
     Irak'ın Türkiye için 1990'lardan beri önemli bir ticari ortak olduğunu kaydeden Paksüt, Irak'ın bölgede etkili bir rolü olduğunu, son gelişmelerden sonra bu rolün daha da artacağını belirtti. 
     Paksüt, Irak halkı ile Türk halkı arasındaki ilişkilerin çok eski dönemlere dayandığına işaret etti ve Ankara'nın Bağdat ile iyi ilişkiler kurmak istediğini bildirdi. 
     Bu arada, Türkiye ile Irak arasında 5 ay sonra haftada 4 kez trenle mal taşınacağı bildirildi. 
     
</TEXT>
</DOC>
