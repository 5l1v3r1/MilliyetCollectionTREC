<DOC>
<DOCNO> 196937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/guncel/gun01.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyarı yine vardı ama... 
</HEADLINE>
<TEXT>

   İstanbul Emniyet Müdürlüğü, sinagog saldırılarının ardından bir yazıyla tüm birimleri güvenlik önlemlerini artırmaları için uyardı. Ancak bombaların patlaması engellenemedi 
      İSTANBUL Milliyet 
   
   İstanbul Emniyet Müdürlüğü'nün, sinagoglara yönelik geçen cumartesi günü yapılan saldırının ardından bir yazıyla tüm birimleri güvenlik önlemlerini artırmaları konusunda uyardığı ortaya çıktı. 
   Emniyet Müdür Yardımcısı'nın imzasını taşıyan 15 Kasım 2003 tarihli yazıda, sinagoglara yönelik düzenlenen saldırılar hatırlatıldı. Bu eylemlerin değerlendirilmesi sonucu polis ve askeri üniformaların başkalarının eline geçmemesi, tanıtma karneleri, kimlik ve yaka kartları ile plakaların kayıp ve çalıntı olarak kullanılmasının önlenmesi, personelin mevcut tehditler konusunda uyarılması istendi. Yazıda şöyle denildi 
   "Bir ülke açısından yaşanmakta olan bu kritik süreç ve ülkemizdeki yoğun sivil havacılık faaliyetleri göz önüne alınıp polis ve askeri üniformaların başkalarının eline geçerek eylemlerde kullanılmasının önlenmesini, tanıtma karneleri, kimlik ve yaka kartları ile plakaların kayıp ve çalıntı olarak kullanılmasının önlenmesini, personelin mevcut tehditler konusunda uyarılmasını, giriş ve çıkış yapan araçların daha sıkı kontrolü ve örnekleme yönteminde oran arıtımına gidilmesini, olağandışı faaliyetlerin takip edilerek ilgili birimlerin uyarılması ve bilgi paylaşımının sağlanmasını, özellikle yabancıların bulunduğu mahallerde ve hava meydanlarında tedbirlerin gözden geçirilerek patlayıcı yüklü araçların kullanımı veya farklı şekilde gelişebilecek eylemlerin önüne geçilmesini..." 
   
   Milliyet 'felaket geliyor' demişti    İstanbul'un art arda 'bombalı arabalarla' sarsılacağına dair uyarının, geçen hafta gerçekleşen 'Sinagog saldırıları' sağda öncesi haber alındığı, dün sadece Milliyet'te yer aldı. Levent'te HSBC Genel Müdürlüğü, Beyoğlu'nda da İngiliz Konsolosluğu'nu vuran korkunç patlamaların yaşandığı gün Milliyet'te çıkan bu haber, 'Dİkkat Araba patlatacaklar' başlığıyla manşetten verildi. Haberde, ABD hükümetinin geçen hafta Ankara'ya ulaşan 'tehdit değerlendirme raporunda', arabalı bombalı saldırı uyarısının bulunduğu ve bu uyarının 'acele ve günlü' kaydıyla 14 Kasım 2003'te, 81 ilin emniyet müdürlüklerine gönderildiği kaydedildi. 
   
   
   
</TEXT>
</DOC>
