<DOC>
<DOCNO> 160676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/siyaset/siy05.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkmaz Yiğit, Yolsuzluk Komisyonu'nda Türkbank dosyası hakkında ifade verdi... 
</HEADLINE>
<TEXT>
Komisyon, Ecevit ve Yılmaz'ı da çağıracak 
Yürüyerek geldi TBMM'ye dün saat 14.00'te gelen, ancak arabası içeri alınmayınca yürüyen Yiğit, 4.5 saat Türkbank Dosyası hakkında bilgi verdi. Dava hakkında yeni bilgi ve belgeler verdiği öğrenilen Yiğit, toplantının ardından Komisyon Başkanı Azmi Ateş ve diğer üyeler tarafından aracına kadar uğurlandı. 
     SALİHA ÇOLAK Ankara 

     TBMM Yolsuzlukları Araştırma Komisyonu, Türkbank'ın satışı sırasında Alaaddin Çakıcı bağlantısıyla gündeme gelen ve dönemin Başbakanı Mesut Yılmaz'ın da adının karıştığı skandalın baş aktörlerinden olan işadamı Korkmaz Yiğit'i dinledi. 
     
     Siyasetçileri suçladı 
     Yiğit dönemin siyasetçilerini suçlarken, "Üzerimde büyük baskı vardı. 3 Kasım'dan sonra rahatladım, artık konuşabilirim" dedi. Komisyon, eski başbakanlar Mesut Yılmaz ile Bülent Ecevit, eski bakanlar Güneş Taner, Hüsamettin Özkan, Zekeriya Temizel ve Recep Önal'ı dinleme kararı aldı. 
     Siyasetçileri suçlayan Yiğit kendisini savunurken, "O dönem temiz, ismi kirlenmemiş birine ihtiyaçları vardı. Beni kendi çıkarları için kullandılar" dedi. Çakıcı'nın tehditleri nedeniyle "kimyam bozuldu" diyen Yiğit, bu sözlerini anımsatan Ateş'in, "Şimdi nasılsınız" sorusuna, "Şimdi iyiyim. Sağlığım düzeldi" yanıtını verdi. 
     
     "Yüzleşmeye hazırım" 
     Komisyon, "Suçlanan kişileri dinleyene kadar açıklarsak gerekli hazırlığı yapar, bilgi ve belgeleri kaçırabilirler" diyerek, Yiğit'in verdiği bilgileri açıklamadı. Ancak edinilen bilgiye göre Yılmaz dahil herkesle yüzleşmeye hazır olduğunu söyleyen Yiğit, "Mahkemede de yüzleşmeye çağırdım ama kaçtılar" dedi. 
     

</TEXT>
</DOC>
