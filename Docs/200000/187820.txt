<DOC>
<DOCNO> 187820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sonspo28.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum da maçta... Türkiye-İngiltere Ümit Milli maçından notlar... 
</HEADLINE>
<TEXT>

     FTürkiye ve İngiltere Ümit Milli Takımları arasında yapılan 14. Avrupa Şampiyonası Eleme Grubu maçını, Devlet Bakanı ve Başbakan Yardımcısı Mehmet Ali Şahin de izledi. 
     Bakan Şahin, maçın başlamasından 10 dakika önce stada gelerek, Gençlik ve Spor Genel Müdürü Mehmet Atalay ile birlikte protokol tribünündeki yerini aldı. 
     Fenerbahçe Teknik Direktörü Christoph Daum da protokol tribününde ümit millilerin maçını izleyenler arasında yer aldı. 
     Karşılaşmada tribünlerin büyük bir bölümü boş kalırken, taraftarlar yalnızca yeni numaralı tribünü doldurarak millilere destek verdi. 
     Türkiye Ümit Milli Takımı'nda, 22 kişilik aday kadrodan Mahmut Hanefi, Tayfun Cora, Erdal Güneş ve İlhan Özbay 18 kişilik maç kadrosuna alınmazken Volkan Demirel, İbrahim Yavuz, Suat Usta, Beyhan Sümer, Egemen Korkmaz, Sabri Sarıoğlu ve Sinan Kaloğlu yedek soyundu. 
     İngiltere Ümit Milli Takımı ise en son oynadığı Portekiz maçındakinden farklı bir kadroyla sahaya çıktı. Konuk ekipte Konchesky, Barton, Dawson, Clark, Jeffers ve Barry Türkiye'ye getirilmezken, bu oyuncuların yerine Taylor, Sidwell, Davied, Wright-Phillips, Jenas ve Defoe ilk 11'de oynadı. 
     Maçtan önce taraftarlar, futbolcuları tribünlere çağırarak alkışladı. Beşiktaş'ın FC Chelsea'yı 2-0 yendiği maçı hatırlatan taraftarlar, bir süre ''Chelsea'' diye tempo tuttu. 
     
</TEXT>
</DOC>
