<DOC>
<DOCNO> 158869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sonspo02.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Ligde ilk finalis New Jersey Nets oldu... 
</HEADLINE>
<TEXT>

     ABD Profesyonel Basketbol Ligi'nde NBA 2002-2003 sezonunun ilk finalisti, Detroit Pistons'a 7 maçlık seride 4-0 üstünlük sağlayan ve Doğu Konferansı şampiyonluğunu elde eden New Jersey Nets oldu. 
     New Jersey Nets, bu sabaha karşı yapılan Doğu Konferansı final serisinin 4. maçında, sahasında Detroit Pistons'ı 102-82 yenerek, üstüste 2. kez ligde final oynamaya hak kazandı. 
     20 bin seyirci önünde yapılan maçta, baştan sona skor üstünlüğünü elinde bulunduran Nets, ilk yarıyı da 50-41 önde kapadı. 
     Pistons'da, oyuna sonradan girerek 16 dakika sahada kalan Mehmet Okur, 4 sayıyla oynarken, serbest ve 3 sayılık atışlarda 2'de 1 isabet sağladı. Okur ayrıca 1 savunma ribaundu aldı, 1 de top çaldı. 
     Konuk ekipte Clifford Robinson 21 sayı, Richard Hamilton, 20 sayı, 4 ribaunt ve 4 asist, Ben Wallace da 10 sayı, 13 ribaunt ve 4 asistle oynamalarına karşın farklı skorlu yenilgiyi engelleyemedi. 
     New Jersey Nets'de ise Jason Kidd, 26 sayı, 12 ribaunt ve 7 asistlik performansıyla sahanın yıldızı olup yine galibiyette başrolü oynarken, Kenyon Martin, 14 sayı ve 10 ribaunt, Richard Jefferson da 14 sayıyla galibiyete büyük katkı yaptı. 
     Nets finalde, Dallas Mavericks önünde 2-1 San Antonio Spurs'ın üstünlüğüyle süren Batı Konferansı final serisinin galibiyle, 5 Haziran Perşembe gününden itibaren mücadelesine başlayacak. 
     Batı Konferansı final serisindeki 4. maç, yarın sabaha karşı Dallas, 5. maç ise 28 Mayıs Çarşamba günü sabaha karşı San Antonio'da yapılacak. 
     
</TEXT>
</DOC>
