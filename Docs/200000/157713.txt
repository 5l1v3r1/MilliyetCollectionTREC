<DOC>
<DOCNO> 157713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/guncel/gun01.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'de bebekleri bile fişliyorlar' 
</HEADLINE>
<TEXT>

'İşkence Edilen Emniyet Hekiminden İbret' adlı kitabı yazan Yağız, İstanbul'un yarısının fişlenmiş olduğunu iddia ediyor 
     BELMA AKÇURA İstanbul 

     İstanbul Emniyet Müdürlüğü Polis Polikliniği'nin eski Başhekimi Erdoğan Yağız "İşkence Edilen Emniyet Hekiminden İbret" adıyla çıkan kitabında, ilginç iddialarda bulundu. Yağız'ın anlattıklarına göre 2000 yılında Çevik Kuvvet Şube Müdürlüğü Sağlık Tesisleri'nin başında bulunduğu sırada mafya - emniyet ilişkisi üzerine bir proje hazırlığındayken gözaltına alındı. Savcılığa çıkarılmadı ama "illegal örgütlerle ilişkiye girmek, yağma, görevi suistimal, yol kesme, nüfus kullanma" gibi beş ayrı suçtan hakkında evrak hazırlandı. 
     Sürgün ve açığa alınmalar sonrasında emekli edilince "psikolojik travma" teşhisiyle tedavi gördü. 
     
     'KOMİSYONDAYDIM' 
     Görevliler hakkında suç duyurusunda bulundu. İç hukuk yollarını tüketince de toplam 40 belgeyle başvurduğu Avrupa İnsan Hakları Mahkemesi, davayı kabul etti. İmtihan Komisyonu'nda da görev yapan Yağız, o zaman tanık olduğunu söylediği fişlenme olayıyla ilgili sorularımızı yanıtladı 
     
Polisin "fişleme" yaptığını kendiniz de fişlenince mi öğrendiniz 
     Hayır fişlenmenin varlığını ben zaten biliyordum, çünkü imtihan komisyonlarında görev yaptım. 
     
Türkiye'de fişlenen insan sayısını biliyor musunuz 
     İstanbul nüfusunun neredeyse yarısının fişlenmiş olduğunu söyleyebilirim. Bu insanlar, devlet işlerinde çalışamayacak. 
     
     TÜM AİLEYİ KAPSIYOR 
Kitabınızda fişlenme numaranızın 599 bin 108 olduğunun belgesini yayımladınız. İstanbul'un yarısı fişlenmiştir demek abartılı değil mi 
     5 Şubat 2000'e göre. Yani bir tek kişinin birinci dereceden fişlenmesi en az 15 yakınını daha ilgilendiriyor. Babasının sicilinden çocuğu, kardeşi, karısı en yakınları etkileniyor. 
     
Alakasız kişiler var mı fişlenen 
     Çok önemli kişilerimiz dahi fişlenmiş. Mesela en önemli işadamlarımızdan İbrahim Cevahir. Fişlenmeden dolayı başına gelmedik kalmamış, yasal yolunu bulmuş ve fişlenmeyi usulsüz olduğu için mahkemeye vererek kaldırtmış. Normalde 75 yaşına gelince fişlenmeniz kalkıyor. 
     
Sicil affıyla, adli sicil kayıtları dışındaki kayıtlara ait fişlerin imhası benimsendi. Neden imha edilmiyor 
     Polis ne isterse onu yapıyor. 
     
Fişleme nasıl yapılıyor      "Suç sicil tescil odalarında. Kişi hakkında araştırma yapıldığı zaman odada fişlenmiş bir kişi var mı, yok mu diye bakılır. Varsa imtihandan elenir, soruşturması henüz bitmemişse, kişi sınavı kazanmış ve çalışmaya başlamışsa işten el çektirilir. Fişlenme hadiseleri daha yeni doğmuş çocuklarımıza kadar indirgenmiş vaziyette." 
     

</TEXT>
</DOC>
