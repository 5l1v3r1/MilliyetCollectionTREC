<DOC>
<DOCNO> 155355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko31.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Colombani Türkiye, Avrupa ve Ortadoğu için son derece önemli... 
</HEADLINE>
<TEXT>

     Fransız Uluslararası İlişkiler Enstitüsü Kaynaklar ve Öngörüler IFRI Sorumlusu Philippe Colombani, Türkiye'nin sadece Avrupa'nın geleceği için değil, bölgenin geleceği için de önemli bir ülke olduğunu söyledi. 
     Colombani, Ceylan Intercontinental Oteli'nde düzenlenen ''Forum İstanbul-Yüzyıl Konferansları'' kapsamında yapılan ''Yarının Kurulması-Hedef 2023'' konulu konferansta ''Türkiye Vizyonu'' konulu bir konuşma yaptı. 
     Colombani, 2099 yılı sonuna kadar öngörüleri içeren bir çalışma yaptıklarını belirterek, 2050 yılına kadar AB içinde çalışan nüfusun azalacağını, Afrika ve Pasifik ülkelerinde ise artacağını söyledi. 
     Türkiye'nin Akdeniz ülkeleri arasında yerini aldığını hatırlatan Colombani, ''Türkiye gelişiyor, ancak ağır bir gelişme gösteriyor'' dedi. 
     Hazırladıkları senaryoda hiçbir şeyin değişmemesi koşuluyla 30 ülkeyi ele aldıklarını ve AB'nin dünya ekonomisinde yüzde 20 olan payının 2050'de yüzde 12'ye düşeceğini kaydeden Colombani, çünkü Avrupa'nın nüfusunun azaldığını, Ar-Ge çalışmalarına ise az yatırım yapıldığını bildirdi. 
     Colomboni, ''Geleceğin galipleri Çin'dir. ABD, Kanada ve Meksika'nın dünya ekonomisindeki payı değişmeyecek'' diye konuştu. 
     Avrupa'daki sorunun demografik olduğunu, şu anda kadın başına 1.4 olan doğum oranının 2.2'ye çıkması gerektiğini belirten Colombani, Avrupa'nın büyüme sorunuyla karşı karşıya olduğunu, göç rakamlarının da yeterli olmadığını söyledi. 
     İleride Avrupa, Akdeniz ülkeleri ve Rusya arasında işbirliğine gidileceğini düşündüklerini de anlatan Colombani, Avrupa'nın da böyle bir bölgeyi düşlediğini belirtti. 
     Türkiye'nin Avrupa ve Ortadoğu'nun kuzeyi için son derece önemli olduğunu dile getiren Colombani, ''Türkiye, kültürler arasındaki diyaloğun, özgürlüğün, laikliğin gelişebileceği ve günümüzde uygarlıklar uçurumunun kaldırılacağı bir nokta olabilir. Bu, sadece Türkiye'nin geleceği için değil, Avrupa'nın geleceği için de dünya barışı için de önemli'' diye konuştu. 
     Colombani, AB'nin Akdeniz ülkeleri, Rusya ve Türk cumhuriyetleri ile bir arada gelişmesinin, birliğin geleceği için son derece önemli olduğunu ifade ederek, ''AB bir pazar değil, aynı zamanda muhteşem bir siyasi projedir. Dilerim bunu gerçekleştirirken kan, ter ve gözyaşı olmaz'' dedi. 
     Colombani, ''Avrupa'nın geleceğinde 30 ülke olduğunu belirttiniz. Türkiye bunlara dahil değil. Ekonomik ve demografik nedenle mi Türkiye dışlanıyor '' sorusu üzerine, bu bakışın ideolojik ve siyasi olmadığını söyledi. 
     Bunun, sadece teknik nedenlere dayandığını savunan Colombani, ''Sadece Avrupa'nın geleceği için değil, bölgenin geleceği için Türkiye kilit bir ülkedir'' dedi. 
     
     DİĞER KONUŞMACILAR 
     Hudson Enstitüsü Global Gıda Bölümü Direktörü Dennis Avery, 2023 yılında 9 milyara ulaşacak dünya nüfusunu besleyebilmek için bugünkü tarım alanlarının en az 3'e katlanması gerektiğini söyledi. 
     Türkiye'nin erozyonu azaltacak daha fazla su tutma yoluna gitmesi gerektiğini dile getiren Avery, bioteknolojinin önemine değindi. 
     Gelecekte suyun daha az ve pahalı olacağını belirten Avery, kullanılan suyun yüzde 70'ini çiftçilerin harcadığını belirtti. 
     Avery, ''ABD'nin Irak'ı petrol nedeniyle istila ettiğine'' inanmadığını ifade ederek, suyun bundan 50 yıl sonra çok daha önemli hale geleceğini vurguladı. Avery, küresel ısınmanın dönemsellik arzettiğine de değinerek, ''12 bin yılda 9 tane global ısınma ve soğuma olduğu ortaya çıktı. 200 yıl sonra 6 asır sürecek ısınma döngüsüne gireceğiz. 3 binli yıllarda bir ısı düşüşü olacak'' dedi. 
     Dünyanın gelişmesini sürdürmesinin sadece yüksek teknolojiyle mümkün olacağına dikkati çeken Avery, Türkiye'nin de teknolojik bolluk dönemine kendisini yerleştirdiğini sözlerine ekledi. 
     OECD'nin Uluslararası Gelecek Programı'nda çalışan Reza Lahidji ise dünyanın toplumsal risklerinin değiştiğini ve büyüdüğünü, insanların da bundan büyük endişe duyduklarını belirtti. 
     Dünyanın en hızlı gelişen 50 bölgesinden 40'ının deprem bölgesinde bulunduğunu vurgulayan Lahidji, Türkiye'nin de deprem bölgesinde yer aldığını söyledi. 
     Dünyada ilk kez SARS ile bir hastalığın tepki uyandırdığını belirten Lahidji, risklerin insanlar ve toplumlar üzerindeki direkt etkilerinin arttığını söyledi. Lahidji, doğal afetlerde her yıl 80 bin kişinin öldüğünü ve 200 milyon kişinin etkilendiğini anlattı. 
     OECD Uluslararası Yatırım Küresel Sorunu Başkanı Mehmet Öğütçü ise Türk halkının bir inanç ve güven krizi yaşadığını, geleceğe ve yöneticilere dönük güvensizliğin bugün Türkiye'de kamuoyunu pençesine almış gözüktüğünü belirtti. 
     Öğütçü, Türkiye'nin geleceğe dönük en önemli hedefinin eğitim olduğunu da sözlerine ekledi. 
     
</TEXT>
</DOC>
