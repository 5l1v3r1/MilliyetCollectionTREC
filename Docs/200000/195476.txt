<DOC>
<DOCNO> 195476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun11.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçici Hükümet Konseyi ABD'nin planlarını kabul etmeyebiliriz 
</HEADLINE>
<TEXT>

     Irak Geçici Hükümet Konseyi GHK üyesi Mahmud Osman, ABD'nin, yetkilerin Iraklılara daha çabuk devredilmesine ilişkin planlarını inceleyeceklerini, ancak bunun planı mutlaka kabul edecekleri anlamına gelmediğini söyledi. 
     Irak'taki Amerikalı sivil yönetici Paul Bremer tarafından atanan 24 kişilik konseyin üyesi Osman, bu konuda konseyin kendi fikirleri bulunduğunu belirterek, ABD'nin planını ya da yeni geçici hükümet kurulmasına ilişkin takvim önerisini kabul etmeyebileceklerini bildirdi. 
     ABD Başkanı George Bush ile Washington'da, yetkinin Iraklılara devrinin hızlandırılmasını görüşen ve bugün Bağdat'a dönmesi beklenen Bremer'in, planın ayrıntılarını müzakere etmek için yarın konsey üyeleriyle bir araya gelebileceğini söyleyen Osman, ''Biz Bremer'i dinleyeceğiz, o da bizi dinleyecek'' dedi. 
     Osman, anayasal sürecin zaman alacağını, Irak halkının bu süreçte temel bir yasa, geçici hükümet ve hükümet konseyinde daha geniş temsile ihtiyacı olduğunu söyledi. 
     Bush yönetimi, yetkinin Iraklılara devredilmesinin hızlandırılması planları çerçevesinde, seçimlerin gelecek yılın ilk yarısında yapılmasını ve anayasa yazılmadan bir hükümetin oluşturulmasını öngörüyor. Amerikan yönetiminin daha önceki planları, yetkiyi devretmeden önce anayasanın yazılması ve seçimlerin yapılmasını içeriyordu. 
     
</TEXT>
</DOC>
