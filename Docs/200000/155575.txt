<DOC>
<DOCNO> 155575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sondun31.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
''Terörle mücadelede bile her yol kabul edilemez'' 
</HEADLINE>
<TEXT>

     Almanya Cumhurbaşkanı Johannes Rau, terörizmle mücadelede bile her yolun kabul edilemeyeceğini söyledi. 
     Cumhurbaşkanı Rau, 10 Mayıs 1933 tarihinde Naziler tarafından tanınmış bazı yazarların kitaplarının yakılması yıldönümünün hatırlanması amacıyla başkent Berlin'de düzenlenen bir toplantıya katıldı. 
     Rau, burada yaptığı konuşmada, terörizmle mücadele kapsamında bile, 1948 yılında hazırlanan BM İnsan Hakları Beyannamesi'nin her yerde geçerli kılınması için her türlü çabanın harcanması gerektiğini belirtti. 
     Rau, ''Nasyonalsosyalistlerin özgür düşünceye karşı işledikleri vahşi suçlardan alınan bir ders de, düşünce özgürlüğünün en önemli demokratik değerlerden biri haline gelmiş olmasıdır ve hiç kimsenin görüşlerinden dolayı takip edilmemesi gerektiğidir'' dedi. 
     Almanya'da 1933 yılında kitapların yakılmasını, olumsuz etkilerini yıllarca gösteren bir felaket olarak değerlendiren Rau, halkın büyük bölümünün de bu duruma suskun kalmasını anlayamadığını ifade etti. 
     Almanya'nın hemen hemen tüm üniversite şehirlerinde 10 Mayıs 1933 tarihinde, Karl Marx, Heinrich Heine, Siegmund Freud, Thomas Mann, Heinrich Mann, Erich Maria Remarque, Bertolt Brecht, Erich Kaestner, Kurt Tucholsky, Carl von Ossietzky ve Alfred Kerr gibi tanınmış yazarların kitapları, Nazi subayları tarafından sokaklarda yakılmıştı. 
     
</TEXT>
</DOC>
