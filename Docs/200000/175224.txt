<DOC>
<DOCNO> 175224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun31.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelly, Irak'ın tehdit olmadığını biliyordu 
</HEADLINE>
<TEXT>

     İngiltere'de Tony Blair hükümetinin ABD ile birlikte orduyu Irak'a saldırtmasını eleştiren ve 18 Temmuz'da ''bileğini keserek intihar ettiği'' duyurulan Savunma Bakanlığı'nın kıdemli silah uzmanı Dr. David Kelly'nin ölümü üzerine kurulan devlet soruşturma kurulu çalışmalarını sürdürüyor. 
     İngiltere'nin köklü kamu yayın kurumu BBC'nin 29 Mayıs'ta Blair hükümetini çok zor duruma düşüren Kelly'nin haberini hazırlayan BBC savunma muhabiri Andrew Gilligan, bugün soruşturma kuruluna ifade verdi. 
     Gilligan, Oxfordshire'daki evi yakınında ormanda ölü bulunan David Kelly'nin, Blair hükümetinin, başbakanlık iletişim danışmanı Alastair Campbell yüzünden Irak'ın kitle imha silahları programlarının bütünüyle abartıldığına inandığını anlattı. 
     Soruşturma komisyonuna, Kelly ile yaptığı mülakatı aktaran Gilligan, Kelly'den naklen, notlarından okuyarak şunu söyledi 
     ''Irak Devlet Başkanı Saddam Hüseyin'in silah programı cüzi çaptaydı. Her şey Saddam için yolunda gitse ve o serbest olsaydı bile, silah programıyla fazla insan öldüremezdi.'' 
     
     ''KULLANILABİLİR SİLAHI BİLE YOK'' 

     Gilligan'ın aktardıklarına göre, ''Saddam Hüseyin'in kullanılabilir kitle imha silahı yoktu'' diyen Kelly, doğrudan Blair'in iletişim danışmanı Campbell'i şöyle suçluyordu 
     ''Kelly, Irak savaşından önce İngiliz hükümetince hazırlanan savaş gerekçeleri arasında bulunan, Irak'ın 45 dakika içinde kimyasal veya biyolojik kitle imha silahlarını kullanabileceği yolundaki iddia, savaşa giden yolda istihbarat kaynaklarında hazırlanmıştı.'' ABD ve baş yardımcısı İngiltere 20 Mart'ta Irak'a saldırdığından beri, 5 ay içinde hiçbir kitle imha silahına rastlanmadı. Bu da Blair hükümetine kamuoyu güvenini temelden sarstı. 
     Gilligan, İngiliz devletinin Kelly soruşturma kuruluna şu sözleri de aktardı 
     ''Hükümetin Irak savaş gerekçesi 'dosyası', kamuoyuna duyurulmadan 1 hafta önce çok daha kandırıcı olması için ayarlanmıştı. Kitle imha silahlarının 45 dakikada kullanımı sözü de bayağı 'tipik' bir kalıptı.'' 
     
     BAKANLIKTA ABARTIDAN HUZURSUZ OLANLAR 

     İngiltere Savunma Bakanlığı İstihbarat Daire Başkanı Yardımcısı Martin Howard, soruşturma kurulunun dünkü oturumunda verdiği ifadede, ilk kez Eylül 2002'de Tony Blair hükümetinin ''Irak'a savaş gerekçesini'' anlatan dosyada kullanılan üslupla, iki Savunma Bakanlığı uzmanının huzursuz olduğunu vurguladı. Bugün ifade veren BBC savunma muhabiri Andrew Gilligan, Howard'dan daha vurgulu dille bunu doğruladı 
     ''Hükümetin savaş gerekçesini anlatan dosyadan Savunma Bakanlığı'nda çok kişi abartılardan dolayı rahatsızlıklarını dile getirmişti. Çünkü Savunma Bakanlığı uzmanları, Irak'ın kitle imha silahları ve bunları bir ihtimalle kullanma niyeti hakkındaki esas görüşlerinin Blair hükümetinin gerekçesinde yer almamasından ötürü rahatsızdı.'' Savunma Bakanlığı'nın üst düzey memurlarından Julian Miller da, kıdemli yargıç Lord Hutton yönetimindeki soruşturma kurulunun ilk oturumunda, ''Hükümetin Irak değerlendirmesinin yayımlanmadan 1 hafta önce çarpıtıldığını sanmıyorum'' demişti. 
     Kelly'nin, BBC elemanı Gilligan'ın haberinin kaynağı olduğunun duyulmasından sonra intiharı, İngiliz siyasetinin üst kademelerini sarsmıştı. 
     
     ÖZÜR VE EN BÜYÜK BUNALIM 

     Dr. David Kelly'nin ölümünün ardından Blair'in sözcüsü de, bilim adamı hakkındaki sözleri nedeniyle özür diledi. 
     Blair'in sözcüsü Tom Kelly, bilim adamını ''kurgu karakter'' Walter Mitty ile karşılaştırdığını kabul etti ve Irak'ın silahlarını kovuşturan eski BM komisyonu UNSCOM'un başkanı Richard Butler'ın da ''doğrucu Davut'' sözüyle gönderme yaptığı Dr. Kelly hakkındaki sözünden ötürü kamuoyundan özür diledi. 
     Sözcü, bir gazeteciyle özel sohbet sırasında kullandığı ifadelerin bilim adamının saygınlığını hedef almadığını söylemek zorunda kaldı. 
     Blair'i siyaset hayatının en büyük bunalımıyla karşı karşıya bırakan Kelly'nin ölümü hakkında soruşturma kurulunda konuşan David Kelly'nin yakın çalışma arkadaşı, eski UNSCOM elemanı Terence Taylor şunu söyledi 
     ''Kelly, yalnız İngiltere'de değil, ABD'de de büyük saygınlığı olan dünya çapında bir silah uzmanıydı.'' 
     
</TEXT>
</DOC>
