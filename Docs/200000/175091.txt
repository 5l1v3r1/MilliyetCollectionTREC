<DOC>
<DOCNO> 175091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sontur14.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'a ait 82 şirkette mal varlığı tesbitine başlandı... 
</HEADLINE>
<TEXT>

     Uzan Grubu'na bağlı 82 şirkette, mal varlığı tespiti amacıyla çalışma başlatıldı. 
     Bankacılık Denetleme ve Düzenleme Kurulu BDDK bünyesindeki Tasarruf Mevduatı Sigorta Fonu'na TMSF geçen İmar Bankası'nın eski yöneticileri hakkında Şişli Cumhuriyet Savcılığı'nca yürütülen ''Kara Paranın Aklanmasının Önlenmesine Dair Kanun'' kapsamında yürütülen soruşturmada, Kemal Uzan'ın da aralarında bulunduğu 16 kişinin mal varlıklarına ay başında ihtiyati tedbir koyan Şişli 2. Sulh Ceza Mahkemesi, Uzan Grubu'na bağlı şirketlerde tespit yapılması amacıyla polise yazı gönderdi. 
     Bunun üzerine harekete geçen İstanbul Mali Şube Müdürlüğü'ne bağlı 50 ekip, Uzanlar'a ait olan ve merkezi İstanbul'da bulunan şirketlerde mal varlığının tespiti amacıyla inceleme başlattı. 
     Tespit çalışmasının, Türkiye genelinde Star TV, Star Gazetesi, Teleon, Telsim, Bartın Çimento, Rumeli Çimento, Rumeli Sigorta, Antep Çimento, Merkez Yatırım A.Ş. ve Rumeli Holding'in de aralarında bulunduğu 82 şirkette yapıldığını belirten polis yetkilileri, çalışmaların yaklaşık 20 gün sürmesinin beklendiğini kaydettiler. 
     Mahkemenin kararı uyarınca mal varlıklarına tedbir konulan kişilerin, Bankalar Birliği, tapu daireleri, postane, telekom, ticaret sicil, altın borsası, denizcilik ve İMKB gibi kurumlar nezdinde hiçbir işlem yapamayacağını da ifade eden yetkililer, tespit sonuçları konusunda Şişli Cumhuriyet Başsavcılığı'na bilgi verileceğini söylediler. 
     
</TEXT>
</DOC>
