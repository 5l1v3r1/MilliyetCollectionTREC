<DOC>
<DOCNO> 160157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun13.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian Kuşkuluydular ama savaştılar... 
</HEADLINE>
<TEXT>

     İngiltere'de yayımlanan The Guardian gazetesi, ABD ve İngiltere dışişleri bakanları Colin Powell ile Jack Straw'un, Irak'ta savaşa yaklaşıldığı günlerde dünyayı ikna etmeye çalışırken, birbirlerine Irak'ta kitle imha silahlarının varlığı konusundaki ciddi kuşkularını dile getirdiğini öne sürdü. Gazetenin haberinde, iki bakanın, 5 Şubat'tan önce New York'taki Waldorf Astoria otelinde yapılan bir toplantıda birbirlerine bu konudaki istihbaratın doğruluğu konusundaki kaygılarını açıkça söyledikleri öne sürüldü. 
     ''Görüşmenin tutanaklarını elinde bulunduran bir diplomata'' dayandırılan haberde, Straw'un Powell'a, ABD Başkanı George Bush ve İngiltere Başbakanı Tony Blair tarafından ortaya konulan iddiaların kanıtlanmayabileceğini, bu iddiaları destekleyecek güvenilir delil eksikliği bulunduğunu söylediği, Powell'ın da kendisine hak verdiği belirtildi. 
     İddiayı yalanlayan İngiltere Dışişleri Bakanlığı sözcüsü ise görüşmede bu tür bir konuşmanın geçmediğini söylemekle yetindi. 
     
</TEXT>
</DOC>
