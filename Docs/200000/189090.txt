<DOC>
<DOCNO> 189090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sonspo17.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Dilmen iddialı 18 ay içinde Süper Lig'deyiz 
</HEADLINE>
<TEXT>

     Karşıyaka Teknik Direktörü Rıdvan Dilmen, yeşil-kırmızılı kulübe gelmekten dolayı çok mutlu olduğunu belirterek, ''Karşıyaka'ya devrim yapmaya geldim ve 18 ay içinde bu takım Birinci Süper Lig'e çıkacak'' dedi. 
     İkinci Futbol Ligi A Kategorisi'nde son sırada yer alan ve bu hafta deplasmanda Kocaelispor ile karşılaşacak olan yeşil-kırmızılı ekibin teknik direktörü Rıdvan Dilmen, düzenlediği basın toplantısında iddialı açıklamalarda bulundu. 
     Kimsenin son sıradaki bir takımın teknik direktörü olmak istemeyeceğini ve çıkışa geçmek için üstüste 2 maçı kazanmaya ihtiyaçları olduğunu kaydeden Dilmen, şöyle konuştu 
     ''Karşıyaka'ya geldiğim için çok mutluyum. Buraya devrim yapmaya geldim ve yapacağım. 18 ay içinde bu takım Birinci Süper Lig'e çıkacaktır. Alsancak Stadı'nı doldurmadan bir yere gitmem. Yöneticilerde de bu heyecanı görüyorum. Bu heyecan olmasa beni getirmezlerdi.'' Dilmen, bu sezon için ligi en iyi yerde bitirmeyi amaçladıklarını kaydederek, ''İkinci yarıdaki 17 maç itibarıyla bu takım ilk 3'e girer. Ama bu bize genelde kaçıncılık getirir bilemem'' dedi. 
     Devre arasında 29 kişilik kadroyu 23'e indireceğini anlatan Dilmen, elinde çok sayıda forvet ve savunma oyuncusu bulunduğunu, ancak orta alanda rakipteyken topu kapacak özellikte futbolcu sıkıntısı çektiklerini söyledi. 
     Kocaelispor'un güçlü bir ekip olduğunu kaydeden Dilmen, ''Ancak Karşıyaka bu maçı kazanırsa, kimse nasıl oldu da kazandı demesin'' dedi. 
     Dilmen, önceki haftalarda kadroya giremeyen oyuncuların kilo fazlası bulunduğunu, bu nedenle Hasan Çelik'i bu hafta maç kadrosuna almayacağını kaydederek, ''İlk maçımda oyuncu seçiminde bazı hatalar yaptığımı anladım. Bunları gidereceğiz. Antrenör hata yapmaz diye birşey yok'' diye konuştu. 
     Kaleci Fevzi'ye yönelik eleştirilere ilişkin soru üzerine Dilmen, ''Fevzi'ye ihtiyacımız var. Kocaelispor maçında kalede Fevzi olacak'' yanıtını verdi. 
     
</TEXT>
</DOC>
