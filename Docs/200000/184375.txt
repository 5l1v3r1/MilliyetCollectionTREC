<DOC>
<DOCNO> 184375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sonspo11.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler ve Blackburn taraftarları halı saha maçı yaptı... 
</HEADLINE>
<TEXT>

     Gençlerbirliği ve Blackburn Rovers taraftarları dostluk halı saha maçını, kırmızı-siyahlıların taraftarları 4-2 kazandı. 
     UEFA Kupası 1. tur ilk maçı için Ankara'ya gelen İngiliz ekibinin taraftarları ile Gençlerbirliği taraftarları, 2 ülkenin taraftarları arasında milli maç öncesi gerilen ortamı yumuşatmak için, Gençlerbirliği'nin Beştepe'deki tesislerinde bir halı saha maçı organize ettiler. 
     Başlama vuruşunu Çankaya Belediye Başkanı ve Kulüp Yönetim Kurulu Üyesi Haydar Yılmaz'ın yaptığı karşılaşmanın 2. yarısında ise Gençlerbirliği Kulübü Başkanı İlhan Cavcav ve Haydar Yılmaz birlikte maçı başlattılar. 
     Başkan Cavcav, düzenlenen bu halı saha maçının 2 ülke arasında oynanacak milli maç öncesi gerginleşen havayı yumuşatmak açısından çok iyi olduğunu belirterek, ''İki ülke arasındaki maçı sanki savaşa gidiliyormuş gibi germeye çalışıyorlar. Bu halı saha maçıyla İngiliz dostlarımıza Türk misafirperverliğini ve centilmenliğini bir kez daha göstermiş olduk'' dedi. 
     Karşılaşma sonrasında İngiltere Büyükelçiliği Müsteşarı David Fitton, Gençlerbirliği taraftarları takımının kaptanına kristal bir şampanya bardağı ile oyunculara rozet hediye etti. 

     
</TEXT>
</DOC>
