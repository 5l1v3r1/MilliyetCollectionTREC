<DOC>
<DOCNO> 185211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/magazin/yazdud.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasileri birleştiren düğün 
</HEADLINE>
<TEXT>

   Antalya 29, balıkta rakipsiz 7 Mehmet, CeCe'de Birol'un başarısı, değişmeyen eğlence Club Ally, Süper Star'ın boşu yok, 'Muhteşem İkili' yıktı geçti... 
   
      
   Efendim, çarşamba günkü köşemde belirttiğim gibi geçen hafta sonu Antalya'daydım. Hem ziyaret hem ticaret oldu. Bu yaz Antalya'ya iki kez gidebildim. Bodrum ve Çeşme'den fırsat kalmadı, ne yapayım. Sezon bitmek üzere ama havaalanı CIP Salonu'nda maşallah oturacak yer yoktu. Çoğunluk yine Bodrum'a gidiyordu. Sosyetenin pek çok ünlü ismi vardı Yüksel Behlil, Halil Değer, Rula-Mehmet Habbab, diş doktoru Galip Gürel ve oğlu, Eva-Henry Maçoro... Gelelim Antalya'ya. Antalya'da turist kaynamasına rağmen esnaf ağlamaklıydı. Ama hangi iş adamıyla konuşsam esnafa değil, yabancı turiste hak verdiler. "Esnafın attığı kazıklar sonunda kendisini acıtmaya başladı" dediler. Doğru söze ne denir Belek'e gittiğimde çarşıya uğramış, birkaç tişört almıştım. Bir tanesini deneyip diğer ikisini aynı modelin farklı renkleri diye bakmadan torbaya atmıştım. Eve geldiğimde acı sürprizle karşılaştım giydiğim ile aldıklarım arasında benzerlik yoktu. Eski çılgınlığım olsa, gider o adamı bulur, bir güzel de benzetirdim ama artık olgunlaştım. Neyse, yine sokaklar, eğlence yerleri, alışveriş merkezleri bomboştu. Eskiden limandaki balıkçılar, restoranlar, incik boncuk satan esnafın önünde kuyruklar oluşurdu. Buna karşın eylül ayında otellerin yüzde 80'i doluydu. Ama otellerde 'her şey dahil sistem' olduğu için ne yerli ne de yabancı turist rahatını bozup otel dışına çıkıyor. Düğünü olan Antalya Ticaret ve Sanayi Odası'nın genç başkanı Menderes Türel sezonda Antalya'ya günde 400'ün üzerinde uçak geldiğini, eylül ayında da bu rakamın 350'yi bulduğunu söyledi. Antalya'da Hillside Su Otel'de kaldım. Burayla ilgili izlenimlerimi size yarın anlatacağım. 
   
      Ajda Pekkan New York yolcusu, 7 Mehmet, Ally ve Birol    Sevgili Menderes'in düğününe kalabalık bir grup gittik. Kardeşim kadar sevdiğim sahnelerin prensi Cenk Eren ve sırdaşım tekstilci İsmail Akkaya da Menderes'in yakın arkadaşları oldukları için aynı uçaktaydık. Ah, az kalsın uçak maceramızı unutuyordum. Uçakta Süper Star Ajda Pekkan yanımda oturdu. Hafta sonu ekstrası varmış, cuma ve cumartesi iki ayrı oteldeki bayi toplantısında sahneye çıktı. Yanında ünlü klip yönetmeni Ayşe Ersayın vardı. 'Sen İste' adlı şarkısı çok beğenilen Ajda Pekkan artık işlere seçerek gidiyor. Kıbrıs'tan gelen pek çok iş teklifi sırada bekliyormuş. Şu an Süper Star, hayat arkadaşı olan iş adamı Okan Tapan ile birlikte New York'ta. Biraz tatil, biraz alışveriş için. Okan Bey'in oğlu da orada okula başlayacakmış. Biraz da kaynaşma amaçlı bir gezi yani. Süper Star ile Okan Tapan'ın ilişkisi çok güzel, saygın. Ajda Hanım, "Beni ben olduğum için seven, saygı duyan ve Ajda Pekkan tarafımı hiç görmeyen bir insanla beraberim. Okan arkadaşım, dostum, sevgilim, hayatımdaki her boşluğu dolduran bir insan" dedi o gün yolculukta. Tabii acayip de kaynattık. Süper Star sahne dışında çok gırgır ve eğlencelidir. Antalya'daki azgınlıklarımıza dönelim. İlk gece soluğu tabii ki 7 Mehmet Restaurant'ta aldık. Bu, aynı zamanda sevgili Menderes'in de bekarlığa veda partisiydi. Ben, Cenk, Menderes, Antalya'da her zaman sevdiğim bir ağabeyim olarak gördüğüm 7 Mehmet'in sahibi Hakkı Akdağ beraberdik. Tabii onlar vurdular kendilerini rakıya, ben ise suya ve kolaya. 7 Mehmet'in müdürü Mehmet Demirkol, şef garson Mevlüd Balta ve Hacı Sacaklı yine yığdılar soğuk ve ara sıcak mezeleri, sıra balığa geldiğinde tıkanmıştık. Ama buranın da mezeleri, maşallah yani. Tahinden yapılan hibeş, patlıcan ezme ve salata, yaprak ve biber dolma, tereyağında karides, kalamar ızgara... Yemeğin sonuna doğru Menderes'in güzel eşi Ebru ve yakın kız arkadaşı Seda geldiler kontrole. Ama paparazzilik yapamadılar. 7 Mehmet Restaurant'ın telefon numarası 0242 238 52 04. Dediğim gibi o gece Menderes'in bekarlığa veda partisi olduğu için iyi azdık. Sonra Ally'ye gittik. İşletme sahibi Ahmet Tosun, müdürler Adnan Tosun ve Sebahattin Törün, Ally'nin içinde yer alan Marina Restaurant'ın sahibi Bülent-Ayla Çekiç, Fashion Restaurant'tan Tanju Koç, Nox Bar'dan Serkan Tuzcu, Ahmet Eken, Flamingo Bar'dan Cevdet Bayram, Muhteşem Ezanoğlu, Sherlock'dan Ramazan Zeybekoğlu, Alem Bar'dan Yüksel Çakır ve Hootel Bar'ın patronu Ercüment Ünaldılar sezonun zorlu geçtiğini söylediler. Basın ve Halkla İlişkiler Müdüresi Serap Altay da oradaydı. Hafta arası olmasına rağmen kalabalıktı. Serkan Tuzcu, sağolsun, yanımızdan hiç ayrılmadı. Bugüne kadar Antalya'da eğlence sektöründe en çok yatırım yapılan yerlerden biri Ally. 5.5 milyon dolarlık bir tesis. Aslında dünya çapında bir eğlence yeri. Özellikle manzarası muhteşem. Düşünün, Antalya'nın tüm tarihi ve turistik güzelliklerini burada, tepeden görüyorsunuz yat limanı, Üç Kapılar, Tophane Parkı, Saat Kulesi, Kesik Minare... Ally'nin içinde, dansçı kızlar direklerin tepesinde yaptıkları şova devam ediyorlar. Müzik hoş, özellikle gençlik için Ally iyi bir eğlence yeri. Ama bizden geçmiş artık. Müziğin gürültüsüne dayanamayıp kendimizi dışarıya zor attık. Saat olmuş gecenin 02.30'u ama bizimkiler maşallah h l gezmek istiyor. Bu kez Antalya'nın klasik mekanı olan CeCe'ye gittik. Patron Cemal yoktu, Kıbrıs'taymış. Kardeşi İsmail Sır bizi ağırladı. Sahnede artık Antalyalılar'ın simgesi haline gelen Birol vardı. Saçını uzatmış biraz da kilo almış. Yeni bir albüm çıkarmadan İstanbul'a gelmeyecekmiş. CeCe tıklım tıklımdı. Birol'un seveni çok tabii. Ben canlı müzikten bıktığım için Birol'u 10 dakika dinleyebildim ve otele döndüm. Ama bizimkiler gerçek bir bekarlığa veda partisi yapmışlar. Geceyi, pardon sabahı çorbacıda etmişler ve zilini çalmadık kapı bırakmamışlar. CeCe'nin telefon numarası 0242 238 08 44. 
   
      Antalya'da ünlüler geçidi    Düğün Antalya'nın zirvedeki restoranı Antalya 29'da oldu. Ama biz bir gece önce aynı yerdeydik. Çok beyefendi bir insan olan mekanın sahibi sevgili Nusret bizi ağırlamak konusunda ısrar edince gittik. Cenk Eren, İsmail Akkaya dışında Nükhet Duru, Sertab Erener, Levent Yüksel, Hande Yener ve Meltem Cumbul gibi ünlülerin menajerliğini yapan sevgili Ayşe Barım da katıldı bize. Bana göre Ayşe bu sektör için fazla. Boğaziçi Üniversitesi mezunu, iki lisan biliyor, korkunç kibar biri. Cenk ve ben Ayşe için "sinirleri alınmış" deyimini kullanıyoruz. Ayşe'nin Bilgi Üniversitesi Hukuk Bölümü'nden yeni mezun olan kız kardeşi Iraz da yanındaydı. Nusret ve bence Antalya'nın en iyi mutfak şeflerinden olan Raif Kahraman bizim için bir mönü hazırlamışlar ki yıkılıyordu. İçinde siyah havyar olan ıstakoz parizyen, jumbo karides buketleri, zeytinyağlı yaprak dolması vardı. Ardından parmezan rulosu ile karidesli risotto ve fesleğen soslu ravioli geldi. Hiçbirimiz ana yemek almadık, alamadık. Ama tatlılara "Hayır" diyemedik. Ilık çikolatalı kek, çikolatalı sufle, sakızlı fırın sütlaç, krem brule, şeftalili milföyü yerken aklıma canım dostum ve yayın yönetmenim sevgili Rifat Ababay geldi. İki sene önce birlikte bir Antalya gezisi yapmıştık. Güzel arkadaşım sevgili Bekir Saçar da vardı. Antalya 29'da yine böyle keyifli bir yemek yemiştik. Nusret Genç'i kutlamamak mümkün değil. O gece masaya Kazım Gencer baktı, o da mükemmel bir şef. Genel Müdür Alpay Tuncer, güvenlik müdürü Cengiz Ilgaz, restoran şefi Mustafa Kılıçkaya, Captain Abdullah Bakır 29'a yakışan isimler. Düğün cumartesi gecesiydi. Menderes'i kıskanmadım desem, yalan olur. Bir insan bu kadar mı sayılır ve sevilir Bugüne kadar ünlü, ünsüz pek çok düğüne katıldım, bu kadar çok çiçek görmedim. Binlerce filandı. Ama üzüldüm de. Yazık, keşke bu çiçeklere verilen paraları vakıflara yatırsalardı. Menderes'in annesi, eski güzellerden Serçin Hanım ve ablası Berrin çok heyecanlıydılar. Babası Suphi Amca biraz rahatsızdı. O nedenle protokolde Menderes'in amcası olan eski bakan Sudi Türel yer aldı. DYP Genel Başkanı Mehmet Ağar, ANAP Genel Başkanı Ali Talip Özdemir, CHP Genel Başkanı Deniz Baykal, AKP'li Kültür ve Turizm Bakanı Erkan Mumcu aynı masada oturdular. Konuklar arasında TOBB Yönetim Kurulu Başkan Vekili Halim Mete, Yönetim Kurulu Üyesi İlhan Parseker, İstanbul Sanayi Odası Yönetim Kurulu Başkanı C. Tanıl Küçük ve Antalya Valisi Alaaddin Yüksel vardı. Avukat Mehmet ve eğitimci Aysel Yıldız'ın kızları olan İzmirli gelinimiz Ebru prenses gibiydi. Düğün gerçekten çok hareketli geçti. 'Muhteşem İkili' Nükhet Duru ve Cenk Eren ortalığı yıkıp geçtiler. Yeni evliler balayı için Miami ve New York'a gittiler. Evet, bu cumartesi de bu kadar, hoş kalın efendim. 
   
      
   
</TEXT>
</DOC>
