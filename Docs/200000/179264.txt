<DOC>
<DOCNO> 179264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/spor/aspo.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 21 yıl sonra Diyarbakır'da güldü 
</HEADLINE>
<TEXT>
   En renkli TV 
   Sarı - Lacivertliler, Mustafa Denizli ve Lorant'ı ipe götüren rakibi önündeki şanssızlığını son haftaların flaş ikilisi Tuncay ve Van Hooijdonk ile tarihe gömdü 
      
   Christoph Daum, Trabzon deplasmanında olduğu gibi 4-5-1 düzeniyle Fenerbahçe'yi sahaya sürdü. Zaman zaman Aurelio, Tuncay ve Serhat sürpriz çıkışlarla Hooijdonk'a destek vermeye çalıştılar. Savunmayı ceza alanının önünde kuran Sarı - Lacivertliler, orta alanı da kalabalık tutunca oyun bir ölçüde kilitlendi. Diyarbakırspor zorunlu olarak bir süre doldur - boşaltı tercih etti. 10. dakikadan sonra oyuna hareket gelmeye başladı. Ev sahibi ekip kanatları kullandı, Fenerbahçe ise az da olsa ayağa toplarla ileride çoğalmaya çalıştı. 16'da Serhat, Aurelio'yu kaçırdı. Brezilyalı, kaleciyi çalımlamasına rağmen topu dışarı attı. 
   18'de bu kez Kemal'in pasıyla buluşan Tuncay topu Şenol'a nişanladı. 24'te rakibinden topu çalan Kemal, Şenol üzerine doğru gelirken pası kötü kullanınca mutlak bir pozisyon kaçtı. 26'da Luciano'nun kafasından seken top Hasan'ın önüne düştü. Bu oyuncunun aşırtma vuruşu üstten dışarı gitti. 28'de Sinan'dan seken topa Serhat gelişine vurdu, Şenol bir kez daha gole izin vermedi. 
   İkinci yarı garip bir penaltı kararı ile başladı. 46'da Luciano'nun, Bakadal'a müdahalesini Ali Aydın penaltı ile değerlendirdi. Atışı kullanan Hasan takımını 1-0 öne geçirdi. 
   Bu gol Fenerbahçe'yi bir anda canlandırdı. Diyarbakırspor'u ise nedense kabuğuna çekti. Sarı - Lacivertli ekip ilk yarıya oranla daha rahat gol bölgelerine inmeye başladı. Ancak özellikle Serhat'ın gol vuruşlarındaki beceri eksikliği yüzünden Fenerbahçe özlediği skora ne yazık ki erken dakikalarda ulaşamadı. 
   54'de Semih'in sağdan inip yaptığı güzel ortayı Serhat ıskaladı. 61'de Mahmut'un sol tarafından kullandığı serbest atış savunmadan sekti, Tuncay skora denge getirdi 1-1 
   64'de Hooijdonk'un kestiği topa Semih dokundu, Şenol tehlikeyi önledi. 72'de Tuncay, Serhat'ı gördü. Bu oyuncu kaleci ile karşı karşıya kalmasına rağmen yine topu Şenol'a nişanladı. 76'da Hooijdonk sahneye çıktı. Hollandalı yıldız bir penaltı gibi kullandığı serbest vuruşlara yenisini ekledi. Müthiş frikikle Fenerbahçe'yi 2-1 öne geçirdi. Bu dakikadan sonra Diyarbakırspor'un şuursuz baskısı, Fenerbahçe'nin ise Serhat ve Semih ile kaçırdığı mutlak pozisyonlar vardı. Sarı - Lacivertliler son iki sezondur, hüsranla ve hoca değişiklikleriyle döndükleri Diyarbakır'dan bu kez üç puanla ayrılmasını bildi. 
   
   Daum çok mutlu    Alman hoca, basın mensuplarının "Fener, Diyarbakır'dan hep hocasız döndü. Ne diyorsunuz " sorusuna, "Takımla döndüğüm için çok mutluyum" yanıtını verdi 
   
   Yüzü gülüyordu 
   FENERBAHÇE Teknik Direktörü Daum, Diyarbakırspor maçından sonra çarpıcı açıklamalar yaptı. 2 - 1'lik galibiyetle birlikte morali yerine gelen Alman hoca, Diyarbakır'da görevden ayrılan teknik adamların hatırlatılması üzerine, "Takımla döndüğüm için çok mutluyum" esprisini yaptı. Daum şunları söyledi "1 - 0'lık yenilgiyi, galibiyete çevirmek güzel. Fenerbahçe artık sahada pes etmiyor, varını yoğunu ortaya koyuyor. Bu çok önemli bir gelişme." 
   
   'Prim isteriz'    DİYARBAKIRSPOR karsışında elde edilen 2-1'lik galibiyetten sonra Fenerbahçe soyunma odasında büyük sevinç yaşandı. Futbolcular galibiyeti tezahüratlarla kutlarken, yöneticilerden prim talep etti. Başkan Aziz Yıldırım ve yöneticiler, Sarı - Lacivertli oyuncuların ısrarı sonucunda ekstra ödeme sözü verdi. 
   
   Daum'un gözüyle futbolcular    Recep İyi bir performans sergiledi, hatası yoktu. 
   Fatih En iyilerdendi. Takıma büyük katkı sağladı. 
   Luciano Maskenin zorluğunu yaşadı. Örnek oldu. 
   Ümit Güvenliği maç boyunca yine elden bırakmadı. 
   Mahmut İkinci Lig'den geldi ama çabuk alıştı. 
   Serhat Sahada çok çalıştı. Gol atmasını isterdim. 
   Kemal İnanılmaz mücadele etti. Enerjisini kullandı. 
   Selçuk En çok koşup mücadele edenlerin başındaydı. 
   Aurelio Mükemmel oyuncu. Tek eksiği gol atamaması. 
   Tuncay Her zaman büyük tehlike. Dünya çapında. 
   Van Hooijdonk Dünya yıldızı. Zaten o yüzden aldık. 
   Semih Oyuna girdikten sonra takıma canlılık getirdi. 
   Rebrov Onun sayesinde top daha fazla bizde kaldı. 
   
   Göze batanlar    Ümit Özat Savunmada kontrollü ve etkili oynadı. Luciano'nun riske girmemesi nedeniyle çok iş düştü. 
   Aurelio İlk üç maçına oranla Diyarbakır karşısında biraz tutuktu. Üretici yönünü sahaya yansıtamadı. 
   Serhat Gol kaçırmaya dün de devam etti. Harcadığı fırsatlar takımının farklı galibiyetini frenledi. 
   Fatih Uzun bir aradan sonra ilk kez oynadı. İstekliydi, ancak top kullanmada zaman zaman başarısızdı. 
   Şenol Tecrübeli eldiven birçok gol girişimini önleyerek alkış aldı. Frikikte yapacak bir şeyi yoktu. 
   Bakadal Fenerbahçe savunmasını tek başına zorlamaya çalıştı. Penaltının oluşumunda önemli rol oynadı. 
   
   Maçtan rakamlar    En son golünü 2000 2001 sezonunun 34. haftasında Erzurumspor'a atan Hasan Yiğit 57 maç sonra tekrar gol sevinci yaşadı. 
   Fenerbahçe şampiyon olduğu 2000 2001 sezonundan bu yana ilk kez 4 maçta 3 galibiyet aldı. 
   Penaltıdan son golünü geçen sezon 26. haftada Adanasporlu Necati'den yiyen Fenerbahçe, 12 maç sonra aleyhine verilen ilk penaltıda Hasan'a mağlup oldu. 
   Sarı - Lacivertli takımda 4 maçta 90 dakika sahada kalan futbolcular Luciano, Ümit Özat, Selçuk, Tuncay ve Hooijdonk. 
   Diyarbakırspor bu sezon oynadığı bütün maçlarda hem gol atıp, hem de gol yiyen 4 takımdan biri olma özelliğini sürdürdü. 
   Geçen sezon 5 gole 13. maçında ulaşabilen Tuncay, Diyarbakırspor ağlarını havalandırarak bu sezonki 5. golüne 4. maçında ulaştı. 
   
   Maçın hakemi    Ağır karar 
   Hakem Ali Aydın genelde iyi bir maç yönetti. Oyuncularla kurduğu diyalog, pozisyonlara yakınlığı tam not aldı. Ancak ikinci yarının başında Diyarbakırspor lehine verdiği penaltı kararı çok ağırdı. 
   
   
</TEXT>
</DOC>
