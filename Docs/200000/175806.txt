<DOC>
<DOCNO> 175806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/guncel/gun06.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesabı İsrail sordu 
</HEADLINE>
<TEXT>

   Binbaşı Cengiz Toytunç'un şehit edilmesinden sorumlu tutulan İslami Cihad liderlerinden Muhammed Sider, İsrail ordusunun operasyonunda öldürüldü 
      BURÇUN İMİR Kudüs DHA 

   
   İsrail ordusunun Batı Şeria'nın El Halil kentindeki operasyonunda, İslami Cihad'ın yerel liderlerinden Muhammed Eyüp Mehmet Sider öldürüldü. İsrail kaynakları, Sider'in geçen yıl El Halil'de şehit edilen Uluslararası Geçici Kuvvet TIPH 'te görevli Binbaşı Cengiz Toytunç'un öldürülmesinden sorumlu tutulduğunu duyurdu. 
   İsrail ordu kaynaklarına göre, bomba yüklü araçla saldırı hazırlığı yapıldığı istihbaratı üzerine, İsrail Ordusu dün sabah İslami Cihad'ın Şam bağlantısını sağlayan liderlerinden Sider'i tutuklamak için El Halil'deki evine operasyon düzenledi. İsrail ordusu, açılan ateşe füzeyle karşılık verdi. 19 İsrailliyi öldürmek ve 82'sini yaralamaktan İsrail'in arananlar listesinin başında yer alan Sider, olay yerinde öldü. 
   
   Failleri tek tek ortaya çıkıyor 
   İslami Cihad'ın üst düzey yetkilisi Bassam El Saadi, "Bu bir cinayet. İsrail bunun hesabını verecek" diyerek olayı doğruladı. Sider'in, El Halil'de geçen yıl 26 Mart'ta Toytunç ile bir İsviçreli subayın öldürüldüğü, bir Türk subayının da yaralandığı saldırının planlayıcısı olduğu kaydedildi. Toytunç'un öldürülmesinden sonra İsrail, soruşturma başlatmış ve Haziran 2002'de Koruyucu Kalkan Operasyonu sırasında tetikçi Yusuf Abu Kaderi operasyonla öldürmüştü. Olayın arkasındaki isimlerden Safvan Uveyvi de geçen yıl tutuklanarak cezaevine konulmuştu. Saldırının sorumlularından Diyab Şuveyki de arananlar listesinde. 
   
   
</TEXT>
</DOC>
