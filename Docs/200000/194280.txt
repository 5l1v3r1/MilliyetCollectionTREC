<DOC>
<DOCNO> 194280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/ekonomi/aeko.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
VIP'teki hortumcunun ayakkabısı fiyatına memur çalışıyor 
</HEADLINE>
<TEXT>

   Adalet Bakanı Cemil Çicek, VIP salonunda karşılaştığı batık banka patronunu tarif ederken, 'Ayakkabısının fiyatına bir ay evrak memuru çalıştırıyorum' dedi 
      ANKARA Milliyet 
   
   Adalet Bakanı Cemil Çiçek, dün döndüğü Küba gezisine giderken havaalanının VIP çok önemli kişi salonunda bankası batmış bir batık banka patronunu gördüğünü açıkladı. 
   
   Parfüm dükk nı gibiydi 
   Çiçek, "İnanın giyiminde kuşamında en ufak bir kötüleşme yok. Ayakkabısının fiyatına bir ay evrak memuru çalıştırıyorum. Parfümeri dükk nı gibi, her tarafından ayrı kokular geliyor. Yakasına yapışacak adamlar, orada ona hizmet ediyor" dedi. Çiçek, 2 Kasım'da gittiği Küba'dan dün sabah saatlerinde döndü ve Plan ve Bütçe Komisyonu'nun Adalet Bakanlığı bütçesine ilişkin toplantısına katıldı. Toplantıda, Küba'ya giderken havaalanının VIP salonunda "bankası batmış bir patronu gördüğünü" anlatan Çiçek şöyle konuştu 
   
   Madalyası da varmış 
   "Nasıl oluyor diye benim de garibime gitti. Adamın giyiminde kuşamında, bankası batmadan önceki durumla sonrası arasında hiçbir fark yok. Sizi temin ederim ayağındaki ayakkabının fiyatına bir ay evrak memuru çalıştırıyorum. Kullandığı parfüm kokusuna baktığınızda, adam neredeyse parfümeri dükkanı gibi... Her yerinden ayrı bir koku geliyor. Daha iyi bir duruma gelmiş ve VIP salonunda oturuyor. Bakınız İstanbul Cumhuriyet Başsavcısı o salona giremez. Ama şu anda bu adamın batırdığı paranın bedelini hepimiz ödüyoruz. Adam keyfinde... Yaşayışında en ufak bir değişiklik yok. VIP salonundan hizmet alabiliyor. Oradaki insanlar, yakasına yapışacağı bu kişiye hizmet veriyor çok önemli şahıs diye. Nasıl olur diye baktım. 
   Kapıda o salondan istifade edecekler sıralanırken 'devletten madalya alanlar' deniliyor. Bu mantıkla baktığımızda devletten madalya almak kadar kolay bir şey yok. Gider 50 trilyon lira çalarsınız, 1 trilyonu ile okul yaptırırsınız, biz de o kişiye büyük törenle 'İyi ki çaldın da 1 trilyonu ile okul yaptın' diye madalya veririz. Ömrübillah o salondan hizmet almaya devam eder... Bunların yakasına yapışılamadığı sürece Türkiye bu nevi gariplikleri yaşamaya devam eder." 
   
   Vatandaş sonuca bakıyor 
   Vatandaşın yolsuzluklarla ilgili konularda sonuca baktığını belirten Çiçek, "Sonuçta simit çalan içeride, hortumcular dışarıda, gibi bir hal ortaya çıkıyor. Yargıya güven kalmıyor. Hiçbir hukuk düzeninde milleti soyma hakkı yoktur" dedi. 
   
   'Hukuk mezunları katip kadar bilmiyor'    Çiçek, Plan ve Bütçe Komisyonu'ndaki konuşmasında vakıf üniversiteleri başta olmak üzere her üniversitenin hukuk fakültesi açtığına dikkat çekerek, şöyle devam etti "33 fakülte var. Ama mezunlarının zabıt katibi kadar bilgisi yok. Eğitimdeki kalitesizliğin en büyük toplumsal hasarı hak kayıplarına neden olmasından dolayı yargıda yaşanmaktadır. Bu milletin okuttuğu adamlar, maalesef yolsuzluk yapanlara danışmanlık yapıyorlar ve yargılayanlardan daha bilgililer." Çiçek, birçok ilçe adliyesinin kapatılarak büyük adliyelerle birleştirileceğini kaydetti. 
   
   Cemil Çiçek'ten Soyaslan'a destek    Çiçek, konuşmasında, tecavüze uğrayan kadının tecavüz edenle evlenmesinin doğru olduğunu söylediği için büyük eleştirilere uğrayan Adalet Bakanlığı danışmanı Prof. Dr. Doğan Soyaslan'a destek verdi. Çiçek, "TCK tasarısı konusunda kaçan göçen bir şey yok. İnsanların fikirleri sizinkine uymuyorsa da tukaka yapmanın anlamı yok. Fikir çok saçma sapan ya da benim fikrim çok absürt olabilir. Ama bırakalım, insanlar fikirlerini söylesinler" diye konuştu. 
   
   VIP'teki batık bankacı Toprak    Adalet Bakanı Cemil Çiçek'in, yurtdışına giderken havaalanının VIP Salonu'nda gördüğü ve "parfümeri gibi koktuğunu" öne sürdüğü batık banka patronunun, Toprakbank'ın eski sahibi Halis Toprak olduğu öğrenildi. Toprakbank'a Bankacılık Düzenleme ve Denetleme Kurulu tarafından banka kaynaklarının grup şirketleri için kullandırıldığı ve kredilerin bankayı, emin şekilde çalışmasını engelleyecek duruma getirdiği gerekçesiyle el konulmuştu. Halis Toprak, borç anlaşması için hükümete başvurmuştu. Toprak'ın 880 milyon dolar zararla TMSF tarafından el konulan bankasından grup şirketlerine 485 milyon dolar aktardığı belirlenmişti. 
   
   
</TEXT>
</DOC>
