<DOC>
<DOCNO> 185875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/ekonomi/eko06.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Ne olursa olsun, her şey bir an önce olsun... 
</HEADLINE>
<TEXT>

   Koç Holding Başkanı Koç, seçimle ilgili belirsizliğin bir an önce açıklığa kavuşturulması gerektiğini söyledi 
      EKONOMİ SERVİSİ 
   
   Türkiye'nin şu anda çok iyi bir istikrar yakaladığını söyleyen Koç Holding Yönetim Kurulu Başkanı Mustafa Koç, "İnşallah bir belirsizlik içine bundan sonra girmeyiz" dedi. 
   Koç, DemirDöküm'ün 50. yılı nedeniyle düzenlenen toplantıda gazetecilerin Yargıtay'ın DEHAP kararıyla ilgili sorusu üzerine şöyle konuştu "Bu ülke ne çektiyse, siyasi belirsizlikten çekmiştir. İnşallah bir belirsizlik içine bundan sonra girmeyiz. Ne olacaksa bir an evvel olur ve herhangi bir spekülasyona sebep vermeden, bu konu, seçimlerle ilgili konu bir açıklığa kavuşur diye ümit ediyorum.'' 
   
   'Seçim olumsuz etkiler' 
   Seçimlerin yeniden yapılıp yapılmamasının hukuki bir konu olduğunu ve bununla ilgili yorum yürütmenin de doğru olmadığını ifade eden Koç, şöyle konuştu 
   "Bu YSK'nın vereceği bir karar. Gönül ister ki trend ve durum aynen devam etsin. Herhangi bir seçim tekrarlaması veya bir erken seçim oluşumu maalesef piyasaları olumsuz etkileyebilir. Fakat bu gerekiyorsa da bir hukuk devletinde yaşadığımız için buna katlanmak ve kabullenmek zorundayız." 
   
   DemirDöküm küresel oyuncu    Mustafa Koç, sektöründe 50. yılını kutlayan DemirDöküm'ün, küresel oyuncu olmasının zamanının geldiğini bildirdi ve geçen yıl Çin'de stratejik ortaklıkla kurulan DemirDökümChung Mei şirketinin bunun bir örneği olduğunu söyledi. Koç, "DemirDöküm, yarım asra ulaşan varlığı ile Koç Holding marka ve teknoloji gücünün en önemli simgelerinden biridir'' dedi. 
   
   İyi beklentiler 2004 yılı için    Koç Holding Turizm ve İnşaat Grubu Başkanı Bülent Bulgurlu DemirDöküm'ün bu yıl 211 milyon euro beklenen kombine cirosunu, 2008'de 550 milyon euroya çıkarmayı hedeflediklerini bildirdi. Bulgurlu, son yıllarda devamlı küçülen inşaat sektörünün de eldeki stokların azalmasına bağlı olarak 2004 yılından itibaren yay etkisi ile yükselişe geçeceğini söyledi. 
   
   
</TEXT>
</DOC>
