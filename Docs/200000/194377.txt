<DOC>
<DOCNO> 194377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sondun16.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi Arabistan'da ölü ve yaralı sayısı hala çelişkili, Türk yok .. 
</HEADLINE>
<TEXT>

     Suudi Arabistan'ın başkenti Riyad'da düzenlenen intihar saldırısının ardından, bu ülkedeki Batı büyükelçilikleri alarma geçti. 
     İngiltere Büyükelçiliği, vatandaşlarına Suudi Arabistan'a ziyareti ertelemeleri çağrısında bulunurken, ABD ve Fransa büyükelçilikleri, zorunlu olmadıkça yerleşim bölgeleri dışına çıkılmaması uyarısında bulundu. 
     Öte yandan, dün gece güvenlik güçleri üniformalı 2 kişi tarafından patlayıcı yüklü araçla 200 haneli bir siteye düzenlenen intihar saldırısında hala ölü ve yaralı sayısı hakkında çelişkili açıklamalar yapılıyor. 
     Suudi Arabistan İçişleri Bakanlığı'ndan bir yetkili, saldırıda 2 kişinin öldüğünü, 80'den fazla kişinin yaralandığını belirtirken, Riyad'daki Lübnan Büyükelçiliği, 6 ve 4 yaşındaki 2 çocuk ve 3 Lübnanlı kadın olmak üzere 5 kişinin öldüğünü kaydetti. 
     AFP'nin Mısır'ın Riyad Büyükelçiliği'nden edindiği bilgiye göre ise saldırıda 4 Mısırlı hayatını kaybetti. Saldırıda ölen Mısırlıların aynı aileden olduğu belirtildi. Habere göre, saldırıda 17 Mısırlı da yaralandı. Diplomatlar da 20 ila 30 arasında ölü, 100 yaralı bulunduğunu belirtiyor. 
     Bu arada, Riyad'daki Türkiye Büyükelçiliği'nden bir yetkili, patlamanın meydana geldiği yerin yakınında Türklerin de oturduğunu, Türklerden ölen ya da yaralanan olmadığını söyledi. 
     
</TEXT>
</DOC>
