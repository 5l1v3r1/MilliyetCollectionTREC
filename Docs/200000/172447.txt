<DOC>
<DOCNO> 172447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/magazin/amag.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Laila Orient dünyaya bütün eller havaya 
</HEADLINE>
<TEXT>

   Eğlence kulübü için hazırlanan ve yurtdışında da satışa sunulacak olan 'Laila Orient' adlı albüm, şanına yakışır bir gecede tanıtıldı... 
      BAYRAM KAYGUSUZ 
   
   Popüler eğlence kültürünün simge ismi Laila'ya gidemeyenler, oradaki ortamı 'Laila Orient' adlı albümle evlerine taşıyabilecek. 17 parçalık albümün tanıtımı, önceki gece Laila'da yapıldı. 'Laila Orient'in parçalarını, denizin üzerine kurulan 250 metrekarelik sahneye çıkan 58 kişilik 'Orient Doğu Senfoni Orkestrası' yorumladı. 
   
   Buddha bar gibi 
   Laila'nın İşletmecisi Şefik Öztek, "Biz de Paris'in ünlü Buddha Bar'ı gibi kulübümüzde çalınan müzikleri albüm haline getirerek Türkiye'de bir ilke imza attık" dedi. Mirkelam'ın 'Unutulmaz' adlı şarkısını Gülümsün Saatçi'yle Fransızca okuduğu Laila Orient'te, Arap müziğinin yeni gözdesi Elissa ve Peugeot reklamıyla ünlenen Husan'ın da var. Albüm, Türkiye'nin yanı sıra Dubai, Japonya, İsrail, Yunanistan, Almanya, Fransa, Hollanda, Rusya ve İspanya'da da satılacak. 'Orient Senfoni Orkestrası', albümün ardından Avrupa 
   turnesine çıkacak. 
   
   Karizması yeter 
   Laila Orient gecesinin sunucusu Deniz Akkaya'ydı. Basının ilgisini üzerine toplayan Akkaya, mankenlikteki ustalığını sunuculukta sergileyemedi. Ancak yeni saç modeli ve ayakkabılarıyla sağda ilgi gördü. Akkaya, Mavi Jeans'in defilesinde yaptırıp beğendiği saçı, bu geceye uyarladığını söyledi. 
   
      İşte 'orient' gecesinden notlar 
   Havai fişek gösterisiyle başlayan gecenin sunucusu Deniz Akkaya'ydı. Akkaya, gecenin ilerleyen saatlerinde Laila'da çalan Kenan Doğulu'nun "Güzeller İçinden Ben Seni Seçtim" şarkısı eşliğinde Alinur Velidedeoğlu ile dans etti. İkili, dans ederken parçayı yorumlamayı da ihmal etmedi. İlker Tekyaylı yönetimindeki 58 kişilik orkestranın çaldığı bazı parçalara 7 oryantal, bazılarına dansçılar eşlik etti. Davetlilerin büyük bir kısmı saat 22.30 sıralarında başlayan ve 50 dakika kadar süren konser sonunda Laila'dan ayrılmayıp Laila kapanana kadar eğlencelerini sürdürdü. 'Laila Orient'te 'Unutulmaz'ı Fransızca okuyan Mirkelam, "Fransızca bilmiyorum. Fransızca'yı bana parçada düet yaptığım Gülümsün Saatçi öğretti. Tek derste ileri seviyede Fransızca öğretiyor. İsteyene cep telefonunu vereyim" dedi. Laila'nın albüm tanıtımına 2 bine yakın davetli katıldı. Davette Mustafa Altıoklar, Selin Demiratar, Davut Güloğlu, Emel Müftüoğlu, İlhan Şeşen, Kenan Doğulu, Cem Davran, Hakan Ural, Deniz Seki ve işletmeci Ali Sayar gibi ünlüler vardı. Albüm fikrinin DMC Genel Müdürü Ercan Saatçi'den geldiğini söyleyen Laila'nın işletmecisi Şefik Öztek, "Bir ilke imza attık" diye konuştu. Laile Orient'teki 8 parçanın bestecisi Ercan Saatçi ise "Şimdiye kadar Avrupalılar, kulüp müziği diye müziklerle bize bizi satıyorlardı. Bu albümdeki parçalar ise sadece bu albüm için hazırlandı" dedi. 
   
   
</TEXT>
</DOC>
