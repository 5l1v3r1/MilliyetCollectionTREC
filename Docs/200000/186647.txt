<DOC>
<DOCNO> 186647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur13.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ev hanımları ressam oldu... 
</HEADLINE>
<TEXT>

     Trabzon'da 8 ev hanımı biraraya gelerek aynı atölyede hem resim yapmayı öğrendi, hem de karma sergi açtı. 
     Karadeniz Teknik Üniversitesi KTÜ Fatih Eğitim Fakültesi Güzel Sanatlar Bölümü Öğretim Görevlisi Kadir Şişginoğlu, ev hanımlarının eğitim gördüğü resim atölyesinde hafta sonları derslere katıldığını belirterek, ''Ev hanımları için, bu tür çalışmalar yapan yerler terapi merkezi gibidir'' dedi. 
     Şişginoğlu, resim çalışmalarının zor ve çileli olduğunu ifade ederek, ''Resim çalışmaları için, zahmet, fedakarlık, özveri, bilinçli disiplin ve eğitim şart. Profesyonel yönlendirme de çok önemli. Sanat eğitimimin, yalnızca akademik olarak düşünülmemesi gerekir. Bu anlamda önyargıları yıkmamız lazım, bizim de yaptığımız bu'' diye konuştu. 
     Hanımların içinde, resim sanatını profesyonel olarak sürdürenlerin çıkacağına inandığını belirten Şişginoğlu, şunları söyledi 
     ''Hanımlar bundan sonra, çalışmalarında bireysel bir kimlik vurgulamalı. Ülkemizde kadın hep geri plandadır. Sanat dünyasında da bu böyledir. Toplumun oluşturacağı sosyal düzey açısından da kadının olayların içinde yer alması önemlidir. Böylece cins ayrımcılığı ortadan kalkacaktır. Ev hanımlarının hepsi özgün kimliklerini ortaya koyarak çeşitli sanat dallarında çalışmalıdır.'' Şişginoğlu, resim sanatının sonucunun kısa sürede görebildiğine de değinerek, ''Toplumun ilgisi, kişide geleceğe yönelik yapacağı çalışmalar açısından doping etkisi oluşturuyor. Bu tür çalışmalar insana huzur ve rahatlama hissi veriyor. Ev hanımlarının bu tür çalışmalara yönelmelerini tavsiye ediyorum'' dedi. 
     Atölye elemanlarından Nedret Ergün, akademik eğitimi olmadığını ancak, atölyede, akademisyen çizgiler üzerinde eğitim aldıklarını belirterek, şunları söyledi 
     ''Lise yıllarından beri resim yapmaya meraklıydım. Çocuklarımı yetiştirdikten sonra, boş zamanımı değerlendirmek için resim yapmaya başladım. Özveriyle bu işe girdik. Bazı ev hanımları ev oturmalarına, altın günlerine giderken, biz atölyemize resim yapmaya gidiyoruz. Bu yıl başladığım portre ve figür çalışmalarında ya kendim kompozisyon hazırlıyorum ya da çektiğim fotoğraflar üzerinden çalışıyorum. Resim yapmam konusunda ailemin, özellikle de eşimin büyük desteğini gördüm.'' Neşe Kahraman ise resim çalışmalarına 1.5 yıl önce desen çizerek başladığını, Mart ayında ilk kişisel sergisini açacağını ifade ederek, ''Çocuklarım büyüdükten sonra, kendime zaman ayırabildim ve resim yapmaya başladım. Resim yapmayı öğrendikçe kuvvetlendiğimi hissettim. Toplumda belli bir yerim olduğunu anladım'' dedi. 
     Devlet Güzel Sanatlar Galerisi'nde açılan ve 55 yağlıboya tablonun aldığı sergi, 8 Ekim'e kadar açık kalacak. 
     
</TEXT>
</DOC>
