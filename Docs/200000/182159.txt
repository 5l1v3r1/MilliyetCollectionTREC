<DOC>
<DOCNO> 182159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur20.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Afşin'de arazi kavgası 2 ölü, 1 yaralı 
</HEADLINE>
<TEXT>

     Kahramanmaraş'ın Afşin İlçesi'nde, arazi kavgası yüzünden çıktığı sanılan silahlı kavgada, 2 kişi tabanca ile vurularak öldürüldü, bir kişi de tüfekle yaralandı. 
     İlçeye bağlı Ortaklı Köyü'nde tarlalarında çalışan Samittin 35 ve kardeşi Fatih Ceyhan 25 ile Fatih Doğanay, silahlı saldırıya uğradı. Ceyhan kardeşler olay yerinde hayatını kaybederken, av tüfeği ile yaralanan Fatih Doğanay, durumunun ciddi olması nedeniyle Malatya Devlet Hastanesi'ne sevk edildi. 
     Görgü tanıkları, saldırının ayçiçeği tarlasında meydana gelmesi nedeniyle ateş edenleri göremediklerini, saldırganların olay yerinden hemen kaçtıklarını söylediler. 
     Jandarma, olayla ilgili olarak Ortaklı köyü ve civarında geniş çaplı operasyon başlattı. 
     
</TEXT>
</DOC>
