<DOC>
<DOCNO> 188069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/siyaset/siy02.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP abluka altında 
</HEADLINE>
<TEXT>

   AKP Genel Merkezi, 1. Olağan Büyük Kongre nedeniyle dün milletvekilleri ve delgelerin akınına uğradı. Partililer, Erdoğan'ın tek genel başkan adayı olduğu kongrede MKYK listesi için kulis yaptı 
      ABDULLAH KARAKUŞ Ankara 

   
   Başbakan Recep Tayyip Erdoğan'ın tek genel başkan adayı olduğu bugünkü AKP 1. Olağan Büyük Kongresi öncesinde liste heyecanı yaşandı. Erdoğan, dün topladığı Merkez Yürütme Kurulu üyeleri arasında anket yaparak Merkez Karar Yürütme Kurulu listesinde görmek istedikleri 50 ismi yazmalarını istedi. AKP Genel Merkezi de dün çeşitli illerden gelen teşkilatlar ve milletvekillerinin akınına uğradı. Partililer, MKYK üyelerinin büyük çoğunluğunun değişmesinin beklendiği kongre öncesinde isim kulisi yaptı. Erdoğan ise il başkanlarından, kuruculardan, milletvekillerinden ve MYK üyelerinden MKYK listesi için isim aldı. 
   
   Kadın sayısı artacak 
   Erdoğan, MKYK'daki kadın sayısını 6'dan 10'a çıkarmayı planlıyor. Yönetime girecekler arasında Kadın Kolları Başkanı Selma Kavaf, İstanbul milletvekilleri Nimet Çubukçu, Zeynep Karahan Uslu, Halide İncekara, İzmir Milletvekili Nükhet Hotar ve Adana Milletvekili Ayhan Zeynep Tekin'in isimleri öne çıkıyor. 
   
   CHP'li Kaya AKP'de 
   CHP'den istifa eden Ağrı Milletvekili Cemal Kaya da bugün AKP'ye katılacak. 367 milletvekili bulunan ancak TBMM Başkanı Bülent Arınç'ın oy hakkı bulunmadığı için Anayasa'yı değiştirme sınırına bir eksikle yaklaşan AKP, böylece yeniden aynı olanağa kavuşacak. Partili gençlerin tek tip kıyafet giyeceği kongrede Cola Turka yerine Pepsi Cola kullanılacak. 
   
   "Padişah" benzetmesi 
   AKP Ankara Milletvekili Ersönmez Yarbay, kongreye tüm kurulların tek seçicisi olarak giden Erdoğan'a "Padişah" benzetmesi yaptı. Yarbay, tüzüğün sürekli değişmesi nedeniyle neredeyse parti içi demokrasiden bahsedilemez duruma gelindiğini savundu. Kongrede Divan Başkanı olarak Adalet Bakanı Cemil Çiçek'in görev yapacağı öğrenildi. Erdoğan'ın listesinin delinmesi beklenmiyor. 
   
</TEXT>
</DOC>
