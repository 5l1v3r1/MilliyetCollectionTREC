<DOC>
<DOCNO> 159998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sonspo08.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe-Göztepe... Tarihi maça geri sayım başladı... 
</HEADLINE>
<TEXT>

     Fenerbahçe ile Göztepe, yarın yapacakları maçla birlikte Birinci Futbol Ligi'nde 46. kez karşı karşıya gelecek. 
     2 takım ligde şimdiye dek 45 kez karşılaşırken, sarı-lacivertliler, galibiyet sayısında İzmir temsilcisine büyük üstünlük kurdu. 
     Taraflar arasındaki maçlardan 22'sini Fenerbahçe, 7'sini Göztepe kazanırken, 16 maç da berabere sonuçlandı. 
     Gollerde de Fenerbahçe'nin, Göztepe'ye 72-26 üstünlüğü bulunuyor. 
     2 takım arasında sezonun ilk yarısında İstanbul'da yapılan maç 0-0 berabere sonuçlanmıştı. 
     
     İZMİR'DEKİ MAÇLAR 

     Fenerbahçe ile Göztepe, yarın yapacakları maçla birlikte İzmir'de 24. kez lig maçına çıkacak. 
     2 takım arasında İzmir'deki lig maçlarında, Fenerbahçe'nin galibiyetlerde 8-5 üstünlüğü bulunuyor. İzmir'de 9 maç da berabere sonuçlanırken, Fenerbahçe 24, Göztepe ise 12 gol attı. 
     İzmir'de geçen sezon yapılan maçı Fenerbahçe 5-0 kazanmıştı. 
     
     FARKLI SKORLAR 

     Fenerbahçe ile Göztepe arasında şimdiye dek yapılan 45 lig maçında en farklı skoru sarı-lacivertliler yakaladı. 
     1974-75 sezonunda İstanbul'da yapılan lig maçında Fenerbahçe sahadan 7-1 galip ayrıldı. 
     Göztepe ise, toplam 7 kez yendiği rakibi karşısında galibiyetlerini hep tek farklı skorlarla elde etti. 
     
</TEXT>
</DOC>
