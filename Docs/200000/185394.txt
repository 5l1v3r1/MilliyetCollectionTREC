<DOC>
<DOCNO> 185394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur28.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkolik babanın dövdüğü çocuk ameliyata alınacak... 
</HEADLINE>
<TEXT>

     İstanbul'da alkolik babasının dayağı sonucu sağ omuz başının 2 yerinde kırık oluşan 5 yaşındaki B.A, platin takılmak üzere ameliyata alınacak. 
     Kartal Dr. Lütfi Kırdar Eğitim ve Araştırma Hastanesi Acil Servisi'nde yatan çocuğuna refakat eden anne Neslihan A, basın mensuplarının soruları üzerine, eşinin kendisini sürekli dövmesinden dolayı evi terk ederek babasına gittiğini ve boşanmak için mahkemeye başvurduğunu söyledi. 
     Evden ayrıldıktan sonra eşinin bu kez çocuklarını dövdüğünü belirten Neslihan A, ''Bu olayı duyduktan sonra hastaneye geldim. Çocuğumun durumunu görünce şok geçirdim. Babası dün buraya geldi. Kendisine buradan gitmesini söyledim. Bunun üzerine beni hastanenin içinde bile dövmeye kalktı'' dedi. 
     Devletin eşini cezalandırmasını isteyen Neslihan A, ''Sürekli beni ve ailemi telefonla tehdit ediyor. Korkuyorum. Devlet bize sahip çıksın. Zaten ben tek başıma çocuklarıma bakamam. Çocuklarımın durumu çok kötü. Artık kimse bu saatten sonra yeniden birlikte olmamızı beklemesin'' diye konuştu. 
     Kendisini kimin bu hale getirdiği sorulan küçük B.A. da, ''Babam beni sopayla dövdü. Çok korkuyorum. Bizi sürekli dövüyor. Evden dışarı çıkmamamızı istiyor'' dedi. 
     
     AMELİYAT OLACAK 
     Kartal Dr. Lütfi Kırdar Eğitim ve Araştırma Hastanesi Başhekim Yardımcısı ve Acil Servis Sorumlusu Uzman Dr. Recep Demirhan da, çocuğun bacak ve kollarında darbelere bağlı morluklar bulunduğunu, sağ omuz başının 2 yerinde kırık olduğunu anlatarak, bu nedenle platin takılması için ameliyata alınacağını söyledi. 
     Çocuğun psikolojik durumunun çok bozuk olduğunu ve korku içinde bulunduğunu vurgulayan Dr. Demirhan, bu durumu psikologlar ve annesinin yardımıyla gidermeye çalıştıklarını kaydetti. 
     
</TEXT>
</DOC>
