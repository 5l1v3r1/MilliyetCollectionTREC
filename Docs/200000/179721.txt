<DOC>
<DOCNO> 179721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/yazar/guclu.html </URL>
<DATE> 2003/09/02/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Çelik samimiyet sınavından geçiyor 
</HEADLINE>
<TEXT>

   
   Milli Eğitim Bakanı Hüseyin Çelik'i yıllardır tanırım. Bakanlığı döneminde çok daha yakından izliyoruz. Siyasetçi değil de akademisyenliğe devam ediyor olsaydı, bugün kendisine yöneltilen eleştirilerin yüzde birini dahi almazdı. 
   İnandırıcılık ve samimiyet konusunda müthiş bir güvensizlik söz konusu. Eğitim sektöründen kiminle konuşsanız çok iyi bir insan olduğu konusunda hemfikir. Ama yine kime sorsanız samimiyet konusunda opsiyonlu konuşuyor. Politikacı Çelik ile vatandaş Hüseyin Çelik'i birbirinden çok iyi ayırmak gerekiyor. Kendisine güven duyulmamasının asıl nedeni ise kişiliğinden çok icraatlarından kaynaklanıyor. 
   Çelik, politik konularda kararlı bir tavır sergiliyor. Partisi neyi öngörüyor ise gözü kara bir şekilde onları savunuyor. Onları yerine getirmeye çalışıyor. Ama oturup konuştuğunuzda da samimi, içten, dobra dobra kişiliği ile karşılaşıyorsunuz. Çoğu zaman ben de hangisine inanmam gerektiği konusunda kararsızlığa düşüyorum desem yalan olmaz. Akademisyen kişiliği, politik kimliğinin çok ötesinde. 
   Bu durum, sadece onunla sınırlı değil elbette. Diğer tüm politikacılar için de geçerli. Keşke daha inandırıcı olabilseler... 
   
   Okula devamsızlık    AKP'nin ve Bakan Çelik'in 8 yıllık kesintisiz eğitimi, içine sindirdiklerini söylemek yanıltıcı olur. Milli Eğitim Ş rası ve sonrasında konuya nasıl yaklaştıklarını çok iyi biliyoruz. Belki de bu yüzden olsa gerek bu konuda attıkları her adım kuşku ile karşılanıyor... 
   Önce okula devamsızlığı caydırıcı nitelikte olan hapis cezasını ortadan kaldırdılar. Ardından da okula sürekli devam etmeseler de sınıf geçmeyi kolaylaştırdılar. Şimdi bu durum, eğitim çevrelerinde 8 yıllık kesintisiz eğitimin sulandırılması olarak nitelendiriliyor. 
   Aynı uygulamalar farklı bir iktidar döneminde olsa idi muhtemelen bu kadar tepki almazdı. Ama Bakan Çelik'in ve diğer AKP'lilerin daha önce bu konuda söyledikleri dikkate alındığında, neden bu kadar tepki gösteriliyor demek de abartılı olur... 
   Milli Eğitim Bakanı Çelik ile YÖK Başkanı Gürüz'ün önemli ortak özellikleri var. Her ikisi de dayatmacı. Kafalarına koydukları değişimi, kim ne derse desin gerçekleştiriyorlar. Detaylar umurlarında değil. Onlar için önemli olan sonuç. İşte bu yüzden yaptıkları her şey eleştiriye çok açık... 
   Yine her ikisinin bir diğer ortak noktaları ise kamuoyunu zerre kadar dikkate almamaları... 
   Her ikisi de çok iyi insan. Ama maalesef çok farklı tanınıyorlar. Bunda da kabahat başkalarında değil. Bizzat kendilerinde. Hani bir laf var, anlatabildiğin, karşı tarafın anladığı kadar diye. Çelik ve Gürüz'ün sorunu da bu. Bırakın kendilerini, bırakın yanlışlarını, doğru yaptıklarını bile anlatamıyorlar... 
   Özetin özeti Milli Eğitim Bakanı Çelik, son aylarda istisnasız hemen her gün hepimizin çalıştığından iki kat daha fazla çalışıyor. Ama ne yapsa kamuoyuna yaranamıyor. Yaptıklarının hepsi yanlış mı Kesinlikle hayır. Ama güven ve anlatım sorunu var. Bence YÖK'ten de önce bu sorunu çözmeli .. 
   
      
   
</TEXT>
</DOC>
