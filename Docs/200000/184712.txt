<DOC>
<DOCNO> 184712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/spor/spo07.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazıcı parkur dışı 
</HEADLINE>
<TEXT>

   Türkiye Otomobil Sporları Federasyonu Temyiz Kurulu, Hitit Rallisi'nde yaşanan ve Ford Hazırkart ile Fiat Abarth Motorsport takımlarını karşı karşıya getiren olayı karara bağladı ve Serkan Yazıcı'yı yarıştan ihraç etti 
      
   Ford yara aldı 
   TÜRKİYE Ralli Şampiyonası'nın 5. ayağı Hitit Rallisi'nde, iki fabrika takımını karşı karşıya getiren ve karşılıklı itirazlara neden olan olay, federasyon Temyiz Kurulu'nca karara bağlandı ve Serkan Yazıcı yarıştan ihraç edildi. Federasyonun Azmi Avcıoğlu, Mahir Bayındır ve Engin İzet'ten oluşan Temyiz Kurulu, incelemelerini tamamladıktan sonra aldığı kararı, "Kurallar Kitabı madde 18.1.3, 20.1, 20.1.2 ve 20.1.7 ye göre değerlendirerek 5 numaralı yarışmacı Serkan Yazıcı'nın yarışmadan ihracına karar verilmiştir."şeklinde açıkladı. 
   
   Puanlar silindi 
   TEMYİZ Kurulu, takımın diğer pilotu Adnan Sarıhan için de, "sportmenliğe aykırı" bir şekilde arkadaşını ittiği için Komiserler Kurulu tarafından verilen 3 milyar liralık para cezasını onayladı. Temyiz Kurulu'nun kararı, Ford ve Fiat takımlarına iletildi. Ford Hazırkart takımı, kendisine tebliğ edilen para cezasının federasyona yatırdı. Temyiz Kurulu'nun kararı sonrasında Serkan Yazıcı, Hitit Rallisi klasmanında yer aldığı 7.'likten düşürüldü ve sürücüler şampiyonasına kazandığı puanlarla, Ford takımının Markalar Şampiyonası için kazandığı puanlar silindi. 
   
   Karar nasıl alındı    HİTİT Rallisi'nde krize ve itirazlara neden olan konu ile ilgili kendilerine ulaştırılan kaseti izleyen Temyiz Kurulu, Adnan Sarıhan'ın, takım arkadaşı Serkan Yazıcı'yı açık bir şekilde iterek diagonal dışına çıkartmaya çalıştığını tespit etti, Kurul, spor komiserlerinin 11 4'ten verdiği cezayı bozarak, aynı ekibe karşı cezanın "18 3" ve "kapalı parkın ihlalini içeren 20 1"den "yarıştan ihraç" şeklinde uygulanmasına karar verdi. Temyiz Kurulu'nun aldığı karar, Federasyon Başkanı Mümtaz Tahincioğlu'nun yurt dışından dönmesi ve kararı imzalamasının ardından takımlara tebliğ edildi. 
   
   Schumi rekor peşinde    Bir adım kaldı 
   FORMULA 1'de sezonun son iki yarışına girilirken, Ferrari'nin Alman pilotu Michael Schumacher, hafta sonunda altıncı şampiyonluğunu ilan ederek tarihe geçmenin hayalini kuruyor. Monza'daki zaferinin ardından Schumacher, ABD Grand Prix'sini de kazanır, üç puan geriden takipçisi Juan Pablo Montoya da altıncı veya daha kötü bir derece yaparsa, Finli Kimi Raikkonen'in de ilk ikiye girememesi durumunda rekor şampiyonluğunu ilan edecek. 
   
   Avantaj onda 
   ABD'den sonra sezonun 16. ve son yarışı Japonya Grand Prix'sini Montoya'nın alması ve Schumacher'in puan kazanamaması durumunda puanlar eşitlense dahi, Alman sürücü daha çok yarış kazandığı için şampiyon ilan edilecek. Indianapolis'te Schumacher'in 2. olması durumunda da Montoya'nın 8, Raikkonen'in de 4'üncülükten yukarı çıkamaması, Alman pilota şampiyonluğu getirecek. Bu sezon Schumacher'in 5, Montoya'nın 2, Raikkonen'in 1 birinciliği bulunuyor. 
   
   Genim'den çifte başarı    TÜRKİYE Pist Şampiyonası'nda Grup A Şampiyonluğunu sezon bitmeden ilan eden Performans Team'in usta ve tecrübeli pilotu Ethem Genim, başarılarına bir yenisi daha ekledi ve Türkiye Ralli Şampiyonası'nda da Sınıf 7' yi zirvede tamamladı. Sezonu çifte zaferle kapatmayı garantileyen Genim - Atılgan ikilisi Renault Maxi Megane ile çıktıkları Hitit Rallisi'nde klasmanlarında ikinci olmalarına rağmen topladıkları 37.95 puanla sezonun bitmesine bir yarış kala şampiyonluğu garantilemiş oldular. 
   
   Opel'den ilk finiş    TÜRKİYE Ralli Şampiyonası'nda şanssız bir sezon yaşayan ve katıldığı yarışlarda bir türlü istediği sonucu alamayan Opel Motor Sport, Hitit Rallisi'nde şeytanın bacağını kırdı. Bu sezon ilk kez finiş görme mutluluğu yaşayan Opel, sınıf 7 birinciliği ile büyük moral buldu. Yarış sonrası birincilik sevincini OMS ekibi ile kutlayan Tarık Öktem, 3 yıl aradan sonra ilk ralli kupasını kazandı. Öktem, iki hafta önceki pist yarışında verdiği birinciliği, Hitit Rallisi'nde rakibi Ethem Genim'den geri aldı. 
   
   Kazaz'ın gururu    TÜRKİYE'de Prodrive ve Subaru'nun bayrağını başarıdan başarıya taşıyan Atölye Kazaz, Grup N şampiyonasında Subaru ile Murat Akdilek'in pilotajında başarıdan başarıya koşmaya devam ediyor. Hitit Rallisi'nin ikinci gününde muhteşem bir atak yapan Akdilek, iddialı rakiplerini geride bırakarak Grup N birinciliğini kazandı ve şampiyonada çok avantajlı bir pozisyona yükseldi. 
   
   F3'de yer değişikliği 
   FORMULA 3 Türkiye Şampiyonası'nın İzmir'deki ertelenen ilk ayağının yeri değiştirildi. Yağmur nedeniyle ertelenen sezonun ilk yarışının 4-5 Ekim tarihlerinde İzmir'de yapılacağı açıklanmıştı. Ancak erteleme yarışının bu kez de yeri değiştirildi. Formula 3'ün ertelenen yarışı 4-5 Ekim tarihlerinde İzmir Pist'inde motorsiklet yarışları olması sebebiyle yine aynı tarihlerde İzmit Körfez Pist'inde yapılacak. 
   
   Pistte şölen 
   TÜRKİYE Pist Şampiyonası'nın 5. ayağı hafta sonunda İzmir Pınarbaşı Yarış Pisti'nde yapılacak. 6 Farklı kategoride yapılacak yarışlarda Grup A, Grup N, Süper Prodiction ve Grup F3'de nefes kesecek mücadelelerin yanı sıra Clio Cup ve Bridgestone Formula 3 Şampiyonası'nda şampiyonlar belli olacak. 5. Ayak yarışlarına Grup A'da Ethem Genim, Grup N'de Şengün Korgun, SP'de Emre Ergökçen, F3'de Selim Bacıoğlu, Clio Cup'ta Ahmet Atay ve Bridgestone Formula 3'de Ali Gülan genel klasman birinciliği ile giriyor. 
   
   MTK'ya yetki 
   MARKALAR ve Takımlar Komisyonu MTK , Dedeman Hotel'de düzenlenen gecede kuruluşunu resmen ilan etti. TOMSFED Spor Komitesi MTK'nın görev ve yetkilerini belirledikten sonra komisyonun çalışmaları resmiyet kazandı. İskerder Aruoba'nın başkanlığını yaptığı komisyon, Türkiye'deki yarışlara katılan marka ve takımların yönetilerinden oluşuyor. 
   
   
</TEXT>
</DOC>
