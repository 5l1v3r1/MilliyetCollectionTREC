<DOC>
<DOCNO> 168445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/yazar/kohen.html </URL>
<DATE> 2003/07/10/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Bir başka yol haritası 
</HEADLINE>
<TEXT>

     Katsav şu nokta üzerinde durdu Ortadoğu'da Arap - İsrail anlaşmazlığı 55 yıldır sürüyor. Oysa bölgede, insanlara refah sağlayacak büyük bir potansiyel var. Bu bakımdan, kendi deyişi ile "politik sorunlar bir kenara bırakılırsa böyle çok yanlı bir işbirliği kurulabilir ve bu tüm bölge için çok hayırlı olur". 
     Katsav'ın söyledikleri bize yıllar önce, İsrail'in eski Dışişleri Bakanı Şimon Peres'in gene Türkiye'yi bir ziyareti sırasında yaptığı bir konuşmasını anımsattı. Peres, Ortadoğu'da bölgesel bir kalkınma sistemi fikrini ortaya atarken, örnek olarak İkinci Dünya Savaşı'ndan hemen sonra Fransa ile Almanya'nın bugünkü AB'nin temelini oluşturan Demir - Çelik Birliği'ni kurmalarını ve kısa zamanda eski düşmanlıklarını geride bırakmalarını gösteriyordu. Peres sonradan bu "hayali"ni etraflı biçimde bu kitabında işledi ama ne yazık ki bu, günümüze dek "hakikat" olamadı. 
     
     KATSAV dün bu fikri "Yol Haritası" adı verilen yeni barış süreci çerçevesinde ele aldı. Barışın sadece İsrail ve Filistin değil, Ortadoğu'daki tüm taraflar için yeni fırsatlar yaratacağını söyledi. 
     Aslında Türkiye bu büyük projenin öncülüğünü yapabilir. Çünkü tüm taraflarla iyi ilişkisi bulunan, ayrıca su dahil büyük potansiyeli bulunan ülke, Türkiye... 
     Türk diplomasisinin "Yol Haritası" çerçevesindeki çabalara aktif destek vermeye, hatta müzakerelere ev sahipliği yapmaya hazır olduğu, Cumhurbaşkanı Ahmet Necdet Sezer dahil, Türk liderlerinin Katsav ile yaptığı görüşmelerde bir kez daha vurgulandı. 
     
     KATSAV'ın bu gezisine 100'e yakın İsrailli işadamının katılması, ilişkilerin ekonomik boyutuna verilen büyük önemi de gösteriyor. Halen iki ülke arasındaki ticaret 1.3 milyar doları buluyor. Bunun yanı sıra halen Türk - İsrail askeri işbirliği çerçevesinde gerçekleşmekte olan projelerin mali portesi de 1 milyar doları geçiyor... 
     Ankara'daki temaslar sonunda iki somut gelişme açıklandı Biri, Manavgat suyunun İsrail'e ihracı ile ilgili anlaşmanın bu ayın sonunda imzalanması, diğeri de İsrail'in GAP'ta 600 milyon dolarlık yatırımının önümüzdeki sonbaharda kesinleşmesi ile ilgili... 
     DEİK Yönetim Kurulu Başkanı Rifat Hisarcıklıoğlu'nun dediği gibi işte bu tür ekonomik atılımlar ilişkilere ivme kazandırıyor. 
     Herhalde bu işbirliğini, diğer ülkelerin katılımı ile yaymanın da büyük yararı olacaktır. Böylece belki herkesin arzu ettiğini söylediği barış da peşinden veya birlikte gelecektir... 
     
     

</TEXT>
</DOC>
