<DOC>
<DOCNO> 194467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/guncel/gun20.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   
   3 yeğenini av tüfeğiyle vurdu    Mersİn Erdemli'de orman muhafaza memuru Hacı Aslan Yıldız 67 , erik ağaçlarını kestikleri gerekçesiyle öz yeğenleri Recai Yıldız 33 , Erkan Yıldız 30 ve Hacı Ali Yıldız'ı 25 av tüfeğiyle vurarak öldürdü. 3 yeğenini öldürdükten sonra teslim olan Yıldız, yeğenlerinin bahçesine zarar verdiğini iddia etti. 
   
   Babasının gözü önünde can verdi    Van'da kopan elektrik teline dokunan 13 yaşındaki Hakan Diler, babasının gözü önünde can verdi. Teymur Diler, dün oğlu Hakan'ı da alarak ot toplamaya gitti. Baba oğul ot toplarken, küçük Hakan, yerdeki yüksek gerilim teline dokundu. Akıma kapılan çocuk yanmaya başladı. Baba Diler, oğlunun yanına vardığında kömürleşmiş cesediyle karşılaştı. 
   
   Asker Ahmet'in ölümüne soruşturma    Çorlu'da 2 yıl önce askerlik yapan oğlu Ahmet Fenkli'nin, komutanları tarafından dövülerek öldürüldüğünü öne süren Kemal Fenkli, askeri savcılığa başvurdu. Fenkli'nin arkadaşlarının ihbarı üzerine harekete geçen baba Fenkli, Genelkurmay Başkanlığı'na da dilekçe vererek, o dönemki yetkililer hakkında soruşturma açılmasını talep etti. 
   
   Sokakta çalışan çocuğa tatil yok    Uluslararası Çalışma Örgütü ILO ile Orta Doğu Teknik Üniversitesi ODTÜ Sosyoloji Bölümü öğretim üyelerinin ortaklaşa yaptığı araştırma, sokakta çalışan ortalama 12 yaşındaki çocukların haftanın 7 günü, günde 2-14 saat arası çalıştıklarını ortaya koydu. İstanbul, Adana ve Diyarbakır'da toplam 188 çocuk üzerinde gerçekleştirilen araştırma sonuçlarına göre, sokakta çalıştırılan çocukların yüzde 89.9'u erkek, yüzde 10.1'i de kız çocuklardan oluşuyor. 
   
   Çalıkuşu'na ödüllü balerin hayat verecek    Reşat Nuri Güntekin'in ünlü eserinden baleye uyarlanan Çalıkuşu'nda "Feride" karakterine, "altın madalyalı" balerin Ayşem Sunal hayat verecek. Dans yaşamını 12 yıldır Belçika'da sürdüren Sunal, dünya prömiyeri yapılan Çalıkuşu'nda rol alması için Merih Çimenciler tarafından özel olarak davet edildi. Sunal, "Bence Türk romanının Romeo ve Juliette'i" diyerek yapıta hayranlığını dile getirdi. 
   
   
   
</TEXT>
</DOC>
