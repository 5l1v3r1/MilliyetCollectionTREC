<DOC>
<DOCNO> 163340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur01.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beykoz'da trafik kazası 4 ölü, 27 yaralı... 
</HEADLINE>
<TEXT>

     Beykoz'da meydana gelen trafik kazasında ölenlerin sayısı 4'e yükselirken, yaralı sayısının da 27 olduğu öğrenildi. 
     Kireçocağı Yolu döner kavşakta, 34 KSU 44 plakalı Mercedes marka otobüsün virajı alamayarak önce duvara, ardından da 34 E 6155 plakalı park halindeki kamyona çarpması sonucu meydana gelen kazada ölenlerin sayısı 4'e çıktı. 
     Beykoz Devlet Hastanesi'nde ölen 2'si kadın 3 kişinin kimlik tespit çalışmaları sürerken, Kartal Devlet Hastanesi'ne kaldırılan yaralılardan Ahmet Uysal'ın da hayatını kaybettiği bildirildi. 
     Kazada yaralanan 27 kişinin, Haydarpaşa Numune ve Kartal Devlet hastanelerinde tedavileri sürüyor. 
     Kartal Devlet Hastanesi'ndeki yaralıların isimleri şöyle 
     ''Mustafa Soylu, Hasan Soylu, Hatice Soylu, Nilgün Akalın, Zuhal Akalın, İpek Akalın, Mustafa Tozan, Türkan Tozan, Habibe Tozan, Betül Tozan, Turan Kılıç, Havva Kılıç, Erkan Kılıç, Cengiz Kılıç, Mehmet Kılıç, Bahri Ercan, Vahdet Ercan, Aynur Ercan ve Mükerrem Kızgın.'' Haydarpaşa Numune Hastanesi'ndeki 8 yaralıdan Kadir Seçkin ve Feriha Soylu'nun durumlarının ciddi olduğu belirtildi. 
     Otobüs sürücüsünün kimliği henüz belirlenemezken, sürücünün, kazada hayatını kaybedenlerin arasında bulunabileceği ifade edildi. 
     Bu arada, kaza yapan otobüste bulunanların Bağcılar'daki bir düğünden döndükleri ve Beykoz Riva Yolu üzerindeki Dereseki Köyü'ne gittikleri öğrenildi. 
     Polis yetkilileri, kazanın, otobüsün freninin boşalması sonucu meydana gelmiş olabileceğini belirterek, araştırmanın sürdürüldüğünü kaydettiler. 
     
</TEXT>
</DOC>
