<DOC>
<DOCNO> 186032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sonspo10.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Takımlar neden teknik direktör değiştirir.. 
</HEADLINE>
<TEXT>

     Ege Üniversitesi Beden Eğitimi ve Spor Yüksekokulu Müdürü Prof.Dr.Mustafa Ferit Acar, kulüplerin yapılarına göre teknik adam seçmeleri gerektiğini belirterek, yanlış tercihlerin teknik direktör değişimini kaçınılmaz duruma getirdiğini söyledi. 
     Prof.Dr.Mustafa Ferit Acar, bazı kulüplerin, daha sezonun ilk haftalarında teknik adam değişikliğine gitmelerini değerlendirdi. 
     Teknik direktörleri ''iyi'' ya da ''kötü'' olarak nitelendirmek yerine ''kulüp yapısına uygun olan'' ''uygun olmayan'' biçiminde değerlendirmek gerektiğini belirten Acar, ''Kulüpler, kendi yapılarına uygun teknik direktör seçmeliler. Sezon başında tercihler yanlış yapılınca değişiklikler de kaçınılmaz oluyor. Daha ilk haftalarda başlayan yaprak dökümleri istikrarsızlığa, bu da başarısızlığa yol açıyor'' dedi. 
     
     AVRUPA'DAKİ SİSTEM 
     Avrupa ülkelerinde istisnai isimler dışında tüm antrenörlerin kariyerlerine Üçüncü Lig'den başladığını belirten Acar, şöyle konuştu 
     ''Üçüncü Lig'den başlayan teknik direktör, takımını üst sıralara taşır, göze hoş gelen bir futbol oynatırsa ya da oyuncularının satış değerlerini yükseltirse başarılı addediliyor. Bu antrenör daha sonra İkinci Lig'de, sonra da Birinci Lig'de bir takımı çalıştırıyor. Eğer Birinci Lig'de başarısız olursa yeniden İkinci Lig'e dönüyor. Yani sistem dikey geçişlere izin veriyor.'' Türkiye'deki yapının ise Avrupa'daki sistemle taban tabana zıt olduğunu kaydeden Prof.Dr.Acar, ''Türkiye'de bir antrenör İkinci Lig'de başarısız olsa bile Birinci Lig'de bir takımda çalışabilir. Hatta milli takım bile çalıştırabilir. Bu konuda herhangi bir ölçüt yok'' diye konuştu. 
     
     KULÜPLERE ÖNERİLER 
     Kulüplerin antrenör belirleme ölçütlerini gözden geçirip, uzun süreli çalışabileceği isimlerle anlaşması gerektiğini anlatan Prof.Dr.Acar, şöyle konuştu 
     ''Antrenör seçimlerinde sistematik bir arayışın olması gerekir. Nasıl transfer yapılmadan önce oyuncular yıl boyunca takip ediliyorsa antrenörler de böyle takip edilmeli. Türkiye'de faal yüzlerce antrenör var. Ancak kulüpler 2-3 antrenör arasında tercih yapmak durumunda kalıyor. Kulüp yöneticileri 'birileri' tarafından yönlendirilmeye, kendilerine isimler empoze edilmesine çok açıklar. Çalışılabilecekleri çok sayıda ismi önceden belirleyip, nesnel bir değerlendirme yapıp en uygununu takımlarının başlarına getirmeliler.'' 
     
</TEXT>
</DOC>
