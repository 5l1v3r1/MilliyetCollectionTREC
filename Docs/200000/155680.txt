<DOC>
<DOCNO> 155680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur20.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lapseki'de karaya oturan geminin personeli açlık sınırıda... 
</HEADLINE>
<TEXT>

     Çanakkale'nin Lapseki İlçesi Şevketiye Köyü sahilinde 5 ay önce karaya oturan, Kuzey Kore bandıralı ''Krımea-M'' adlı yük gemisinin 7 personeli, alacakları ödenmeden gemiyi terketmiyor. 
     Karaya oturduğu günden bu yana kimsenin sahip çıkmadığı, Yunanlı armatöre ait olduğu bildirilen 80 metre boyundaki gemiden 5 aydır ayrılmayan Kaptan Zauri Chirakadze, İkinci Kaptan Gocha Jojua, gemiciler Eduard Lortkiphanidze, Revaz Lortkiphanidze, İgor Grigoryan, Teimuraz Kvantaliani ve Gizo Lipartia, geminin firmasından 32 milyar lira alacakları bulunduğunu, bugüne kadar kendilerine ödeme yapılmadığı için gemiyi terketmeyeceklerini söylediler. 
     Para gönderemedikleri için Gürcistan'da bulunan ailelerinin de perişan olduğunu belirten geminin kaptanı Zauri Chirakadze, ''5 aydır burada zor şartlarda gemide kalıyoruz. Geminin Yunanlı armatörü gemisine ve bize sahip çıkmıyor. Biz de alacaklarımızı almadan gemiyi terketmeyi düşünmüyoruz. Gemi satılırsa alacağımızı alırız umudunu taşıyoruz'' dedi. 
     Geminin karaya oturduğu bölge olan Lapseki İlçesi kaymakamlığı ve Şevketiye köylülerinin su ve yiyecek yardımı yaptığı gemi personeli gemideki zor yaşamlarını yardımlarla sürdürürken, bulunduğu yerde çürümeye terkedilen geminin akıbetinin ne olacağı bilinemiyor. 
     
</TEXT>
</DOC>
