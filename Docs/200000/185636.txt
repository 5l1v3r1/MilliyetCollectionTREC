<DOC>
<DOCNO> 185636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sontur33.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamını, subay üniformaları giyerek kaçırdılar... 
</HEADLINE>
<TEXT>

     Subay üniformaları giyerek Bahçelievler'de kaçırdıkları işadamından 50 milyar lira haraç istedikleri öne sürülen 9 kişi yakalandı. 
     Asayiş Şube Müdürlüğü Gasp Büro Amirliği'nden alınan bilgiye göre, 23 Haziran 2003 tarihinde Bahçelievler Eski Londra Asfaltı üzerinde faaliyet gösteren Cenko Turizm A.Ş'ye Yarbay ve Yüzbaşı üniformalarıyla gelen 2 kişi, işyeri sahibi Tuncer Zülfikar'a ''JİTEM görevlisi olduklarını, sigara kaçakçılığı yaparak terör örgütüne yardım ve yataklık ettiği gerekçesiyle de kendisini sorgulamak istediklerini'' söyledi. 
     Daha sonra gözlerini bantlayarak el ve ayaklarını bağladıkları Zülfikar'ı bir minibüsle Beykoz'a götüren bu kişiler, burada işadamının parasıyla yemek yedikten sonra Kavacık'taki bir benzin istasyonunun marketinden alışveriş yaptılar. 
     Zülfikar'dan istedikleri 50 milyar lira haracı almayı başaramayan söz konusu kişiler, 4 milyar lira değerinde kol saati, 250 Euro ve 200 milyon lira parasını aldıkları işadamını İkitelli'de araçtan atarak kaçtılar. 
     İşadamı Zülfikar'ın durumu bildirmesi üzerine harekete geçen polis, Kavacık'taki benzin istasyonunun marketinde kaydedilen güvenlik kamerasındaki görüntüleri izleyerek faillerden birinin kimliğini belirledi. 
     Olaya ilişkin Bakırköy ve Bahçelievler'de belirlenen yerlere operasyon düzenleyen polis, Yarbay üniforması giyen Abdurrahman Küpeli ve Yüzbaşı üniformalı Serkan Erbay'ın da aralarında bulunduğu 9 kişiyi, 3 adet ruhsatsız tabancayla birlikte ele geçirdi. 
     Gözaltına alınan bu kişilerden Abdurrahman Küpeli'nin ''dolandırıcılık'' ve ''hırsızlık'' suçlarından 20 ayrı sabıkası olduğu, geçmiş tarihlerde de sahte binbaşı üniformasıyla 7 kez yakalandığı öğrenildi. 
     Polisteki işlemleri tamamlanan 9 kişi, daha sonra Bakırköy Cumhuriyet Başsavcılığı'na gönderildi. 
     
</TEXT>
</DOC>
