<DOC>
<DOCNO> 155100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/soneko29.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD Başkanı Merkez Bankası'nın müdahalesi gecikti 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, ''yabancı para birimleri karşısında aşırı değerlenen TL'ye Merkez Bankası'nın müdahale etmesinin olumlu bir yaklaşım olduğunu, ancak tek başına yetersiz kalacağını'' kaydetti. 
     Bayramoğlu, yaptığı açıklamada, Merkez Bankası'nın reel faizlerin düşmesi konusunda inisiyatifi ele almasının zorunlu olduğuna işaret ederek, bunun için piyasaya doğrudan ya da dolaylı müdahale edilerek gecelik faiz ve borçlanma faizi oranlarının düşürülmesi gerektiğini belirtti. 
     Ali Bayramoğlu, yabancı para birimleri karşısında aşırı değerlenerek son ayların en yüksek seviyesine yükselen TL'ye Merkez Bankası'nın döviz alım ihaleleri düzenleyerek müdahale etmesinin, olumlu bir yaklaşım olmasına rağmen gecikmiş ve tek başına yetersiz olduğunu savundu. 
     Dövizde gerçekçi kur uygulamasına geçilmeden TL'nin aşırı değerlenmesinin engellenemeyeceğini kaydeden Bayramoğlu, ''Enflasyon-devalüasyon makası yeniden açılmalı ve kısa vadede spekülatif hareketleri önleyecek 'kontrollü esnek kur politikası' uygulanmalıdır'' dedi. 
     Döviz alım ihalelerinin kurda tek başına istikrar sağlamayacağına değinen Bayramoğlu, döviz alım ihalelerinde miktarın 20 milyon dolar ile sınırlandırılmasının ve önceden bu sabit miktarın açıklanmış olmasının, spekülasyonları ortadan kaldırmak için uygun bir tercih olmadığını savundu. 
     Ali Bayramoğlu, reel faizlerin indirilmesi konusunda ''milli seferberlik ilan edilmesi gerektiğini'' belirterek, ''Merkez Bankası, reel faizlerin düşmesi konusunda inisiyatifi ele alması gerekir. Faizler talimatla değil, kararlılıkla düşer. Bunun için piyasaya doğrudan ya da dolaylı şekilde müdahale edilerek, gecelik faiz ve borçlanma faizi oranları düşürülmelidir'' görüşünü bildirdi. 
     
</TEXT>
</DOC>
