<DOC>
<DOCNO> 178424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun27.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya, Mars ile büyük buluşmaya hazır.. 
</HEADLINE>
<TEXT>

     Mars dünyaya son kez bu denli yaklaştığında, atalarımız mağaralarda yaşıyor ve taştan aletler yapmaya çalışıyorlardı. 
     60 bin yıl kadar sonra bugün ise, dünyanın dört bir yanındaki binlerce kişi, yüksek teknoloji ürünü dijital ve optik cihazları kullanarak ''kızıl gezegen''in geçişini izlemeye hazırlanıyor. 
     Tahiti'den Avustralya'ya ve Japonya'ya kadar birçok yerde amatör ve profesyonel astronomlar, teleskoplarını gökyüzünün doğusuna çevirdiler. 
     Taş Devri'nden beri Dünya ve Mars'ın birbirlerine en yakın olacağı bu tarihi olay TSİ 12.51'den itibaren izlenmeye başlanacak. 
     Sydney'deki uzmanlar, bugün Mars'ın gökteki Ay haricinde en parlak obje olacağını, kırmızı renginin gezegeni tanımayı kolaylaştıracağını belirterek, küçük teleskopların bile Mars'ı ayrıntısıyla görmeyi sağlayacağını söylediler. 
     Bugün Mars'ı izlemeyi kaçıranlar, gezegenin dünyaya bu kadar da olmasa, yakınlaştığı anı görmek için ''284 yıl beklemek zorunda kalacaklar.'' Mars'ın en iyi görüleceği yer güney yarıküre, özellikle de Tahiti gibi küçük ücra Güney Pasifik adaları ve Avustralya'nın sahilden uzakta bulunan yerleşimin az olduğu ücra bölgeleri olacak. Çıplak gözle bakanlar Mars'ı, Ay'daki orta ölçekli bir krater büyüklüğünde görebilecekler. 
     ''Kızıl gezegen'', insanın hayal gücünü her zaman ateşledi. Roma mitolojisinde Mars savaş tanrısıydı. Çağımızda ise Mars ile ilgili çeşitli kurgu-bilim filmler yapıldı. 
     Mars Dünya'ya bu kadar yakın gelse de, insanlığın gizemli ''kızıl gezegen''e ayak basma hayalleri hala uzak görünüyor. Mars'ta yaşamın olduğu veya en azından gezegende bir zamanlar yaşam bulunduğu umuduysa hala sürüyor. 
     
     HUBBLE YENİ GÖRÜNTÜLERİ YAKALADI 

     Hubble uzay teleskobu, Mars'ın 60 bin yıl içinde dünyaya ilk kez çok yaklaştığı noktada muhteşem görüntülerini yakaladı. 
     İlk sabit yörünge teleskobu olan Hubble, kızıl gezegenin dün geç saatlerde ve bu sabah çektiği yeni görüntülerini dünyaya gönderdi. 
     Teleskobun bağlı olduğu Baltimore'daki Uzay Teleskobu Bilim Enstitüsü, Mars'la ilgili ilk Hubble görüntülerini bu sabah erken saatlerden itibaren yayınlamaya başladı. 
     Mars'ın muhteşem yeni görüntüleri özellikle gökbilimcileri sevindirdi. 
     Cornell Üniversitesi'nden gökbilimci Jim Bell, resimlerden birinde kızıl gezegendeki 4500 kilometre uzunluğundaki dev kanyonu işaret ederek, Hubble görüntülerinde, hiçbir zaman bu kadar iyi çözünürlük ve detay görmediklerini belirtti. 
     Görüntülerin, Mars'ın Dünya'dan 55.7 milyon kilometre uzaklıkta olduğu sırada çekildiği ve en küçük yüzey ayrıntıları gösterdiği belirtildi. 
     Gökbilimcilerin, bu resimler üzerlerinde yapacakları incelemelerle gezegenle ilgili yeni keşifler yapmaları bekleniyor. 
     
</TEXT>
</DOC>
