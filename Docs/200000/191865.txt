<DOC>
<DOCNO> 191865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sonspo21.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de durmak yok... 
</HEADLINE>
<TEXT>

     Fenerbahçe, Akçaabat Sebatspor ile deplasmanda yapacağı lig maçının hazırlıklarını sürdürdü. 
     Teknik direktör Christoph Daum yönetiminde, Samandıra Tesisleri'nde gerçekleştirilen idmanda, sarı-lacivertli futbolcular kondisyon çalışmasının ardından, 2 gruba ayrılarak pres ve çabukluğa dayalı, yarı sahada ve minyatür kalelerde maçlar yaptı. 
     Alman teknik adam bu çalışma sırasında idmanı sık sık durdurarak, futbolcularından arkalarına adam kaçırmamalarını, çabuk oynamalarını ve isabetli pas atmalarını istedi. 
     Antrenmanın son bölümünde ise sarı-lacivertliler tam sahada, kanat organizasyonlarıyla gol çalışması yaptılar. 
     İdmana sakatlığı süren ve tesislerde çalışan Yusuf katılmazken, hafif sakatlığı bulunan Servet takımdan ayrı koşu yaptı. Kaleci Recep ise, kaleci antrenörü Eike İmmel ile çalıştıktan sonra, çift kale maçta oynamadı ve tesislere girdi. 
     Sarı-lacivertliler, tesislerdeki iftar yemeğinin ardından bu akşam yapacakları antrenmanla Akçaabat Sebatspor maçı hazırlıklarını sürdürecek. 
     Bu arada, Fenerbahçe Kulübü'nün resmi internet sitesi, yardımcı antrenör Roland Koch'un doğum gününü kutladı. 
     
</TEXT>
</DOC>
