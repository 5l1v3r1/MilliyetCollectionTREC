<DOC>
<DOCNO> 167203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/spor/spo01.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İLHAN GERİLİMİ 
</HEADLINE>
<TEXT>

Beşiktaş menajeri Sinan Engin, "Bizim için İlhan Mansız bitmiştir" derken Teknik Direktör Lucescu "Gitmesine ben izin verdim. Onun takımda kalmasını istiyorum" diye konuştu 
     ORHAN YILDIRIM 

     Kritik toplantı 
     BEŞİKTAŞ'TA İlhan Mansız krizi her geçen gün büyüyor. Otelde dün sabah toplanan Futbol Şube Sorumlusu Yıldırım Demirören, Teknik Direktör Lucescu ve Menajer Sinan Engin, İlhan konusunu görüştü. Toplantıda Engin, "Kadro dışı bırakalım" görüşünü ortaya attı. Ancak Rumen hoca, "İlhan'ı arayın ve gittiği doktordan rapor getirsin. Raporları inceleyelim ve son kararımızı o zaman verelim" diyerek ortamı yumuşatmak istedi. 
     
     'Gereken yapılacak' 
     TOPLANTININ ardından oldukça sinirli gözüken Sinan Engin, "İlhan Mansız, Beşiktaş için artık bitmiştir. Gereken yapılacak" dedi. Gündüz ortamı yumuşatmaya çalışan Lucescu dün geceki Schaffhausen hazırlık maçının ardından yaptığı açıklamada ise "İlhan'a ben izin verdim. Yalnız Almanya yerine İtalya'ya gitse daha iyi olurdu. Onun takımda kalmasını istiyorum" diye konuştu. 
     
     'Ameliyat olabilirim' 
     HABER vermeden Münih'e gittiği iddia edilen İlhan ise, Lucescu ve Yıldırım Demirören'in bilgisi dahilinde tedavisine başladığını söyledi. "www.ilhanmansiz.org" sitesinde konuyla ilgili açıklama yapan İlhan, aşırı zorlanmaya bağlı olarak sağ dizinde kıkırdak dokusunda zedelenme bulunduğunu belirterek, gerekirse ameliyat olacağını, 1.5 ay sahalardan uzak kalabileceğini ifade etti. Münih'te dün kontrolden geçen İlhan'ın ilk bulgulara göre dört hafta sahalardan ayrı kalacağı öğrenildi. 
     
Kartal'dan kötü start 0-1      CENGİZ MALGIR 

     BEŞİKTAŞ İsviçre kampının ilk hazırlık maçında 2. Lig takımlarından FC Schaffhausen'e 1 - 0 mağlup oldu. Genç ve yedek ağırlıklı bir kadro ile rakibi karşısına çıkan Siyah - Beyazlılar yakaladıkları pozisyonları gole çeviremeyince devreyi yenik kapadı. İsviçre temsilcisi ise bu yarıdaki tek etkili atağını 34. dakikada gerçekleştirdi. Pesenti'nin soldan yaptığı ortaya iyi yükselen Bunjako attığı golle ilk yarının skorunu belirledi. 
     TEKNİK Direktör Lucescu maçın ikinci yarısında skoru değiştirmek ve oyuncuların performansını görmek için değişiklikler yaptı. Ancak buna rağmen fizik olarak henüz hazır gözükmeyen Siyah - Beyazlılar gole ulaşamayınca maçtan yenik ayrıldı. Yeni transferlerin yanısıra denenen gurbetçiler kendilerini fazla gösteremedi. Beşiktaş ikinci hazırlık maçını yarın Baden ile yapacak. Karşılaşma TSİ ile 20.30'da başlayacak. 
     
     Beşiktaş günlüğü 
     İki gurbetçi 
     BEŞİKTAŞ'IN Zürih kampına iki gurbetçi dahil oldu. Almanya'nın Untriainig takımında oynayan santrfor Burak ile Dormstad'ın sol kanadında görev yapan İsmail'in idmanlarda deneneceği ifade edildi. 
     
     Sambacılar bekleniyor 
     5 Temmuz'a kadar izinli bulunan yabancılardan Giunti ile Pancu, önceki gün kampa katılırken Zago ve Ronaldo'ya h l ulaşılamadı. Brezilyalı oyuncuların bugün Zürih'te olmasının beklendiği ifade edildi. 
     
     Doluya tutuldular 
     ÖĞLEN yemeğinin ardından otel çevresinde yürüyüşe çıkan Beşiktaşlı futbolcular, bir anda başlayan doluya tutuldu. Siyah - Beyazlılar otele dönünceye kadar sırılsıklam oldu. 
     
Kaptanlar dümende      BEŞİKTAŞ'IN geçen sezon yaşadığı şampiyonlukta önemli katkı sağlayan iki kaptan Tayfur ile Sergen, bu yıl için de iddialı konuştu. Tayfur, yeni gelen futbolcuların da çok kolay adapte olduğunu belirtti, "Sanki bizimle şampiyonluk duygusunu yaşamış gibiler. Artık önümüz açık ve sadece Şampiyonlar Ligi'ni düşünüyoruz" ifadesini kullandı. Sergen ise şöyle konuştu "En güçlü kadro bizde görünüyor. Fakat bu gücü sahaya yansıtmak önemli. Bunun için çabalıyoruz." 
     
FC Zürih'e hayır      BEŞİKTAŞ ile aynı otelde kamp yapan FC Zürih'in özel maç yapma isteği kabul edilmedi. Siyah - Beyazlılar buna gerekçe olarak, kamp boyunca yapılacak olan toplam 4 maçın programının daha önceden kesinlik kazanmasını gösterdi. 
     
'Gelsinler görüşelim'      CORDOBA konusunda son derece rahat davranan Beşiktaş, Kolombiyalı kaleciye haber gönderip, 9 Temmuz'da takıma katılmasını istedi. 2. Başkan Hüsnü Güreli, Cordoba'nın artık Beşiktaş'ın malı olduğuna dikkat çekip, "Arsenal çok istiyorsa, gelip bizimle anlaşmak zorunda. Bu kulüpte binlerce insanın katkısı var. Onlara hesap veriyoruz" dedi. Güreli, Oscar'ın gelmek istememesi durumunda anlaşarak gönderebileceklerini de ifade etti. 
     

</TEXT>
</DOC>
