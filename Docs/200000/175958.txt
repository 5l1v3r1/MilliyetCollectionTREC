<DOC>
<DOCNO> 175958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sonspo11.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağrı Dağı'na By-Pass'lı tırmanış.. 
</HEADLINE>
<TEXT>

     Prof. Dr. Bingür Sönmez'in by-pass ameliyatı yaptığı 3 hastasıyla birlikte, AKUT Başkanı Nasuh Mahruki liderliğinde tırmanış yapacağı Ağrı Dağı, yerli ve yabancı dağcıların tırmanış gerçekleştirmek istediği en gözde dağlar arasında yer alıyor. 
     Türkiye'nin en yüksek dağı olma özelliğine sahip 5137 metre yüksekliğindeki Ağrı Dağı, kutsal kitaplarda adının geçmesi ve tufandan sonra Nuh Peygamber'in gemisine ev sahipliği yaptığı inanışı dolayısıyla dünyanın her yerindeki dağcıları cezbediyor. 
     Birbirinden değişik efsanelere de sahip olan Ağrı Dağı'na tırmanmak için her yıl onlarca grup Ağrı'nın Doğubayazıt İlçesi'ne gelirken, dağa şimdiye kadar en ilginç tırmanışı gerçekleştirenler arasında İspanya'dan Türkiye'ye gelen 10'u görme ve bedensel engelli 18 dağcının yaptığı tırmanış oldu. 
     Geçen yıl 4 Türk dağcı ile birlikte 5137 metre yüksekliğindeki Ağrı Dağı'na çıkarak zirve sevinci yaşayan ve yaklaşık 6 günlük bir macera sonunda Ağrı Dağı'na tırmanan görme ve bedensel engelli dağcılar, özel yapılmış 2 metre uzunluğundaki demir çubuklara tutunarak, ön ve arkalarındaki arkadaşlarının desteği ile Ağrı Dağı'na tırmanış heyecanını yaşadılar. 
     Ağrı Dağı'na gerçekleştirilen ilginç tırmanışlar arasında, görme özürlü Necdet Turan'ın çan yardımı ile tırmanması ve İran-Irak Savaşı'nda sakat kalan protez bacaklı İranlı gazilerin tırmanış yapması da yer alıyor. 
     
     AĞRI DAĞI'NA İLK TIRMANIŞ 
     Marco Polo'nun ''hiçbir zaman çıkılmayacak dağ'' diye nitelendirdiği Ağrı Dağı'na ilk tırmanışın, 9 Ekim 1829'da Profesör Frederik Von Parat tarafından gerçekleştirildiği biliniyor. 
     Dağa ilk kış tırmanışı ise 21 Şubat 1970'de Dağcılık Federasyonu'nun eski başkanlarından Dr. Bozkurt Ergör tarafından gerçekleştirildi. 
     Her yıl yüzlerce yerli ve yabancı dağcının tırmandığı Ağrı Dağı, bölge turizmi açısından da büyük önem taşıyor. 
     Ağrı Turizm İl Müdürü Ahmet Yıldız, 1993 yılında tırmanışın yasaklandığı Ağrı Dağı'na 1999 yılında tırmanışların başladığını belirterek, dağın büyük bir turizm potansiyeline sahip olduğunu söyledi. 
     Dağa tırmanmak isteyen yabancı turistlerin İçişleri Bakanlığı'ndan izin alması gerektiğini hatırlatan Yıldız, ''Dağın turizm potansiyelini en iyi şekilde değerlendirmemiz lazım. Bürokratik engeller ortadan kaldırılırsa bölgede kısa süre turizm gelişir'' diye konuştu. 
     Yıldız, bu yıl içinde yerli ve yabancı 50 grubun dağa tırmanış için Ağrı'ya geldiklerini kaydetti. 
     
</TEXT>
</DOC>
