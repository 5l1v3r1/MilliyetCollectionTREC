<DOC>
<DOCNO> 190805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur02.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Davetiyeyi henüz görmedim, yorum yapmak istemiyorum 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 19. İSEDAK Toplantısı'nın kapanış oturumunun ardından gazetecilerin sorularını yanıtladı. Şener, son günlerde tartışma konusu olan Cumhuriyet resepsiyonu ve davetiyeleri konusunda kendisine yöneltilen soruyu da şöyle yanıtladı 
     ''Bu resepsiyon daveti çok yoğun olarak tartışma gündemine girdi. Ve günlerdir de değişik yorumlar yapılıyor. Ben, bana gönderilen davetiyeye henüz bakmadım. Özel Kalem Müdürlüğümüz, o programın günü yaklaştığı zaman davetiyeyi ulaştırıyor. Böyle bir çalışma sistemimiz var. Bu nedenle, davetiyeyi görmediğim için şimdilik bir yorum yapmak istemiyorum.'' Şener, bir başka gazetecinin her bayramda bu tür gerilimler yaşandığını öne sürerek, bununla ilgili değerlendirmesini sorması üzerine de Şener, şöyle konuştu 
     ''Cumhuriyet'in 80. Yılı dediğimiz zaman önemli bir noktaya vurgu yapıyoruz. Türkiye Cumhuriyeti'nin kuruluşuna ve 80 yıllık geçmişine vurgu yapıyoruz. Cumhuriyet, millet olarak elde ettiğimiz kazanımların en büyüğüdür. Bunu kimse tartışamaz ve cumhuriyet kutlamaları da birlik, beraberlik, ortak duygu, ortak heyecan içinde yapılmalıdır. Yani bu ülkede yaşayan 70 milyonun hangi düşünceye, hangi inanca, hangi yaşama sahip olursa olsun, cumhuriyet kavramı etrafında heyecan duyması ve kutlamalara da bu duygu içinde, birlikte iştirak edilmesi önemlidir. Cumhuriyetin özü, esası ve cumhuriyet heyecanı herşeyin üzerinde olmalıdır. Yapay bazı görüntülerle bu heyecanın gölgelenmesine müsaade edilmemelidir.'' 

     
</TEXT>
</DOC>
