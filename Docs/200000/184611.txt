<DOC>
<DOCNO> 184611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sonspo25.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Tayfur televizyon dizisinde oynadı... 
</HEADLINE>
<TEXT>

     Beşiktaş Futbol Takımı Kaptanı Tayfur Havutçu, ''Ölümsüz Aşk'' adlı televizyon dizisinde rol aldı. 
     Beşiktaş Kültür Merkezi oyuncularının yer aldığı dizi filmde, bir sahnede konuk oyuncu olarak rol alan siyah-beyazlı futbolcu, dizi oyuncularından Ufuk Özkan ile birlikte kamera karşısına geçti. 
     Farklı planlardan yapılan sahnenin çekimlerinde bir hayli terlediği gözlenen kaptan Tayfur, çekimlerin ardından gazetecilerin sorularını yanıtlayarak, ''Çok zor bir iş. En ufak detayı düşünüyorlar. Çok profesyoneller. Küçük bir rol için ricada bulundular, elimden geleni yapmaya çalışıyorum'' dedi. 
     Tayfur, ''Futbolu bıraktıktan sonra bu işi yapmayı düşünürmüsün '' biçimindeki soruyu ''Teklif gelirse düşünürüm'' diye yanıtladı. 
     
     TRABZONSPOR MAÇI 
     Siyah-beyazlı takımın kaptanı, hafta sonunda Trabzonspor ile yapacakları zorlu lig maçını kazanarak, Avrupa Şampiyonlar Ligi'nde İngiltere'nin FC Chelsea takımıyla yapacakları maç öncesi moral bulmaya çalışacaklarını söyledi. 
     İstanbulspor karşısında yitirdikleri puanı, Trabzonspor maçında telafi etmek istediklerini kaydeden Tayfur, ''Bu maçta alacağımız iyi bir sonuçla moral bulup İngiltere'ye gitmek istiyoruz. Şampiyonlar Ligi'ndeki rakibimiz Chelsea iyi transferler yaptı. Çok para harcadılar. Güçlü bir ekip. Ancak biz kendimize güveniyoruz. İyi bir sonuçla Türkiye'ye dönmek istiyoruz'' diye konuştu. 
     
</TEXT>
</DOC>
