<DOC>
<DOCNO> 166234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sontur05.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
SASEM'de deliller bilimsel yöntemlerle elde ediliyor... 
</HEADLINE>
<TEXT>

     ''Her temas mutlaka bir iz bırakır. Olaydan sonra artakalan ve şüpheli ile olay arasında bağ kuran maddi deliller, şüphelinin aleyhine dilsiz bir tanıktır. İnsan tanıkların varlığı bile onları yok edemez...'' Emniyet Genel Müdürlüğü Asayiş Daire Başkanlığı Suç Araştırma ve Soruşturması Eğitim Şube Müdürlüğü'nde SASEM , Prof. Dr. E. Locard'ın bu düşüncesi çerçevesinde, teknolojideki son imkanlar kullanılarak delil tespiti yapılıyor. 
     SASEM'de yürütülen çalışmalara ilişkin bilgi veren yetkililer, adaletin sağlıklı işlemesini sağlayan en önemli faktörün, işlenen suçtaki karanlık noktaların maddi deliller ile aydınlatılması ve suç teşkil eden olayların çözümlenmesinde bilimsel yöntemlerin kullanılması olduğunu vurguladılar. 
     SASEM'de üniversiteler, kamu kurum ve kuruluşları, özel eğitim şirketleri ve emniyet teşkilatından sahalarında uzman ve deneyim sahibi öğretim görevlilerinin eğitim verdiğini anlatan yetkililer, şunları kaydettiler 
     ''Olay yeri inceleme eğitimlerinde ekibin nasıl çalışacağı, olay yeri inceleme yöntemleri, delillerin tespiti, toplanması, muhafazası ve laboratuvara sevki ile mobil olay yeri inceleme otolarında bulunan delil tespit cihazlarının olay yerinde kullanım şekilleri, teorik ve pratik olarak öğretilmektedir. 
     Laboratuvarımızda, 25 ayrı parmak izi geliştirme yöntemiyle gözle görülmeyen izlerin görünür hale getirilmesi aşamaları gösterilmektedir. 
     Olay yerindeki ayak-ayakkabı-lastik izleri de değerlendirilmektedir. Bu izler, şüphelinin yürüyüş şekli, kilosu ve boyuna ilişkin bilgiler vermektedir.'' 
     
     4 BİN 393 POLİS, SUÇ SORUŞTURMASI EĞİTİMİ ALDI 
     Emniyet teşkilatından toplam 4 bin 393 personelin suç soruşturması alanında eğitim aldığı birimde, şu konularda kurslar veriliyor 
     ''Olay yeri inceleme ve kimlik tespit temel eğitim kursu, eşkal tespit temel ve geliştirme kursu, sualtı olay yeri incelemesi kursu, yangın sonrası olay yeri inceleme kursu, avuç izi temel ve geliştirme kursu, parmak izi laboratuvar geliştirme kursu, teknik fotoğraf geliştirme kursu, dijital fotoğrafçılık temel eğitim kursu, adli entomoloji adli böcek bilimi kursu, adli palinoloji adli polen bilimi kursu, adli antropoloji ve yüzün yeniden yapılandırılması kursu, göz yaşartıcı gazlar kursu.'' 
     
     CESET ÜZERİNDE OLUŞAN BÖCEKLER 
     Son yıllarda, olay yeri inceleme hizmetlerinde ve adli bilimler alanında, bilimsel ve teknik açıdan önemli gelişmeler meydana geldiğini ifade eden yetkililer, şu bilgileri verdiler 
     ''Cesetler üzerinde oluşan böceklerin tespitinden yola çıkarak cesedin ölüm zamanının belirlenmesi, suçun çözümüne önemli katkıda bulunmaktadır. 'Adli Böcek Bilimi' olarak bilinen 'Adli Entomoloji', olay yeri inceleme hizmetlerinde ve suç soruşturmasında ölüm zamanının tespitinde en güvenilir yöntem olarak kullanılmaktadır. 
     Bu arada, 2003 yılı ikinci yarısında düzenlenmesi planlanan kurslarımız arasında Toplu Ölümlerde Kimlik Tespiti Kursu, Adli Antropoloji ve Yüzün Yeniden Yapılandırılması Kursu, Psiko Patoloji Suçlu Profili Çıkarma Kursu, Adli Meteoroloji Kursu bulunmaktadır.'' 
     
     TÜRK UZMANIN BULDUĞU PARMAK İZİ YÖNTEMİ 
     SASEM yetkilileri, olay yeri inceleme birimlerinde çalışan personelin, su ortamında meydana gelen adli olaylarda delillerin nasıl aranacağı, korunacağı, saklanacağı ve adli tıp ile ilgili birimlere ne şekilde transfer edileceği konularında da bilgilendirildiğini söylediler. 
     Laboratuar ortamında parmak izi geliştirme metotları üzerinde çalışıldığını da kaydeden yetkililer, SASEM'de çalışan bir uzmanın, herhangi bir zemin üzerinde yapışkan bantların içerisindeki parmak izini tespit etmek için bir çözelti geliştirdiğini, bu çözeltinin başka ülkelerde de kullanılmaya başlandığını anlattılar. 
     Yetkililer, SASEM'de güvenlik işbirliği antlaşmaları kapsamında KKTC, Moldova Cumhuriyeti Gagavuz Yeri , Bosna-Hersek, Filipinler, Arnavutluk, Cezayir, Tunus ve Afganistan polis teşkilatları mensuplarına da ''Olay Yeri İncelemesi ve Toplumsal Olaylar Polisliği'' konusunda eğitimler verildiğini kaydettiler. 
     
</TEXT>
</DOC>
