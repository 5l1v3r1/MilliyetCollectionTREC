<DOC>
<DOCNO> 170403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sondun12.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dondurucusu arızalanan hastanedeki spermler bozuldu... 
</HEADLINE>
<TEXT>

     İngiltere'de, kanserli hastalardan, daha sonra kullanılma ihtimaline yönelik olarak alınan spermlerin saklandığı dondurucunun arızalanması üzerine spermlerin bozulduğu bildirildi. 
     Bristol kentindeki Southmead hastanesi, 28 kanser hastasından kemoterapiye başlamadan önce alınan spermlerin kullanılamaz durumda olduğunu açıkladı. 
     Hastane yönetiminin teknik bir arızanın yol açtığı durumdan son derece üzgün olduğunu söyleyen hastane sözcüsü, ilgili hastalara kemoterapi tedavisinin ardından ücretsiz olarak kısırlık testi yapacaklarını ve gerekirse psikolojik destek vereceklerini belirtti. 
     Bazı erkek kanser hastaları, kemoterapinin ardından kısırlık tehlikesi bulunduğu için spermlerini tedaviden önce dondurup, daha sonra bu spermlerle çocuk sahibi oluyor. 
     
</TEXT>
</DOC>
