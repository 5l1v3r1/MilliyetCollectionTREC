<DOC>
<DOCNO> 192524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sonspo28.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi iyimser Güzel günler bizi bekliyor 
</HEADLINE>
<TEXT>

     Bursaspor Teknik Direktörü Georghe Hagi, yeşil-beyazlı takımın yeniden yapılandığını belirterek, ''Güzel günler bizi bekliyor'' dedi. 
     Hagi, Vakıfköy Orhan Özselek Sosyal Tesisleri'nde düzenlediği basın toplantısında, pazar günü sahalarında yapacakları Adanaspor maçında mutlaka 3 puan almak zorunda olduklarını söyledi. 
     Takımının eskiden kalma alışkanlık çerçevesinde deplasmanda maç kazanamadığını, ancak iç sahada çok güzel futbol ortaya koyduğunu belirten Hagi, ''Adanaspor maçında da güzel futbol oynayacağımıza eminim'' dedi. 
     Hagi, hafta içinde yöneticilerle yaptığı toplantıda, sorunları ciddi bir şekilde incelediklerini dile getirerek, ''Toplantıda tek bir şey ortaya çıktı. Biz, iyi bir takım olma yolundayız. Deplasmanda mutlaka kazanmayı öğreneceğiz. Ancak oyuncular bunu değiştirebilir. Kendilerinden daha fazla özveri bekliyoruz. Daha hırslı olmalılar ve sorumluluk taşımalılar'' diye konuştu. 
     Bursaspor'a geldiği ilk yılda böyle sorunlar yaşayacağını bildiğini ifade eden Hagi, şunları söyledi 
     ''Çok ciddi olarak geleceği düşünüyoruz. Her zaman söylediğim gibi, takım olarak inşaat halindeyiz. Yeniden yapılanıyoruz. Güzel günler bizi bekliyor. Bu haftaya kadar, sadece puan olarak hedeflediğim yerde değiliz. Buna karşılık, eksikliklerimize rağmen futboldan memnunum. İç sahada oynadığımız oyunu deplasmana taşırsak ve tam kadro çalışabilirsek çok iyi bir takım olacağız. Son 7 hafta bizim için çok önemli.'' 
     
</TEXT>
</DOC>
