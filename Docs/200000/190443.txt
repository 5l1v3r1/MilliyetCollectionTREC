<DOC>
<DOCNO> 190443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko25.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İzocam'ın 9 aylık karı 5.7 trilyon lira... 
</HEADLINE>
<TEXT>

     Yalıtım sektöründe faaliyet gösteren İzocam, yılın ilk 9 ayında 5 trilyon 733 milyar 280 milyon lira net kar ettiğini açıkladı. 
     İzocam Genel Müdürü Arif Nuri Bulut, düzenlediği basın toplantısında, Türkiye'de inşaat sektörünün gelişme hızının 2 yıldır olumsuzluğunu koruduğunu belirterek, bu yılın ilk 6 ayında sabit fiyatlarla GSMH'nin yüzde 5.4, sanayi üretiminin yüzde 6, ticaretin yüzde 8.1 artış gösterdiğini, ancak sektörün yüzde 15.6 küçüldüğünü bildirdi. 
     İnşaat sektöründe küçülme devam etmekle birlikte olumlu sinyaller de bulunduğunu belirten Bulut, yılın ilk altı ayına göre yapı ruhsatı verilenlerin sayısında yüzde 1 artış, inşaat alanında ise sadece yüzde 4 küçülmenin olduğunu vurgulayarak, ''Biz inşaat sektöründen umutluyuz'' dedi. 
     İnşaat sektöründe yaşanan küçülme ve olumsuzluklara karşın, yalıtım sektörünün büyüdüğünü ve bilinçlendirme çalışmalarının meyvelerini vermeye başladığını anlatan Bulut, İzocam'ın satışlarının Ocak-Eylül döneminde 70.4 trilyon liraya ulaştığını, ihracatın da 10.5 milyon dolardan 11 milyon yükseldiğini bildirdi. 
     
     IRAK'A İHRACAT 

     Şirketin pazar payını yüzde 26'dan yüzde 30'a çıkardıklarını kaydeden Bulut, toplam 32 ülkeye ihracat yaptıklarını ve bu ülkeler arasında İzlanda, Afganistan, Gana ve Irak'ın yeni olduğunu bildirdi. 
     Bulut, geçen yılın 9 ayında lisansör için Çin'e yaptıkları ihracatın, bu sene yerini Ortadoğu ve Balkanlara bıraktığını, dış pazarlardaki pazar payının yükseldiğini ve yoğun pazarlama faaliyetlerinin devam ettiğini vurguladı. 
     Arap Birliği Anlaşmaları çerçevesinde Suudi Arabistan ve Kuveytli rakiplerinin Mısır'da yüzde 18 daha az gümrük vergisi ödemeye devam ettiğini, önümüzdeki yıl vergi oranının yüzde 21'e çıkacağını ve bunun rekabet güçlerini zorlayacağını belirten İzocam Genel Müdürü, bu nedenle Türk-Mısır Serbest Ticaret Anlaşması'nın bir an önce imzalanması gerektiğini kaydetti. 
     Bölgedeki rakiplere göre, yüksek enerji maliyeti ve düşük dolar kurunun rekabetçi fiyat yapılarını etkilediğini kaydeden Bulut, enerji maliyetlerinin dünya standartlarına çekilmesini istedi. 
     Bulut, bu yıl tesislerini iyileştirme, modernize etme ve yeni ürün yatırımlarının devam ettiğini, toplam yatırım için 1.1 milyon dolar harcanacağını, 2004 yılı için yeni hat yatırımı planlandığını ve artan talebe göre önümüzdeki yıl için yeni yatırımların öngörülebileceğini söyledi. 
     Bulut, İzocam'ın, geçen yılın ilk 9 ayına göre, 69.8 trilyon lira olan aktif toplamının bu yıl 83.6 trilyon liraya ulaştığını, kısa vadeli finansal borçlarının azaldığını, yarattıkları kaynaklarla bu borçları kapattıklarını bildirdi. 
     Ocak-Eylül döneminde geçen yıl 2 trilyon 640 milyar lira olan net dönem karının yüzde 117 artışla bu yıl 5 trilyon 733 milyar 280 milyon ulaştığını duyuran Bulut, bu yılki hedeflerine ilişkin ''Bu yıl sonu itibariyle 95 trilyon lira ciro, 14 milyon dolar ihracat, yüzde 14 büyüme ve 17 trilyon lira kaynak yaratmayı hedefliyoruz'' dedi. 
     Bulut, bir soru üzerine, Irak'ın yeniden yapılanmasında gerek ABD, gerekse Türk şirketlerine hizmet için altyapı çalışmaları hazırladıklarını vurgulayarak, ''Projeler izlenmektedir. Direkt satışımız gerçekleşmiştir. Irak'a dolaylı olarak ürünümüz gitmekte. Bizden de direkt olarak küçük bir ihracat olmuştur'' diye konuştu. 
     
</TEXT>
</DOC>
