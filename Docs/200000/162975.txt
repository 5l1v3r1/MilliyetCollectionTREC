<DOC>
<DOCNO> 162975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo09.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergin Ataman Siena'dan istifa etti 
</HEADLINE>
<TEXT>

     İtalya 1. Basketbol Ligi takımlarından Montepaschi Siena'yı 2 yıldır çalıştıran Türk antrenör Ergin Ataman, Siena ile yollarını resmen ayrıldı. 1 yıllık daha sözleşmesi bulunmasına rağmen Siena ile bugün masaya oturan Ataman, sözleşmesini karşılıklı olarak feshetti. 
     Türk antrenör, ''Bugün kulüp yöneticisi Minucci ile bir randevumuz vardı. Taraflar arasında hiçbir kırgınlık olmadan dostane bir şekilde yollarımızı ayırdık. Artık resmen serbestim'' dedi. 
     Sezon ortasında Siena'dan ayrılma kararı aldığını açıklayan Ataman, bunun nedenini şu şekilde açıkladı 
     ''Siena'ya geldikten sonra sıradan bir İtalyan takımını en üst düzeye çıkardım. Ama bu sezonun hemen başında başlayan ve sezon ortasında artan protestolarla Siena'nın başarılarının sekteye uğradığını görünce yıkıldım. Taraftarların protestosundan dolayı sezon ortasında ayrılmaya karar vermiştim ve bunu da kulübe o zaman ilettim, ancak onlar kalmamı istediler ve devam ettim. İlk başta Siena'ya geldiğimde büyük bir heyecan vardı. Şimdi bu heyecan kalmadı.'' 
     
     ''HER KULÜPLE GÖRÜŞEBİLİRİM'' 

     Şimdi serbest olduğundan İtalyan, Türk, İspanyol her kulüple görüşebileceğini ifade eden başarılı teknik adam, daha önceden bazı kulüplerle profesyonellik çerçevesinde temasta olduğu, Siena'dan ayrıldığı için bu görüşmelerini artık ciddi olarak ele alacağını belirtti. 
     Bu arada, daha önce açıklandığı gibi kulübün bu akşam vereceği yemeğe katılacak olan 37 yaşındaki Ataman, ''Minucci, bu yemeğin benim onuruma verildiğini, bir veda yemeği olduğunu söyledi. 1500 kişi katılacak ve Siena ile ilişkimi dostluk ortamıyla noktalayacağım'' diye konuştu. 
     Evinin taşınmasını organize etmek için 16 Haziran Pazartesi gününe kadar Siena'da kalacak olan Ataman, daha sonra İstanbul'a dönecek. 
     
     SİENA'YA İLKLERİ YAŞATTI 

     İtalya 1. Basketbol Ligi'nde ilk kez görev yapan Türk antrenör unvanını elinde bulunduran Ataman, 2 yıl çalıştırdığı Siena'ya hep tarihindeki ilkleri yaşattı. 
     Geçen yıl Avrupa Saporta Kupası'nı kazanan ve İtalya Kupası'nda final oynayan Siena, bu yıl da ilk kez katıldığı Eurolig'de 4'lü finale kalarak 3. oldu ve İtalyan ligindeki play off maçlarında da yarı finale kadar yükselip, Benetton Treviso'ya elendi. 
     
     MİRSAD DA AYRILACAK 

     Öte yandan, Siena formasını giyen milli basketbolcu Mirsad Türkcan'ın da kulüpten ayrılmak için menajeri aracılığıyla görüşmelere devam ettiği öğrenildi. 
     Bu sezon Siena'ya gelen ve halen 1 yıllık sözleşmesi bulunan Mirsad'ın İtalyan kulübünden ayrılmasının da kısa bir sürede resmileşmesi bekleniyor. 
     
</TEXT>
</DOC>
