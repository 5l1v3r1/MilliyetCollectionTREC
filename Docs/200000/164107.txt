<DOC>
<DOCNO> 164107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sondun27.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman vatandaşlığına geçişler kolaylaşıyor... 
</HEADLINE>
<TEXT>

     Berlin Eyalet Meclisi milletvekili Dilek Kolat SPD , Alman vatandaşlığına geçişlerin kolaylaşacağını belirtti. 
     Kolat, yaptığı yazılı açıklamada, eyalet meclisinin İdare Reformu Komisyonu'nda kabul edilen ve İçişleri Komisyonu'nda da görüşüldükten sonra mecliste ele alınacak bir önerge ile Alman vatandaşlığına geçişlerin kolaylaşacağını bildirdi. 
     Berlin eyalet hükümetinin Alman vatandaşlığa geçişleri teşvik ederek, bu çerçevede bir kampanya başlatacağını ve vatandaşlık başvurularında daha iyi danışma hizmeti sunulacağını belirten Kolat, Yabancılar Dairesi'ndeki dosyaların sıkça bir yerden diğer bir yere taşınmalarının önlenmesi için de yeni sistem kurulacağını kaydetti. 
     Vatandaşlık işlemlerinin daha saydam hale getirileceğini ve vatandaşlığa geçişlerde kişilerin ekonomik durumlarının kontrol edileceğini belirten Kolat, belediyelerin de başvuruların hızlı sonuçlandırılması için kadro dışı personelden istifade edeceklerini bildirdi. 
     Belediyelerle işlemlerin nasıl daha fazla hızlandırılacağı konusunda görüşüleceğini de belirten Kolat, Almanca yazılı sınavının ise şimdiye kadar olduğu gibi sürdürüleceğini kaydetti ve sınavlara girenlerin yaklaşık yüzde 80'inin başarılı olduğunu hatırlattı. 
     Eyalet Meclisi milletvekili Özcan Mutlu Yeşiller da Almanca yazılı sınavını eleştirerek, Alman vatandaşlığına geçişler için kampanya başlatılmasını memnuniyetle karşıladıklarını, ancak sadece Berlin ve Bavyera eyaletlerinde uygulanan ve vatandaşlığa geçişlerde en büyük engeli teşkil eden yazılı sınavı kaldırma taleplerinin, eyalet meclisinde temsil edilen tüm diğer partiler tarafından reddedildiğini belirtti. 
     Mutlu, yazılı açıklamasında, Berlin eyalet hükümetini oluşturan Sosyal Demokrat Parti SPD ile Demokratik Sosyalizm Partisi'nin PDS , Berlin Eyaleti'nin eski İçişleri Bakanı Eckardt Werthebach CDU ile Bavyera Eyaleti İçişleri Bakanı Günther Beckstein'ın CSU çizgisinden ayrılmayarak, ''Vatandaşlığa geçişleri zorlaştırmak amacıyla konulan Almanca yazılı sınavını desteklediklerini'' savundu. 
     
</TEXT>
</DOC>
