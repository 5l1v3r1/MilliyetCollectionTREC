<DOC>
<DOCNO> 182267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sondun12.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de erken doğumda rekor sayı... 
</HEADLINE>
<TEXT>

     İngiltere'de doğan her 14 bebekten birinin erken ve düşük kilolu olarak dünyaya geldiği, bu şekilde doğan bebeklerin yılda 49 bin gibi rekor bir seviyeye ulaştığı bildirildi. 
     Düşük kilolu ve erken doğan bebeklerin sayısının geçen 10 yılda yüzde 10 civarında arttığına işaret eden araştırmalar, bu rakamın 1950'li yıllardan, yani kayıtların tutulmaya başlanmasından bu yana bir rekor anlamına geldiğini gösterdi. 
     Araştırmacılara göre prematüre ve düşük kilolu doğumlarda sosyal sınıf farkları en önemli etkeni oluşturuyor. Çok genç ve çok yaşlı anne olan kadınların sayısındaki artışın yanı sıra kısırlık tedavilerinde görülen artışın da diğer nedenleri oluşturduğu belirtildi. 
     Bu arada, uzmanlar, düşük kiloda doğan bebeklerin ileriki yıllarda bazı sağlık problemleri yaşayabileceklerini söylediler. 1999 yılında bebek ölümlerinin yüzde 62'sinin 2.5 kilonun altında doğan bebeklerde görüldüğünü hatırlatan uzmanlar, düşük kilolu bebeklerin yaşıtlarına göre daha kısa boylu olabileceklerini, tansiyonlarının daha yüksek olabileceğini, şeker hastalıklarına daha açık bir hedef olabileceklerini savunuyor. Uzmanlara göre, düşük kilolu doğan kişilerde kalp ve akciğer hastalıklarına yakalanma riski de normal kilolu doğan kişilere göre çok daha yüksek. 
     
</TEXT>
</DOC>
