<DOC>
<DOCNO> 187197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/yazar/akyol.html </URL>
<DATE> 2003/10/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Oylamanın boyutları 
</HEADLINE>
<TEXT>

   
   
   BAŞBAKAN Erdoğan, AKP Grubu'nun basına kapalı bölümünde bütün ağırlığını koydu, hatta "tezkereyi oybirliğiyle geçirelim" dedi. 
   Tabii 'oybirliği' mümkün değildi ama Erdoğan "çok yüksek oy, çok az fire" ile hem hükümet olarak, hem lider olarak ne kadar güçlü olduğunu göstermek istiyordu. Hem "hükümet etme" bakımından, hem pazar günkü kongre bakımından... 
   Konuşması bittiğinde, pazar günkü kongre için Başbakan'a görünmek isteyen milletvekilleri onu öyle bir kuşattılar ki, bakanlar bile yaklaşamadı. 
   Tezkere bu bakımdan da 'zamanında' Meclis'e gönderilmişti. 
   Güneydoğulu AKP milletvekillerinin çoğu Tezkere'ye karşıydı 30 - 40 fire çıkabilir diyenler vardı. Hatta basına kapalı toplantıda Güneydoğulu bir milletvekili şunu söyledi 
   - Sayın Başbakanım, can kaybı olursa vebali vardır diye Allah'tan korkuyoruz. 
   Başbakan'ın cevabı 
   - Bu grupta Allah'tan korkma ve vebal bakımından kimse öbüründen farklı değildir. Biz Türkiye'nin geleceğini düşünerek ve ülkemize yönelik tehditler yeniden can almasın diye asker göndereceğiz. 
   
   ASKER gönderme tezkeresinin bir amacı, Kandil dağlarındaki terörist PKK KADEK varlığını sona erdirmek... Bunların pek çoğu Türk vatandaşı, aileleri bu milletvekillerinin seçmenleri. 
   Hepsinin hava bombardımanıyla imha edileceğini sanıp endişeleniyorlar. 
   Güneydoğulu AKP milletvekilleri, PKK'nın şiddetle karşı çıktığı "Eve Dönüş" yasasına aktif destek vermişlerdi haklı olarak çocuklarımız dönsün diye... 
   Şimdi tezkereye soğuk bakmasının sebebi, kesinlikle PKK sempatisi değildi, Kandil dağlarındaki sıradan gençlerin öldürüleceğini sanıyorlardı. 
   AKP yöneticileri şunu anlatmışlar 
   PKK KADEK Kuzey Irak'ta bitirilecek, bu kesin. Ama askeri harekatın hedefi, elebaşları ve terörün fiziki altyapısı olacak, sıradan militanların "eve dönüş"ü sağlanacak. 
   Irak'la ekonomik ilişkilerin artması da en çok Güneydoğu ekonomisini geliştirecek. 
   Başbakan Erdoğan da ağırlığını koyunca güneydoğlu milletvekillerinin önemli bir bölümü "kabul" oyu verdi 358 sayısı hükümet için bu bakımdan politik bir başarıdır. 
   
   ASKER göndereceğiz de nereye Kesin sınırlar belli değil ama iki bölgeden birine 
   . Bağdat'ın kuzeyinde, Dicle nehri boyunca Tikrit ve Musul'a kadar uzanan bölge Kerkük'e kısmen yakın. Türkiye'ye yakın olması ikmal kolaylığı sağlayacak. 
   . Bağdat'ın kuzey batısında Fırat nehri boyunca, Rumadi bölgesinden Suriye sınırına uzanan bölge Güneyi çöl, Türkiye'ye uzak olduğu için ikmal meselesi de zor. 
   Hangi bölge olacağı, ABD ile yapılacak görüşmelerde, askeri ve siyasi boyutlarıyla birlikte kararlaştırılacak. 
   Ve binlerce kamyonluk personel ve malzeme Silopi'den Musul'a, oradan güneye sevkedilecek hava ve demiryolu da kullanılacak. 
   Sefin Dızai "ikmal hattına izin vermeyiz" dedi ama göreceksiniz bir süre sonra ABD'nin talimatıyla, "buyurun, nereden isterseniz" diyecektir 
   Şimdi askeri görüşmelerle nereye, hangi silahlarla gideceğimiz belirlenecek. Riskli ve zorlu ama kaçınılmaz ve zorunlu... 
   
      
   
</TEXT>
</DOC>
