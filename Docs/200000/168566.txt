<DOC>
<DOCNO> 168566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur05.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Astsubaylara generallik yolu açıldı... 
</HEADLINE>
<TEXT>

     Muvazzaf subay olmaya hak kazanan astsubaylara generalliğe kadar yükselme imkanı getiren yasa, Resmi Gazete'de yayımlanarak yürürlüğe girdi. 
     4917 sayılı ''Türk Silahlı Kuvvetleri Personel Kanununda Değişiklik Yapılmasına Dair Kanun'', Türk Silahlı Kuvvetleri'nin TSK ihtiyacı göz önüne alınarak, her yıl belirlenecek kontenjan oranında, ''emsali arasında temayüz etmiş'', en az 4 yıl süreli fakülte veya yüksekokulları bitiren astsubaylara, belli koşullarla subay olabilme imkanı getiriyor. 
     Yasaya göre, subaylığa geçmek isteyen astsubayların sınava başvuru tarihinde en az üstçavuş rütbesinde ve astsubay olarak altıncı hizmet yılını tamamlamış, dokuzuncu hizmet yılını bitirmemiş olması gerekiyor. Ayrıca, astsubaylığa nasıp tarihinden itibaren aldığı sicil notlarının ortalaması sicil tam notunun yüzde 90 ve üstünde olması, subaylığa layık bulunduğunun sıralı sicil üstleri tarafından onanması, seçme sınavı ve bunu takip eden okul ve kurslarda başarı göstermesi şartı aranıyor. 
     Koşulları yerine getiren astsubaylar, teğmen olarak nasbedilecek. 
     Bu personel, astsubay iken bulundukları rütbe karşılığı derece ve kademelerine bir kademe eklenerek subaylığa geçecek. 
     Yasa, astsubaylıktan subaylığa geçenlerin ancak yüzbaşılığa kadar yükselebileceğine ilişkin hükmü yürürlükten kaldırıyor. 
     En az dört yıl süreli yükseköğrenimi bitirerek muvazzaf subay olmaya hak kazanan astsubaylar, teğmen nasbedildikleri tarihten itibaren rütbe, bekleme süresi ve yaş hadleri dahil olmak üzere diğer hususlar için muvazzaf subaylara ilişkin hükümler uygulanacak. 
     
</TEXT>
</DOC>
