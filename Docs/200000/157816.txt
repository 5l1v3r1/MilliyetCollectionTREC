<DOC>
<DOCNO> 157816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/soneko12.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan 8. madde açıklaması.... 
</HEADLINE>
<TEXT>

     Türk Sanayicileri ve İşadamları Derneği TÜSİAD , ''Devletin Bölünmezliği Aleyhine Propaganda'' suçunu düzenleyen Terörle Mücadele Kanunu'nun 8. maddesinin, tümüyle yürürlükten kaldırılmasını önerdi. 
     TÜSİAD açıklamasında, ''Kopenhag siyasi kriterlerinin, AB tam üyeliği için müzakerelerin açılması yolunda ön koşul olduğu düşünüldüğünde, yapılması gereken, artık bu maddenin tümüyle yürürlükten kaldırılmasıdır'' denildi. 
     TÜSİAD, Kopenhag kriterlerine uyum çerçevesinde hazırlanan 6. Uyum Paketi'nde yer alan Terörle Mücadele Kanunu'nun 8. maddesi ile ilgili yazılı bir açıklama yaptı. 
     Kopenhag kriterlerine uyum çerçevesinde hazırlanan 6. Uyum Paketi'nin Meclis'ten eksiksiz geçmesi istenen açıklamada, gerekçesinde ''AB standartlarına uyum sağlanması amacıyla düşünce ve ifade özgürlüğünün genişletilmesi bağlamında sözkonusu maddenin yürürlükten kaldırılması önerilen'' 8. madde ile ilgili olarak, şu görüşlere yer verildi 
     ''Hazırlık çalışmaları sürmekte olan 6. Uyum Paketi'nde ele alınan kanun maddelerinden, Terörle Mücadele Kanunu'nun 8. maddesi, yürürlüğe girdiği tarihten bu yana ülke içinde ve AB ile olan ilişkilerde her dönem yaygın tartışmalara yol açmış ve değişikliklere uğramış bir maddedir. Sözkonusu madde, 6. Uyum Paketi ile birlikte yeniden gündeme gelmiştir. 
     Terörle Mücadele Kanunu'nun 8. maddesi, 1995 ve 2001 yıllarında 2 kez değiştirilmiş olmakla birlikte, metninin Avrupa İnsan Hakları Sözleşmesi'nin kriterlerine uygun hale getirilememiş olması nedeniyle ve uygulamada ortaya çıkan aksaklıkların da etkisiyle düşünce suçu kavramının tipik bir örneği olarak en dikkat çeken maddelerden biri olarak kalmıştır.'' 
     
     ''TERÖRLE MÜCADELE KANUNU YENİDEN KALEME ALINMALI'' 
     TÜSİAD'ın, 1995 ve 1997 yıllarında sözkonusu maddenin kaldırılması doğrultusunda görüş bildirdiği ve bu görüşleri izleyen dönemde, TÜSİAD'ın konuya ilişkin açıklamalarında, Türkiye'nin içinde bulunduğu şartlar gözetilerek, Avrupa İnsan Hakları Mahkemesi'nin içtihatlarındaki ilkelere uygun yeni değişiklik önerilerinin yeterli olabileceğinin ifade edildiği belirtilen açıklamada, şöyle denildi 
     ''Gelinen son noktada, 8. maddede yapılan değişikliklerin iç kamuoyunu ve AB organlarını tatmin etmediği açıkca görülmektedir. Bugüne dek yapılan değişikliklerin istenen neticeyi vermediği açıktır. Kopenhag siyasi kriterlerinin, AB tam üyeliği için müzakerelerin açılması yolunda ön koşul olduğu düşünüldüğünde, yapılması gereken, artık bu maddenin tümüyle yürürlükten kaldırılmasıdır. Bu doğrultuda 8. maddenin, 6. Uyum Paketi ile, tasarlandığı gibi kaldırılması ve maddenin kaldırılmasının ardından Terörle Mücadele Kanunu'nun tümüyle, dünyadaki yeni terörizm olgusu gözönünde bulundurularak, günün ihtiyaçları ve AB standartlarına uygun bir tarzda yeniden kaleme alınması en doğru yol olacaktır.'' 
     
</TEXT>
</DOC>
