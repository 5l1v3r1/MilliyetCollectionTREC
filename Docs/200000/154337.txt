<DOC>
<DOCNO> 154337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/guncel/gun20.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
kısa kısa 
</HEADLINE>
<TEXT>

Manavgat, 4.5'lik depremle sallandı      Akdeniz Bölgesi, dün 14.22'de merkez üssü Antalya Manavgat olan, Richter ölçeğine göre 4.5 büyüklüğündeki depremle sarsıldı. Geniş bir kesimi etkileyen deprem nedeniyle insanlar panik içinde sokaklara çıkarken, ilk belirlemelere göre, herhangi bir can ve mal kaybı olmadı. Sarsıntı, Adana ile Manavgat'a 180 kilometre uzaklıktaki Mersin'in Anamur ve Silifke ilçelerinde de hissedildi. Antalya'da, akşam saatlerinde merkez üssü Serik ilçesi olan 3.7 büyüklüğünde bir sarsıntı daha meydana geldi. 
     
'İstanbul için hazırlık yok'      TÜBİTAK Marmara Araştırma Merkezi Başkanı ve Deprem Araştırmaları Koordinatörü Prof. Dr. Naci Görür, İstanbul'da depreme karşı güçlendirmeyle ilgili bir çalışma olmadığını söyledi. Deprem olduktan sonra konuşmanın anlamsız olduğunu belirten Görür, "Artık yara sarma edebiyatı bizleri rahatsız ediyor" dedi. Görür, birçok yere rapor sunduğunu, ancak hükümetten bugüne kadar görüşme teklifi gelmediğini söyledi. 
     
Vali Coş'un "af" gafı...      Bingöl Valisi Hüseyin Avni Coş, Yargıtay'ın tersi yöndeki kesinlik taşıyan içtihat kararlarına rağmen, yıkılan binaların müteahhitlerinin 'af' kapsamına alınabileceğini söyledi. Coş, yapımı 1998'de tamamlanan binanın müteahhitlerinin "belki de 1999'da çıkan genel aftan yararlanıp affedilebileceklerini" kaydetti. Ord. Prof. Dr. Dönmezer ise "affın" söz konusu olamayacağını belirterek, "Af yasası, 23 Nisan 1999'dan önce işlenen suçları kapsıyor. Yargıtay, suç tarihini depremin olduğu, binanın yıkıldığı tarih olarak belirledi. Doğal olarak af söz konusu olamaz" diye konuştu. 
     

</TEXT>
</DOC>
