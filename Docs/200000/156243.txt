<DOC>
<DOCNO> 156243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sontur21.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Pascal Nouma'ya 15 gün hapis istemiyle dava açıldı... 
</HEADLINE>
<TEXT>

     Beşiktaş'ın sözleşmesini feshetmesinden sonra ülkesine dönen Fransız futbolcu Pascal Nouma hakkında, Fenerbahçe maçındaki hareketi nedeniyle verilen ön ödemeli para cezasını yatırmadığı için 15 güne kadar hafif hapis cezası istemiyle dava açıldı. 
     İstanbul Cumhuriyet Savcısı Selamettin Ceneb, Beşiktaş ile Fenerbahçe futbol takımları arasında yapılan karşılaşmada gol attıktan sonraki hareketinden dolayı Nouma hakkında başlattığı soruşturmayı tamamladı. 
     Nouma'ya önce 86 milyon lira ön ödemeli para cezası veren Savcı Ceneb, 10 gün içinde bu para cezasını ödemeyen Pascal Nouma hakkında, TCK'nın 547. maddesi uyarınca ''itidal ve muvazene haricinde veya çirkin veya ayıp görünen sair herhangi bir halle başkasını alenen incitmek veya huzur ve rahatını ihlal etmek'' suçunu işlediği gerekçesiyle, 15 güne kadar hafif hapis veya 5 bin 400 lira hafif para cezasına çarptırılması istemiyle dava açtı. 
     Nouma'nın yargılanmasına, önümüzdeki günlerde İstanbul Sulh Ceza Mahkemesi'nde başlanacak. 
     
</TEXT>
</DOC>
