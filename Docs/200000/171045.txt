<DOC>
<DOCNO> 171045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/guncel/agun.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fay hattının yanına doğalgaz deposu... 
</HEADLINE>
<TEXT>

   Marmara Denizi'nde beklenen depremi en hafif şekilde atlatmanın yolları aranırken, Silivri'de fayın 5 kilometre yakınına doğalgaz deposu yapılıyor 
      ÖNAY YILMAZ İstanbul 

   
   Türkiye'nin ithal ettiği, özellikle yazın kullanamadığı doğalgaz fazlasının bir bölümü, 2005 yılından itibaren, Silivri açıklarındaki 25 kilometrekarelik kayalık alanda depolanacak. 130 milyon dolarlık Kuzey Marmara Doğalgaz Deposu Projesi, Marmara'da deprem beklenen en tehlikeli bölge olan Tekirdağ - Silivri fayının yaklaşık 5 kilometre yanında yer alıyor. Ancak TPAO yetkilileri, deponun depremden etkilenmeyeceğini savunarak, "Bu büyük kaya bloku yerinden oynasa bile içinden doğalgaz sızmaz" diyor. 
   
   2.5 KİLOMETRE AÇIKTA 
   1988'de keşfedilen kayalık sahada, denize kurulan platformla sondaj yapıldı. 1997'de de üretime geçildi. Bugüne kadar 1.6 milyar metreküp doğalgaz çıkarıldı, 1.6 milyar metreküp doğalgaz daha bulunuyor. Şimdi bu büyük kayalık, depolama alanı olarak kullanılacak. Sahilden 2.5 kilometre açıkta, 25 kilometrekarelik alanı kapsayan yeraltı depolarının maliyeti ise 130 milyon dolar olacak. Deniz tabanının 1450 metre aşağısında yer alan doğal depoda bugüne kadar 5 kuyu açıldı. Karadan yapılan sondaj işlemiyle 6 kuyu daha açılacak. Doğalgaz toplam 11 kuyuda depolanacak. Rusya'dan ithal edilen yıllık 16 milyar metreküp doğalgazın yüzde 10'u da Silivri Ali Paşa köyünde kurulacak tesisten bu depolara aktarılacak. 
   
   41. KUYU GELİYOR 
   TPAO Trakya Bölge Müdür Vekili Ekrem Özcan'ın verdiği bilgiye göre, Trakya'daki 40 kuyudan günde 950 bin metreküp doğalgaz üretiliyor. Bu rakamın yılın ikinci yarısında 1.2 milyon, yıl sonunda da 1.5 milyon metreküp olması planlanıyor. Silivri'nin Beyciler köyünde bulunan 200 milyon metreküp rezerve sahip 41. kuyu olan Çayırdere de birkaç ay içinde hizmete girecek. 
   
   İkinci depo da Tuz Gölü'nde olacak    TPAO Silivri Kuzey Marmara Doğalgaz Proses Tesisleri Üretim Şefi Süleyman Çalık, doğalgaz deposu olarak kullanılacak bu kayalık sahanın, deprem beklenen fay hattına birkaç kilometre mesafede olmasının tehlike yaratmadığını vurguladı. TPAO Trakya Bölge Müdür Vekili Ekrem Özcan da, "Silivri açıklarındaki bu kayalık sahada nisan ayından ekim ayı sonuna kadar depolama yapabileceğiz. Geriye kalan 5 ayda gerekirse bu sahadan ihtiyaca göre doğalgaz çekip kullanıma verebileceğiz. İkinci doğalgaz deposunun ise Tuz Gölü'nde yapılması planlanıyor" diye konuştu. 
   
   
   
   
   
</TEXT>
</DOC>
