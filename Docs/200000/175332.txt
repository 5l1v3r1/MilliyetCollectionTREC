<DOC>
<DOCNO> 175332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/ekonomi/eko03.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker'den üç yeni ürün 
</HEADLINE>
<TEXT>

   Schöller tesislerini alarak Golf markasıyla dondurma üretmeye başlayan Ülker, Chewydent draje sakızı ve Ülker Türk Kahvesi'ni de piyasaya sundu 
      EKONOMİ SERVİSİ 
   
   Ülker Cola Turka ile kola pazarından sonra, Ülker Golf markasıyla dondurma, Ülker Chewydent ile draje sakız ve Ülker Türk kahvesi ile kahve pazarına adım attı. Ülker'in üç yeni ürünü, Ülker Grubu Başkanı Necdet Buzbaş, İş Geliştirme ve AR - GE Grubu Başkanı Zeki Sözen, Tüketici Grubu Başkanı Taner Karamollaoğlu, Tüketici Grubu Başkan Yardımcısı Kuthan Erginbilgiç ve Gıda Grubu Başkanı Metin Yurdagül'ün katıldığı bir basın toplantısı ile tanıtıldı. 
   
   'Sakız işini çözeceğiz' 
   Ülker Grubu'nun, kurduğu Ülker Golf marka dondurmalarını üretecek olan Natura Gıda vasıtasıyla Bursa'nın Akçalar beldesinde kurulu olan Schöller dondurma fabrikasını satın aldığını belirten Zeki Sözen, "Ayrıca İtalyan uzmanlarca kurulan Venexia dondurma firması da satın alındı" dedi. Sözen, tesislere şu ana kadar 5 milyon dolarlık yatırım yapıldığını açıkladı. 
   Ülker'in yeni sakızı Chewydent'in altı çeşitten oluştuğunu, 10'lu ve 20'li iki ayrı boyutu bulunduğunu belirten Taner Karamollaoğlu ise "5.7 milyar adetlik sakız pazarında draje sakızın pazar payı yüzde 41. Zor olan sakız işinin Ülker sayesinde çözüleceğini düşünüyorum" dedi. 
   Kuthan Erginbilgiç de Ülker Türk Kahvesi'nin Brezilya'nın Arbica tipi kahve çekirdeklerinden üretildiğini söyledi. 100 milyon dolarlık Türk kahve pazarının 4'te 3'ünü Türk kahvesinin oluşturduğunu ifade eden Erginbilgiç, Türkiye'de kahve içenlerin yüzde 43'ünün de fal baktırmak için kahve içtiklerini belirtti. Metin Yurdagül ise Türk kahvesini Ülker tesislerinde değil Altın Marka firmasının 7 milyon dolara malolan tesislerinde üretildiğini, sakız için de 10 milyon dolar yatırım yaptıklarını belirtti. 
   
   'Cola Turka yetiştiremiyoruz' 
   Ülker Tüketici Grubu Başkanı Taner Karamollaoğlu, konuşmasında Cola Turka için toplumun olumlu teveccühüne teşekkür etti. Cola Turka'da tesis kapasitelerinin tamamını doldurduklarını ifade eden Karamollaoğlu "Ürün yetiştirmek için büyük çaba gösteriyoruz" dedi. Karamollaoğlu, "Girdiğimiz pazarlarda hep ikideyiz. Üçte olduğumuzu hatırlamıyorum" dedi. Sahte Cola Turka ile ilgili bir soru üzerine de Karamollaoğlu, 200 kadar Cola Turka şişesini çöpten toplamaya çalışan bir grubun tespit edildiğini ve şu anda herhangi bir sıkıntıları bulunmadığını söyledi. 
   
   
</TEXT>
</DOC>
