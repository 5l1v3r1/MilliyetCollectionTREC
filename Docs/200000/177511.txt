<DOC>
<DOCNO> 177511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur20.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Depresyon by-pass'lılarda ölüm riskini ikiye katlıyor... 
</HEADLINE>
<TEXT>

     Depresyonun by-pass ameliyatı olan hastalarda ölüm riskini ikiye katlayabildiği ve ölüm riskinin bağımsız nedeni olduğu saptandı. 
     Bundan önceki araştırmalarda, depresyonun by-pass ameliyatı olmuş hastalarda ölüm riskini yükseltebildiğinin belirlendiğini hatırlatan uzmanlar, kapsamlı yeni araştırmayla bunun doğrulandığını bildirdi. 
     By-pass ameliyatına girecek hastalarda depresyon taraması yapılmasının önem taşıdığına işaret edildi. 
     Düke Üniversitesi Tıp Okulu'nda yapılan araştırmada, by-pass ameliyatlı 800 hastayla ilgili bilgiler analiz edildi. 
     Ameliyat sırasında orta ve ağır derecede depresyonda bulunan hastalar ile ameliyattan önce hafif depresyonda bulunan ve ameliyattan sonra depresyonu 6 ay devam eden hastalarda ölüm riskinin ikiye katlanabildiği belirlendi. Araştırmada durumları ele alınan hastaların, 5.5 ve 12 yıl boyunca gözlendiği bildirildi. 
     Depresyonun by-pass ameliyatından sonra meydana gelebilen ölüm riski üzerinde bağımsız rol oynadığına işaret eden uzmanlar, bu hastalarda depresyonun gözlenmesi ve gerektiğinde tedavi edilmesinin önemli olduğunu hatırlattı. 
     Klinik psikoloji uzmanı Dr. James Blumenthal, by-pass ameliyatından önce ve sonra yapılacak psikolojik değerlendirmenin, hem ucuz, hem de yaşam kurtarıcı olduğunu belirtti. 
     Yaşlılık ve diğer hastalıkların da by-pass hastalarında depresyona neden olabildiği düşünülüyor. 
     Öte yandan 30 yıldan fazla bir zamandır yapılan by-pass ameliyatlarındaki başarının yüksek olduğu, depresyon gibi ölüm riski doğurabilen sorunların yok edilebilmesiyle, bu hastalar üzerindeki başarı oranının daha da artırılabileceği bildirildi. 
     Depresyonun, kalp ve damar hastalıklarına, ensülin duyarsızlığına, şişmanlığa, sigara ve içki bağımlılığının artmasına ve fiziksel tembelliğe de yol açtığı biliniyor. 
     Depresyon tedavisinde fiziksel aktivite, ilaçlar, aile ve arkadaş desteğinin önemli rol oynadığı biliniyor. 
     Araştırmayla ilgili rapor, Journal Lancet adlı dergide yayımlandı. 
     
</TEXT>
</DOC>
