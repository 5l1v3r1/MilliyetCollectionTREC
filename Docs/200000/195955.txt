<DOC>
<DOCNO> 195955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur27.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Adli Tıp'tan 4 cenaze daha alındı... 
</HEADLINE>
<TEXT>

     Şişli ve Beyoğlu'nda dün 2 ayrı sinagoga yönelik bombalı saldırıda hayatlarını kaybedenlerden 4'ünün cenazesi daha, toprağa verilmek üzere Adli Tıp Kurumu'ndan çıkartıldı. 
     Adli Tıp Kurumu'ndaki işlemleri tamamlanan Hakan Yüksel, Ömer Yazar, Naşit Gürel ve Emin Türkaslan'ın cenazeleri de, toprağa verilmek üzere yakınları tarafından alındı. 
     Emin Türkaslan'ın cenazesi, toprağa verilmek üzere otobüsle Giresun'un Tirebolu ilçesine gönderilirken, Hakan Yüksel'in cenazesinin Bağlarbaşı Kazdağı Camii'nde kılınacak namazın ardından Karacaahmet Mezarlığı'nda, Ömer Yazar'ın cenazesinin de Bekirpaşa Camii'ndeki namazın ardından Habipler Mezarlığı'nda toprağa verileceği öğrenildi. 
     Sinagogların korumasını üstlenen güvenlik şirketinin elemanı Naşit Gürel'in cenazesinin ise yarın öğle vakti Halıcıoğlu Halide Edip Adıvar Camii'nde kılınacak namazın ardından Hasdal Mezarlığı'nda toprağa verileceği belirtildi. 
     Bazı cenaze sahipleri, Adli Tıp Kurumu önünde beklerken fenalık geçirdi. 
     Bu arada kurumdan daha önce çıkartılan Oğuz Kızılırmak'ın 24 cenazesi, Levent Camii'nde ikindi vakti kılınan namazın ardından Yeniköy Mezarlığı Aile Kabristanlığı'nda toprağa verildi. 
     Trakya Üniversitesi İşletme Bölümü mezunu olan Kızılırmak'ın, yaklaşık 1 ay önce Neve Şalom Sinagogu'nun karşısındaki muhasebecide staja başladığı öğrenildi. 
     
</TEXT>
</DOC>
