<DOC>
<DOCNO> 171676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sontur20.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Damattan ''ayakbastı parası'' isteyince kavga çıktı 1 ölü 
</HEADLINE>
<TEXT>

     Eskişehir'de damattan ''ayak bastı parası istemek için'' iki grup arasında çıkan kavgada, 1 kişiyi öldürdüğü iddia edilen 2 genç, tutuklandı. 
     Alınan bilgiye göre, Bülent-Aysel Kütükkıran çiftinin Sivrihisar Caddesi 3. Dere Sokak'ta düzenlenen düğününde, mahalle gençleri arasında damattan ''ayak bastı parası isteme'' meselesi yüzünden tartışma çıktı. 
     Şevki Oymak 19 ve Erkan Bayraktar 23 arasında başlayan tartışma tarafların da katılmasıyla kavgaya dönüştü. 
     Erkan Bayraktar ile Erhan Kocabıyık 21 üzerlerindeki bıçaklarla Şevki Oymak ve kavgayı ayırmaya çalışan damadın ağabeyi Hüseyin Kütükkıran'ı yaraladı. 
     Ağır yaralanan Şevki Oymak, kaldırıldığı Devlet Hastanesi'nde yaşamını yitirirken, elinden yaralanan Hüseyin Kütükkıran ise ayakta tedavi edildi. 
     Gözaltına alınan Erkan Bayraktar ve Erhan Kocabıyık, ifadelerinin ardından çıkarıldıkları mahkemece tutuklanarak cezaevine gönderildi. 
     
</TEXT>
</DOC>
