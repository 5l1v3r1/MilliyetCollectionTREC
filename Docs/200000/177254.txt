<DOC>
<DOCNO> 177254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sonspo23.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın holiganlar Hakeme taşla saldırdılar... 
</HEADLINE>
<TEXT>

     Zonguldak'ın Ereğli İlçesi Belediyesi ile bağlı köylerdeki muhtarların organizasyonuyla gerçekleştirilen futbol turnuvasının final karşılaşmasını izleyen kadın seyirciler, maçı 3 dakika erken bitirdiği gerekçesiyle, orta hakeme taşla saldırıda bulundu. Çıkan olayları jandarma güçlükle önledi. 
     Ereğli Belediye Başkanı Halil Posbıyık, Kaptaş Köyü'nde, Kaymaklar ile Aydınyayla Köyü takımları arasında oynanacak final maçı öncesinde, yaklaşık 2 ay önce, köylerdeki gençleri kahvehane köşelerinden kurtarmak amacıyla bu turnuvayı düzenlediklerini, gencinden yaşlısına herkesin turnuvaya ilgi göstermesinin kendisini mutlu ettiğini söyledi. 
     Posbıyık'ın başlama vuruşunun ardından, çekişmeli geçen karşılaşmayı izleyenlerin çoğunluğunu oluşturan kadın ve kızlar, sürekli tezahüratta bulunarak takımlarına moral desteği verdiler. 
     Aydınyayla takımının taraftarı Emine Dunak, tarlada çalışmaya gitmesi gerekirken, çocuklarıyla birlikte maç izlemeye geldiğini, takımlarının kazanması için ellerinden geleni yaptıklarını belirtti. 
     Kaymaklar takımı taraftarı Asiye Eroğlu ise futbolculara moral desteği vermek amacıyla tüm köylülerin maça geldiğini belirterek, çocuklarının futbolcu olması için elinden geleni yapacağını kaydetti. 
     
     OLAYLAR 
     Kaymaklar Köyü takımının 3-1 kazandığı karşılaşma sonrasında, Aydınyayla takımı oyuncuları ile kadın taraftarları, ''hakemin rüşvet yediği ve uzatma dakikalarını oynatmayarak maçı 3 dakika erken bitirdiği'' gerekçesiyle, orta hakem Fikri Çelik'in üzerine yürüyerek taşlı saldırıda bulundular. 
     Jandarma ekiplerinin müdahalesiyle ortalık sakinleşirken, hakem odasına giren Çelik'in çıkmasını bekleyen bir grup kadın ise buradan ayrılmamakta ısrar etti. Bunun üzerine araya giren Belediye Başkanı Posbıyık, grubu ikna ederek söz konusu yerden uzaklaşmalarını sağladı. 
     Karşılaşmaya yöneten Çelik ise müsabakayı normal süresi içinde bitirdiğini, maçta şikenin söz konusu olamayacağını kaydetti. 
     Ereğli Belediye Başkanı Posbıyık, daha sonra, 16 takımın katıldığı turnuvada final maçını kazanan Kaymaklar Köyü takımına kupasını verdi. 
     
</TEXT>
</DOC>
