<DOC>
<DOCNO> 188223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/magazin/amag.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Her entelektüele bir şöhretli kanka 
</HEADLINE>
<TEXT>

   Çağan Irmak, kendi filminin galasına gitmeyebilir. Fikret Kuşkan niye kaçtı Hangi 'birikimli' isimler, hangi şöhretlerle dost 
      KAYNAMA NOKTASI 
AHMET SALİH 
   
   Lenin, devrim için işçilerin nasıl örgütleneceğini, örgütlenebileceğini anlattığı kitabı "Ne Yapmalı"da aydınlara, entelektüellere geniş yer verir. Lenin'e göre işçi sınıfına politik bilinç, dışarıdan taşınacaktır ve bu görevi de parti üyesi, kadrosu entelektüeller yerine getirecektir. 
   Bunun ne kadarı Sovyet Devrimi'nde gerçekleşti, tespiti tarihçilere kalmış ama Türkiye'de entelektüeller şu sıralar başka bir misyon edinmiş, daha doğrusu kendilerine vehmetmiş durumda. 
   Neymiş bu Popüler kültür figürlerine, şarkıcılara, türkücülere, mankenlere dışarıdan bilinç taşımak. 
   
   'Volan kayışı' 
   Ya popüler şöhretlerle ilişki kurmanın halka ulaşmanın bir yolu olduğunu düşünüyorlar, yani bu figürler halkla iletişimde Stalin'in deyimiyle bir "volan kayışı" işlevi görecek onlar için ya da paranın musluğunun popüler dünyada olduğunu anladılar entelektüeller. 
   Tabii bu tek taraflı bir ilişki değil. Popülerler de giderek karmaşıklaşan izleyici kitlesi ve kayganlaşan şöhret zemininden korkuya kapılıp kendilerine uzatılan eli tutuyorlar. 
   Candan Erçetin, Yaşar, Ayşegül Aldinç gibi, entelektüel çevreye görece yakın isimler bir kenara, Özcan Deniz, Mahsun Kırmızıgül gibi türkücüler, Tarkan, Ajda Pekkan gibi şarkıcılar, Deniz Akkaya gibi mankenler de artık münevverlerle takılıyorlar. 
   
   Kim kiminle 
   Tarkan'a zaten entelektüellerin çoğu meftun. Deniz Akkaya entelektüel kıymetini en iyi bilen genç şöhretlerden biri. 
   Mahsun Kırmızıgül, sadece sol entelektüellerle değil, Mehmet ve Canan Barlas gibi sağ entelektüellerle de görüşüyor. 
   Ajda Pekkan, şair Lale Müldür ile arkadaş oldu ve kendisine yazacağı şarkı sözlerini bekliyor. Burada bir haber daha verelim Dünya müziğinin ünlü ismi Mısırlı şarkıcı Natacha Atlas da Türkiye'ye geldiğinde Lale Müldür'ün evinde sabahlamış. 
   Özcan Deniz, Mustafa Altıoklar ve Levent Kazak üzerinden entelektüellerle buluştu, "Neredesin Firuze " filminin yönetmeni Ezel Akay sayesinde nicedir teşne olduğu ve kendisine teşne olan bu çevreye iyiden iyiye duhul etti. 
   Etiler kebapçılarını terk eden Özcan Deniz artık Beyoğlu, Nevizade'de eğleniyor. "Neredesin Firuze " filminin çekimlerinin tamamlanması vesilesiyle pazar akşamı için planladıkları yemeğe de mek n olarak Nevizade, Alem Meyhanesi'ni seçmişler. 
   
   Kuşkan müthişti 
   Bitip, 16 dakikası da montajlanan bir film de "Asmalı Konak" dizisinin yönetmeni Çağan Irmak'ın "Mustafa Hakkında Her Şey" adlı sinema filmi. Irmak, Fikret Kuşkan'ın filmde müthiş bir iş çıkardığını söylüyor. Kuşkan, sahneleri bittikten sonra rolden çıkmak için sette kendi kendine haykırıyormuş. Film bitince de hemen oynadığı karakteri unutmak için bir adaya kaçmış. Filmin ocak ayında vizyona girmesi planlanıyor. Irmak çok heyecanlı şu sıralar. 
   Irmak gergin de ayrıca. "Asmalı Konak"ın sinema filminin galasına gidip gitmeme konusunda kararsızmış. Çünkü filmin bazı oyuncularını hayatı boyunca görmek istemiyormuş. 
   
   
</TEXT>
</DOC>
