<DOC>
<DOCNO> 162376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/spor/spo03.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
YUMUŞAK GEÇİŞ 
</HEADLINE>
<TEXT>

Galatasaray, Başkan Canaydın'ın başlattığı ve Fatih Terim'e tam yetki verdiği, "transferde tek adamlık" sisteminde frene bastı. Transfer çalışmaları Canaydın liderliğinde sürecek 
     HALİL ÖZER 

     Galatasaray'da Başkan Özhan Canaydın tarafından uygulamaya konan yeni futbol yönetim sistemi, transferdeki başarısızlıklar ve Fatih Terim'in eleştirilerden yıpranması üzerine yumuşatıldı. 
     Beşiktaş'a kaptırılan ve Galatasaray'da büyük sıkıntı yaratan Okan Koç için Terim'in ekranlarda kulüp yöneticileri ile karşı karşıya gelmesi, suçlamaların üzücü boyutlara ulaşması Başkan Canaydın'ı da harekete geçirdi. Bu nedenle Florya'da önceki gece, Başkan'ın yanı sıra Fatih Terim, Ali Dürüst, Temel Aksoy, Refik Arkan ve Murat Beyazıt'ın yer aldığı kapsamlı bir zirve düzenlendi. 
     
     Dürüst'ten uyarı 
     Florya'daki buluşmada Ali Dürüst, Fatih Terim'in tüm transfer işlerini tek başına yürütmesi nedeniyle zarar göreceğini savundu. Diğer yöneticiler de transfer yüzünden Terim'in bu tür polemiklerden kaçamayacağını hatırlattılar ve Canaydın'dan "tek adamlık" sistemini bir kez düşünmesini istediler. 
     Başkan Canaydın, futbol şubesinin yeniden yapılanması çerçevesinde, sadece Fatih Terim ve profesyoneller tarafından yönetilmesi konusunda ısrarcı olmasına rağmen, yöneticilerin tespitlerini yerinde buldu. Canaydın'ın sistemine bir kez daha destek verilirken, böyle bir ortamda işlerlik kazanmasının zaman alacağı da masaya yatırıldı. Fatih Terim ise olumlu görüşler karşısında, transferde yönetimin somut desteğini istedi. 
     
     Polemik yok 
     Sonuçta Canaydın sistemine, Galatasaray'ın uyum sağlaması için yumuşak bir geçiş yapılması kararlaştırıldı. Sarı-Kırmızılı kulüpte transfer sorumluluğu yine Terim'de olacak, ama kulüp yöneticileriyle polemiğe girmeyecek. Ancak Başkan Özhan Canaydın da tüm çalışmalarda lider olarak yer alacak. Ayrıca Ali Dürüst de, gerektiği zaman devreye girecek ve başkanın isteği ile transferlerde daha aktif olacak. 
     
İpotek için genel kurul      CİM-BOM, stat kredisi için olağanüstü genel kurula gidiyor. Bir ABD finans şirketinden kredi bekleyen Sarı - Kırmızılılar'da son kararı üyeler verecek. Kredi karşılığında teminat olarak Ali Sami Yen Stadı'nın üst kullanım hakkını gösterecek olan Galatasaray Yönetimi, tüzük gereği bu konuda yalnız başına karar veremiyor. 
     
Canaydın'dan Beyazıt'a öneri      GALATASARAY Başkanı Özhan Canaydın, Teknik Direktör Fatih Terim'in yakın arkadaşı Murat Beyazıt'a, futbol şubesinin başına geçmesi teklifinde bulundu. Ancak Beyazıt, işlerinin yoğunluğu nedeniyle tam mesaisini ayıramayacağını gerekçe göstererek öneriyi kabul etmedi. Buna rağmen Beyazıt'ın Terim'e yardımını sürdüreceği belirtildi. 
     
Bir haftada iki mutlulukÖnce Galatasaray ile anlaşan Ömer Erdoğan, daha sonra nikah masasına da oturdu. Genç futbolcu, "İki sevinci birarada yaşadım" diye konuştu 
     MURAT AKBAŞ 

     ÇİÇEĞİ burnunda Galatasaraylı Ömer Erdoğan, bir hafta içinde iki mutluluğu birarada yaşadı. Sarı - Kırmızılı kulüp ile 3 2 yıllık sözleşme yapan Ömer, bunun hemen ardından 2000 Avrupa dördüncü güzeli olan Pelin ile yaşamını birleştirdi. Antalya'da balayı yapan ve dinlenen Ömer, "Fenerbahçe, Beşiktaş, Trabzonspor ve Stuttgart'tan gelen tekliflere rağmen Galatasaray'a gözü kapalı evet dedim" diye konuştu. 
     ALMANYA'NIN Kassel takımında altı yaşında futbola başladığını ifade eden Ömer, "Genç takımlar düzeyinde Almanya'da dört kez gol kralı oldum. Fakat A takıma çıktığımda antrenörümün isteği üzerine stoper mevkiine geçtim ve sekiz yıldır savunmada oynuyorum" dedi. 26 yaşındaki futbolcu, 1998-99 sezonunda Almanya'dan Erzurumspor'a, 2001-02 sezonunda ise Diyarbakırspor'a geçtiğini ifade etti. 
     
Revivo kaldıCim-Bom peşinatta indirim yapan İsrailli futbolcuyla anlaşma sağladı. Ümit Davala ise Galatasaray ile yollarını ayırdı 
     GALATASARAY, dün görüştüğü iki futbolcusundan Ümit Davala ile yollarını ayırırken Revivo'yla yeniden anlaştı. Revivo ile yaklaşık beş saat süren bir pazarlık yapan Sarı - Kırmızılı yöneticiler peşinatta indirimi kabul eden İsrailli futbolcu ile uzlaşma sağladı. İki yıllık sözleşmesi devam eden yıldız oyuncunun yıllık 500 bini garanti, geri kalanı maç başına olmak üzere 1 milyon 600 bin dolar alacağı öğrenildi. Ali Dürüst, bundan sonra hiçbir oyuncuya garanti para verilmeyeceğini söyledi. 
     İBRAHİM Toraman için Celal Doğan'ın red cevabı verdiğini açıklayan Dürüst Beşiktaş'lı yöneticileri de eleştirerek, "Biz Sinan için çekildik. Onlara Okan Koç için çekilin dedik. Ancak yapmadılar" dedi. Revivo, "Önümüzdeki yıl çok iyi oynayacağım. Futbolu Galatasaray'da bırakacağım" diye konuştu. Fatih Terim ile sadece 15 dakikalık görüşme yapan Ümit Davala, kendisine önerilen 300 bin dolar artı maç başına parayı kabul etmedi ve tesisleri sinirli şekilde terketti. Gaziantep'te kiralık oynayan Murat Erdoğan'ın sözleşmesi üç yıla uzatıldı. 
     

</TEXT>
</DOC>
