<DOC>
<DOCNO> 195161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/siyaset/asiy.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP AKP'yi sağ ittifak durdurur 
</HEADLINE>
<TEXT>

   Solda ittifak girişimlerinden umudu kesen CHP, AKP'nin yerel seçimdeki başarısını sağ partilerin engelleyeceğini düşünüyor 
      Ezelhan Üstünkaya 

   
   CHP, yerel seçimler öncesi sağ partiler arasında sağlanacak işbirliğinin AKP'nin oy oranını düşürebileceği görüşünü dile getirmeye başladı. AKP'nin sağdaki bölünmüşlük nedeniyle oy oranının yüksek göründüğüne dikkat çekilirken, ANAP ve DTP'nin işbirliği değerlendirmeye alındı. Partide bu işbirliği "AKP'den kaçacak oylar daha çok merkez sağa gidecektir. O nedenle sağ partilerin bir araya gelmesi önemli. Merkez sağ partiler arasında ittifak sağlanmalı" şeklinde değerlendirildi. 
   CHP Genel Başkan Yardımcısı Cevdet Selvi, ne zaman yerel ya da genel seçim olsa, solda ittifak konusunun gündeme geldiğini belirterek şunları söyledi "12 Eylül'den sonra biz üzerimize düşen her çabayı gösterdik. O zaman işleri yolunda olanlar partilerin bölünmesine katkıda bulundu. Buna sağ partiler de dahil oldu. Şimdi inandırıcılık taşımıyor. Solda birlik sandıkta sağlanmalı." 
   Selvi, SHP'nin sol adayların CHP listesinden aday gösterilmesi önerisine de, "Bu solda birlik anlayışı değil, solda bölünmeyi hızlandıran bir yöntem" diye tepki gösterdi. 
   CHP Genel Sekreter Yardımcısı Sinan Yerlikaya da, "Bazı insanların koltuklarda gözü var. Türkiye'nin şunu, bunu belediye başkanı yapma gibi lüksü yok. Sırf kendilerini bir yere getirmek için CHP ile pazarlık yapıyorlar" dedi. Merkez sağın toparlanmasının AKP'nin oylarında çözülme meydana getireceğini savunan Yerlikaya, "Erdoğan takiye yaparak merkez sağa göz kırpıyor" diye konuştu. CHP Genel Başkan Yardımcısı Eşref Erdem de, "siyasette kirliliğe bulaşmamış isimlere kapılarının açık olduğunu" vurguladı. 
   
   Gözler Ecevit'te 
   SHP Genel Başkanı Murat Karayalçın'ın, CHP'nin görüşlerine karşı nasıl bir tutum sergileyeceği merak konusu oldu. Karayalçın'ın, bu hafta DSP Genel Başkanı Bülent Ecevit ve CHP Genel Başkanı Deniz Baykal'la görüşmeyi planladığı belirtildi. Ecevit'in bu görüşmede nihai kararını Karayalçın'a iletebileceği kaydedildi. 
   
   
   
</TEXT>
</DOC>
