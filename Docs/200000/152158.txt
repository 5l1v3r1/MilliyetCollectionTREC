<DOC>
<DOCNO> 152158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo34.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor prestij için oynayacak... 
</HEADLINE>
<TEXT>

     Kocaelispor, hafta sonunda deplasmanda oynayacağı Denizlispor maçına galibiyet parolasıyla hazırlanıyor. 
     Başkan Hikmet Erenkaya'nın Gaziantepspor karşısındaki 3-0'lık yenilgi sonrası görevi bıraktığını açıkladığı, Teknik Direktör Güvenç Kurtar'ın da görevden uzaklaştırıldığı Körfez ekibi, hazırlıklarını antrenör Yaşar Kıyar ve takım kaptanı Nuri Çolak'ın nezaretinde sürdürüyor. 
     Nuri Çolak, ligin bitimine 6 hafta kaldığını anımsatarak, ''Taraftarımızı biraz da olsa güldürmek istiyoruz. Bunun için sahaya mutlaka galibiyet için çıkacağız ve Denizli deplasmanından 3 puanla döneceğiz'' dedi. 
     Yarın İstanbul'dan 18.15 uçağıyla Denizli'ye gidecek olan Kocaelispor, maç saatini Pamukkale'de bekleyecek. 
     Kocaelispor'un, cumartesi günü saat 16.30'da Muhittin Boşat'ın düdük çalmasıyla başlayacak karşılaşmaya Ahmet Şahin, Kemoklidze, Engin, Nuri, Emrah, Uğur, Ahmet Arslaner, Cem Sinan, Altan, Lazarov ve Hüseyin'den oluşan kadroyla çıkması bekleniyor. 
     





</TEXT>
</DOC>
