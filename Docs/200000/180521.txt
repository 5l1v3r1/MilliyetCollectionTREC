<DOC>
<DOCNO> 180521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/soneko26.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta sahte dinar, hayatı zorlaştırıyor... 
</HEADLINE>
<TEXT>

     Irak'ta yeni basılan dinarların sahtelerine piyasalarda giderek daha çok rastlanması nedeniyle, halkın çoğunluğu yeni banknotları kullanmıyor. 
     Ülkede savaştan sonra basılan, eskisine oranla daha küçük boyuttaki yeni dinarların kolayca taklit edilebilmesi yüzünden halk, çoğunlukla eski banknotları kullanmayı tercih ediyor. 
     Yeni dinarlarla eski dinarların dolar karsısındaki değerlerinin farklı olması da bu nedene bağlanıyor. Yeni banknotların dolar karsısındaki değeri, eski banknotlara oranla daha düşük. 
     Irak dinarı, son günlerde dolar karsısında da hızlı bir değer kaybına uğradı. Kısa bir süre önce 1 ABD Doları, 1800 Irak Dinarı düzeyinde işlem görürken, simdi ise yaklaşık 2150 dinar ediyor. 
     Döviz bürosu yetkilileri, bu durumu, yakında yeni paraların basılacak olması nedeniyle halkın ellerindeki dinarları dolara çevirmelerine bağlıyorlar. 
     Döviz bürosu yetkilisi Cebbar Hasan, sahte paraların giderek yaygınlaşmasının, özellikle İran ve Suriye'den gelen tüccardan kaynaklandığını savunuyor. 
     Sahte paranın çoğalmasıyla, dinarın değerinin düştüğünü kaydeden Hasan, Irak'ta ekonomiye müdahale edecek bir yönetimin yer almamasının da bu düşüşte önemli bir etken olduğunu kaydediyor. 
     Kerim Halar adlı başka bir döviz bürosu yetkilisi de dinarın değer kaybetmesine yol açan önemli etkenlerden birinin, ülkede güvenliğin, huzurun olmaması olduğunu, Iraklı tüccarların da ''oynadıkları oyunla'' değer kaybında büyük rolleri bulunduğunu ifade ediyor. 
     Irak'ta döviz büroları çoğunlukla sokaklarda seyyar olarak yer alıyor. Buralarda dinarların, eşit miktarlarda bölüştürüldükten sonra terazilerde tartılarak değerlerinin ölçülmesi dikkat çekiyor. 
     
</TEXT>
</DOC>
