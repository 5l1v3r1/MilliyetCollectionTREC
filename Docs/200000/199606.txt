<DOC>
<DOCNO> 199606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur22.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş Genel Kurulu'nda delgelerle Erdoğan arasında tartışma 
</HEADLINE>
<TEXT>

     Başbakan Recep Tayyip Erdoğan, yolsuzluk ekonomisinin bütün izlerini, kalıntılarını ekonomik hayattan kazımak zorunda olduklarını belirterek, ''Artık devletin malını bitmez tükenmez deniz bilen, devletin malı adeta milletin malı değilmiş gibi her türlü hortumculuğu kendinde hak olarak gören sülüklere geçit vermemeliyiz'' dedi. 
     Erdoğan, Türk-İş'in 19. Olağan Genel Kurulu'nun açılışında yaptığı konuşmada, 3 Kasım seçimlerinin ardından Türkiye'nin kararlı ve istikrarlı bir yönetime kavuştuğunu, kriz şartlarının aşılmasında önemli mesafeler alındığını, ekonominin belli bir dengeye oturduğunu söyledi. 
     Türk-İş Genel Kurulu'nda konuşan Başbakan Erdoğan'ın özel sektörde de örgütlenme çağrısında bulunması, bazı delegelerin tepkisine neden oldu. "Örgütlenemiyoruz, yasayı değiştirin" diye bağıran delegelere Erdoğan, "Ben dinledim, siz de dinleyin. Türkiye'nin tamamı siz değilsiniz, ben 70 milyona sesleniyorum" dedi. 
     Erdoğan, ağırlıklı olarak kamu sektöründe örgütlü Türk-İş'e seslenerek "Devlet sektöründe örgütlenme başarı, ancak özel sektörde de örgütlenin esas başarı budur" dedi. Erdoğan'ın bu sözleri üzerine salondaki bir grup delege, "Örğütlenemiyoruz yasayı değiştirin" diye bağırarak tepkilerini gösterdi. Diğer delegelerin de müdahalesi üzerine salon bir anda karıştı. Bu nedenle Erdoğan kısa bir süre konuşmasına ara vermek zorunda kaldı. Ancak seslerin devam etmesi üzerine Erdoğan kendisi de sesini yükselterek, "Ben dinledim siz de dinleyin. Türkiye'nin tamamı siz değilsiniz, tamamı 70 milyon, ben 70 milyona sesleniyorum" diye konuştu. Erdoğan, partisi AKP'nin nasıl Türkiye'nin her yerinde örgütleniyorsa sendikaların da böyle bir tarzda örgütlenmesi gertiğini söyledi. Erdoğan, tepki gösteren delegelere, "Bağırıp çağıranlar gidip beni İstanbul Belediye Başkanlığı döneminden tanıyan ve işçi dostu olduğumu bilen Belediye-İş ve Tes-İş yetkilileriyle konuşsunlar" diye seslendi. 
     Salondaki kargaşa sırasında bazı delegeler de "Ayıp oluyor, konuşan Türkiye'nin Başbakanı, o bizim konuğumuz" diye bağırarak tepki gösterdi. Salondaki kargaşa divan kurulunun müdahalesi üzerine son buldu. 
     
     ''HAYDUTLAR ÇIKMASIN'' 

     Erdoğan, Türkiye'nin birikmiş sorunlarının birbiriyle bağlantılı olduğuna işaret ederek, şöyle konuştu 
     ''Üretim, rekabet, verimlilik demokrasiyle doğrudan ilgilidir. Ülkenin dışarıdaki itibarı, içerde sosyal barışın korunmasıyla doğrudan ilgilidir. Emeğin ve emekçinin hakkının korunması, ülkedeki adaletle doğrudan ilgilidir. Bu bütünlük içinde ülkenin öncelikli sorunlarını çözme çabasındayız. Sivil toplum kuruluşlarımızla bir arada olmaya azami özen gösteriyoruz. Bu bir iddia değil, bir gerçektir. Şahitlerimiz de Türk-İş yöneticileridir. Zira biz tek sesli bir demokrasi olmayacağına inanıyoruz. 
     Bir zamanlar, kendi sesimizi duyurabilmek için başkasının sesini bastırma çabasına girmiş olabiliriz. Ama yaşadığımız tecrübeler, artık sadece kendi sesimize kulak verilmesini isteyerek muradımıza eremeyeceğimizi gösterdi. Öyleyse, demokrasiyi, bütünlüğün ortak sesi olarak kabul etmeliyiz. Çözüm önerilerimizde müşterek akla ve vicdana seslenmek durumundayız. 
     Bu nedenledir ki yakın zamanlara kadar, etrafımızda kol gezen yolsuzluk ekonomisinin bütün izlerini, bütün kalıntılarını ekonomik hayatımızdan kazımak zorundayız. Artık devletin malını bitmez tükenmez deniz bilen, devletin malı adeta milletin malı değilmiş gibi her türlü hortumculuğu kendinde hak olarak gören sülüklere geçit vermemeliyiz. 
     Artık üretim yerine, soygunla varlık sahibi olan ve elde ettiği güçle toplumu, yönetimi tehdit eden haydutlar çıkmasın bu toplumun içinden. Mücadelemiz budur. Kesinlikle hiçbir politik mülahaza ile söylemiyorum ama, adalet ve kalkınma kavramlarına ısrarla vurgu yapmamızın nedeni budur. '' 
     
</TEXT>
</DOC>
