<DOC>
<DOCNO> 164511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/guncel/gun20.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Beyaz Enerji'de 'çete'den beraat      ANKARA Milliyet 

     TEDAŞ'taki ihalelerde yolsuzluk yapıldığı iddiasıyla açılan ve kamuoyunda "Beyaz Enerji 2" olarak bilinen davada yargılanan 15 sanık, "çete kurma, çeteye yardım, rüşvet alma ve verme, ihaleye fesat karıştırma" suçlarından beraat etti. Mahkeme, hapis cezasına mahk m ettiği beş sanığın cezalarını da paraya çevirerek erteledi. 
     Ankara 8. Ağır Ceza Mahkemesi'nde yargılanan ve aralarında eski TEDAŞ Genel Müdürvekili Osman Nuri Doğan'ın da bulunduğu sanıkların yedisi ve avukatları dünkü duruşmaya geldi. Mahkeme Başkanı Hikmet Uyar, sanıkların "çete" suçlamasından beraatlerine karar verildiğini açıkladı. 
     
'Tarihi çiniler iade edilecek'      İNGİLİZ polisi, Bursa Yenişehir'deki Sinanpaşa Camii'nden çalındıktan sonra İngiltere'de ele geçirilen tarihi çinilerin Türkiye'ye iade edileceğini bildirdi. Emniyet Genel Müdür Yardımcısı Feyzullah Arslan, çinilerin iadesiyle ilgili olarak İngiltere'den resmi yazı geldiğini söyledi. Arslan çinilerin, İngilizlerin ünlü müzayede evi Sotheby's'de açık artırmayla satışa çıkarılırken Interpol'ün satışı durdurduğunu kaydetti. Arslan, Konya Yusufağa Kütüphanesi'nden çalınan 110 adet el yazması arasındaki Kitab'ül Esraf isimli el yazmasının da Londra'da satışa sunulduğunu, bu eserin de iade edileceğini açıkladı. 
     
Diyanet'ten "Kadın dövmeyin" hutbesi      SELMAN EKİCİ Ankara 

     DİYANET İşleri Başkanlığı, tüm camilerde ağustos başında okutulacak hutbeyle, Hz. Peygamber'in tavırlarından örnekler vererek kadınların asla dövülmemeleri gerektiği uyarısında bulunacak. Hz. Peygamber'in kadınlara karşı gösterdiği anlayışlı tavrın herkese örnek olması gerektiğini vurgulayan hutbede, "Peygamberimiz kadınlara karşı daima sevgi, saygı, hoşgörü göstermiş. Kadınlara hiçbir zaman kaba davranmamış, hep güler yüzlü olmuştur. Müslümanlar bu konuda bir Müslüman'a yakışmayacak davranışlar sergilememelidir" denilecek. 
     

</TEXT>
</DOC>
