<DOC>
<DOCNO> 163004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur11.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliağa'daki orman yangını söndü... 
</HEADLINE>
<TEXT>

     Çevre ve Orman Bakanlığı Orman Koruma ve Yangınla Mücadele Daire Başkanı Hüseyin Hacıoğlu, Aliağa İlçesi'ne bağlı Güzelhisar ile Samurlu köyleri arasındaki ormanlık alanda dün çıkan ve pilot Selim Yıldız'ın şehit olduğu yangının tamamen söndürüldüğünü bildirdi. 
     Hacıoğlu, yangının ardından Çevre ve Orman Bakanlığı Orman Genel Müdürü Osman Kahveci ile yangın mahalline giderek söndürme çalışmalarını izlediklerini söyledi. 
     Yangının tamamen söndürüldüğünü dile getiren Hacıoğlu, ''Yangında ilk tespitlere göre 80 hektar dolayında bir alan zarar gördü. Yanan alanın bir kısmı kızılçam koru ormanı olup bir kısmı da bozuk vasıflı yani verimsiz özelliktedir'' diye konuştu. 
     Hacıoğlu, yangını söndürme çalışmalarına katılan pilot Selim Yıldız'ın ölümünden büyük üzüntü duyduklarını kaydederek, ''En büyük üzüntümüz söndürme çalışmaları sırasında değerli bir pilotumuzu kaybetmiş olmamızdır. Yanan alan ağaçlandırıldıktan sonra o bölgeye pilotun ismi verilecek'' dedi. 
     
</TEXT>
</DOC>
