<DOC>
<DOCNO> 191903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur28.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'deki iftar çadırı rüzgardan yıkıldı, bir kişi yaralandı 
</HEADLINE>
<TEXT>

     Kadıköy İskele Meydanı'nda kurulan Büyükşehir Belediyesi'ne ait iftar çadırı, rüzgarın etkisiyle yıkıldı. Olayda, yoldan geçen üniversite öğrencisi bir kişi yaralandı. 
     İskele Meydanı'nda, Beşiktaş İskelesi yanında kurulu olan iftar çadırı, öğle saatlerinde şiddetli rüzgarın etkisiyle yıkıldı. Bu sırada yoldan geçen Yeditepe Üniversitesi Mühendislik Fakültesi Elektrik Bölümü öğrencisi Mert Dağsuyu, başına çarpan bir parçayla yaralandı. 
     Hafif şekilde yaralanan Dağsuyu, Haydarpaşa Numune Hastanesi'nde tedavi altına alındı. 
     Büyükşehir Belediyesi Sosyal ve İdari İşler Müdürü Celal Sevencan, İskele Meydanı'nda her akşam 500 kişiye oturarak, 2 bin kişiye de ayakta iftar yemeği verildiğini belirterek, iftar yemeklerini ayakta vermeyi sürdüreceklerini söyledi. 
     Sevencan, çadırın artık kullanılamaz hale geldiğini belirterek, yeni bir çadır bulunması halinde yeniden kurulacağını kaydetti. 
     -KADIKÖY BELEDİYE BAŞKANI'NDAN ELEŞTİRİ- Kadıköy Belediye Başkanı Selami Öztürk de iftar çadırının, Cumhuriyet Bayramı töreninin düzenlendiği Atatürk Anıtı'na yakınlığına dikkati çekti. 
     Yıkımdan kısa bir süre sonra yüzlerce kişinin katılımıyla anıt önünde tören düzenlendiğini hatırlatan Öztürk, ''Allah korudu. Tören sırasında yıkılsaydı en az 40-50 kişi yaralanırdı'' dedi. 
     İskele Meydanı'nın, Kadıköy'ün en işlek merkezlerinden biri olduğunu ifade eden Öztürk, iftar yemeği vermenin doğru, ancak yerinin yanlış olduğunu söyleyerek, şöyle konuştu 
     ''Buradan geçenler işi gücü olan insanlar, fakir insanlar değil. Amaç yemek vermekse Ankara asfaltının üzerinde fakir insanların olduğu 8-9 mahalle var. Oralarda yeşil alanlara bir değil beş çadır kursunlar. Onbinler yemek yesin. Biz de onlara destek olalım. Biz çadır kurmak yerine Küçükbakkalköy'deki aşevinden hergün yüzlerce kişiye yemek dağıtıyoruz.'' 
     
</TEXT>
</DOC>
