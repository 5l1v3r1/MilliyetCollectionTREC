<DOC>
<DOCNO> 197121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur43.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükşehir Belediye Başkanı Yardım kampanyası başlatabiliriz 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, kentte dün meydana gelen patlamalara ilişkin incelemeler sonunda çok büyük bir hasar ortaya çıkması durumunda, yaraları sarmak için yardım kampanyası başlatmayı düşündüklerini söyledi. 
     Gürtuna, Beyoğlu'ndaki olay yerinde, İtfaiye Daire Başkanı Sabri Yalın ile incelemelerde bulundu. 
     Enkaz kaldırma, arama ve kurtarma çalışmalarının dün gece itibariyle tamamlandığını hatırlatan Gürtuna, ''Bugün de son kalan enkazlar temizlendi, kaldırıldı. Sadece emniyet mensupları ve uzmanlar, suç unsurlarıyla ilgili incelemelerine devam edecekler'' diye konuştu. 
     Gürtuna, olaydan zarar görenlerin yaralarının sarılması için ellerinden geleni yapacaklarını belirterek, şunları söyledi 
     ''Bir yandan yapılar teknik açıdan inceleniyor, bir yandan ticari mallardaki hasar tespitleri yapılıyor. Aynı zamanda her aileyi tanımak bakımından sosyal bir çalışma da yaptırıyorum. Çünkü birbirlerinden çok farklı durumları var. Her ailenin ve işyerinin durumunu ele alıyoruz. Eğer çok büyük bir hasar ortaya çıkarsa, yardım kampanyası başlatmayı düşünüyoruz. Buradaki yaraları saracağız.'' 
     
</TEXT>
</DOC>
