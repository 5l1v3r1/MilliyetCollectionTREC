<DOC>
<DOCNO> 190181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/soneko39.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cola Turca Light geliyor... 
</HEADLINE>
<TEXT>

     Ülker Gıda Grubu Başkanı ve İcra Kurulu Üyesi Metin Yurdagül, Cola Turka'nın pazar payının yüzde 20 civarında olduğunu bildirdi. 
     Yurdagül, Cola Turka Light'ın hafta sonunda satışa sunulması ve Cola Turka fabrikasının basına tanıtılması dolayısıyla düzenlenen toplantıda yaptığı konuşmada, Ülker Grubu'nun 2002 yılı rakamlarına göre toplam cirosunun 2 milyar 255 milyon dolar, ihracatının 258 milyon dolar olduğunu ve 110 ülkeye ihracat yaptıklarını kaydetti. 
     Grup içinde toplam 58 şirket, 29 üretici fabrika bulunduğunu anlatan Yurdagül, 17 bin kişiyi istihdam ettiklerini ve bini aşkın ürün ile 200 bin satış noktasına sahip olduklarını belirtti. 
     Çeşitli ürün segmentlerine ilişkin pazar konumlarına değinen Yurdagül, bisküvi ve çikolatada pazar birincisi, şekerleme, sıvı yağ, margarin, uzun ömürlü süt, hazır çorba ve sade gazozda piyasa ikincisi, yoğurtta üçüncü, sakızda dördüncü konumda bulunduklarını bildirdi. 
     Cola, dondurma ve Türk kahvesinde çok yeni oldukları için pazar konumlarına ilişkin bilgi veremeyeceğini kaydeden Yurdagül, Ülker olarak üçüncülüğü sevmediklerini söyledi. 
     
     COLA TURKA LIGHT HAFTA SONUNDA PİYASADA 
     Metin Yurdagül, deneme üretimine geçen aydan itibaren başladıkları Cola Turka Light'ın önümüzdeki hafta sonunda tüm dağıtım kanallarında satışına başlanacağını belirterek, ''Ülker bir ürünü yapıyorsa kaliteden ödün verme şansı yoktur. Cola Turka Light'ı da beğeneceksiniz ve farklı bulacaksınız'' dedi. 
     Cola Turka'nın Ramazan'da yayınlanacak iftar temalı reklam filminin de gösterildiği toplantıda, Cola Turka'nın pazar payının sorulması üzerine Yurdagül, şunları kaydetti 
     ''Misyonumuz Türkiye'de rekabeti ve kaliteyi artırmak oldu. Ülker, girdiği her pazarı canlandırdı, genişletti. Temmuz ayında Cola pazarına girerken hedefimiz yüzde 25'di. Şu anda pazar payımız takriben yüzde 20 civarında. Gazlı içeceklerde yüzde 17, meyveli içeceklerde yüzde 9 ve Çamlıca olarak gazoz pazarında yüzde 25 payımız var.'' 
     
     ''MİLLİYETÇİLİKLE SİYASETLE İŞİMİZ YOK'' 
     Yurdagül, Cola Turka reklamlarında milliyetçi motifler yer aldığını belirten bir gazetecinin bununla ilgili değerlendirmelerini sorması üzerine, ''Milliyetçilikle siyasetle işimiz yok. Basında böyle yer aldı. Biz sanayiciyiz, işimizi yapıyoruz'' diye konuştu. 
     Metin Yurdagül, bir gazetecinin Cola Turka'nın piyasaya çıkış dönemine dikkat çekmesi üzerine ise bir yıldan fazla hazırlanma süreci olan Cola Turka'nın piyasaya çıkmasıyla ilgili zamanlamanın kendi ellerinde olmadığını söyledi. 
     Cola Turka bünyesinde önceden Coca Cola'da çalışanların bulunup bulunmadığı ve Cola Turka'nın arkasında Coca Cola'nın olup olmadığını soran bir gazeteciye de Yurdagül, ''En kolayı bu soruya yanıt vermemek. Ama insanlar bu kadar basit düşünüyorsa diyecek bir şey yok'' yanıtını verdi. 
     Yurdagül, Cola Turka'nın agresif reklam stratejisiyle piyasada tutunduğunu, ama bunun uzun süreli olmayacağı yönündeki değerlendirmelerin anımsatılması üzerine, ''Daha 3.5 aylık bir ürün. Bir bebek daha bu. Ve şu andaki trende göre bu bebek sağlıklı büyüyor'' dedi. 
     2000 yılında kurulan Sakarya'daki Ülker Della fabrikasında Çamlıca ve Sunny üretimi geçen yıl Haziran ayında, Cola Turka üretimi ise geçtiğimiz Temmuz ayında başladı. 
     38 bin metrekare kapalı, 100 bin metrekare açık alanı bulunan fabrikada önümüzdeki dönem yapılacak yatırımla, saatte 130 bin litre olan üretim kapasitesinin 180 bin litreye çıkarılması hedefleniyor. 
     Yatırım tutarı 50 milyon dolar olan tesiste 240 kişi istihdam ediliyor. 
     
</TEXT>
</DOC>
