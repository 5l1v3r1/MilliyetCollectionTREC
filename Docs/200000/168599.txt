<DOC>
<DOCNO> 168599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/dunya/adun.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Köstebek kavgası 
</HEADLINE>
<TEXT>

İngiliz hükümeti, Irak savaşının uydurma gerekçelere dayandığını öne süren BBC'yi çürütemeyince bu bilgileri sızdıranı aramaya çıktı. Savunma Bakanlığı, bir danışmanı köstebek olarak gösterdi. BBC ise haber kaynağını açıklamayı reddediyor 
     NEVSAL ELEVLİ Londra 

     İngiliz yayın kuruluşu BBC'nin Irak'ın kitle imha silahları konusunu abartarak kamuoyunu yanlış bilgilendirdiğine dair yayınlarının ardından Tony Blair hükümetiyle patlak veren kavgası, İngiliz Savunma Bakanlığı'nın "içimizde BBC'nin köstebeği var" açıklamasıyla yeni bir boyut kazandı. 
     Tony Blair hükümetinde "Silahların Kontrolü ve Yayılmasını Önleme Sekreterliği"nde danışman olarak görev yapan Dr. David Kelly'nin BBC'ye bilgi sızdırdığını ileri süren Savunma Bakanlığı, "Onun köstebek olduğunu biliyoruz. Bu kişinin haber kaynağı olup olmadığını teyit etmek BBC'nin sorunu" açıklamasını yaptı. 
     Savunma Bakanlığı kaynakları, Dr. David Kelly'nin BBC'ye bilgi aktardığını itiraf ettiğini öne sürerken, Savunma Bakanı Geoff Hoon da BBC'nin Genel Müdürü Gavyn Davies'e bir yazı göndererek Dr. Kelly'nin BBC muhabiri Andrew Gilligan'a açıklamalarda bulunup bulunmadığını sordu. 
     BBC ise köstebek iddialarıyla ilgili olarak suskun kalacağını bildirdi. BBC sözcüsü, Savunma Bakanlığı'nın bilgi kaynağının açıklanması yönündeki talebine "Muhabirimiz Andrew Gilligan'ın haber kaynağı konusunda hiçbir açıklama yapmayacağız, iddialara veya taleplere karşılık vermeyeceğiz" cevabını verdi. BBC Genel Müdürü Gavyn Davies de, hükümeti gazeteciliğin altın kuralı olan haber kaynağını saklı tutma ilkesini ihlal etmesi için BBC'ye baskı yapmakla suçladı. 
     
     'Dosyayı uydurduk' 
     BBC ile Başbakan Tony Blair arasında giderek şiddetlenen kavga, 29 Mayıs'ta ekranlara gelen muhabir Andrew Gilligan'ın "Today" Bugün adlı haber programıyla başladı. İngiliz hükümetinin Irak savaşını haklı çıkarmak için yalan yanlış istihbarat bilgilerini kullandığı belirtilen programda, özellikle İngiliz hükümetinin geçtiğimiz Eylül'de açıkladığı dosyanın yanlışlığı ispatlanan bilgiler içerdiği vurgulandı. Muhabir Gilligan, üst düzey bir güvenlik yetkilisinin "Dosya Başbakanlığın isteği üzerine öylesine uyduruldu" dediğini aktardı. 
     Mikrobiyoloji uzmanı Dr. Kelly 1994 - 1999 arasında Irak'ın biyolojik silahlarını araştırmakla görevli BM ekibine başkanlık yaptıktan sonra Blair hükü- metinde danış- manlığa başladı. 
     

</TEXT>
</DOC>
