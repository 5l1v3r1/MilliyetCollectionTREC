<DOC>
<DOCNO> 179645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/ekonomi/aeko.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç ayda her şey altüst olacak... 
</HEADLINE>
<TEXT>

   Başbakan Başdanışmanı Ömer Dinçer'in koordinasyonunda hazırlanan taslak bağımsız kurullara tasfiye yolunu açıyor. Kurullara uyum için üç ay süre veriliyor 
      AHMET ERHAN ÇELİK ANKARA 
   
   Başbakan Recep Tayyip Erdoğan'ın, "Vücut dilimizden anlayan bir ekip arıyoruz" diyerek bürokraside başlattığı operasyon, siyasi etkilerden korunması için özerk statüyle oluşturulan üst kurullara uzanıyor. 
   Koalisyonun ardından AKP hükümetinin de eleştiri oklarına hedef olan üst kurulların oluşumunu kökünden değiştirecek bir taslak hazırlandı. BDDK'dan SPK'ya, Rekabet Kurulu'ndan RTÜK'e üst kurullarda üyelerin sayıları ile belirlenme esaslarını değiştiren taslak yasalaştığında, mevcut üyelerin tamamı tasfiye edilmiş olacak. Yeni düzenleme ile hükümet, üst kurul kadrolarını belirlemek için geniş olanaklar bulacak. 
   İktidara gelir gelmez üst kurulları eleştiri bombardımanına tutan AKP hükümeti kurullara yönelik ilk ciddi müdahalesini yapmaya hazırlanıyor. Üst kurul üyeliklerinin belirlenme yönteminin değiştirilmesi gündemde. Seçim kuralları değiştirileyer, mevcut kurul üyelerin tamamına tasfiye yolu açılacak. Kurullar yeni kurallara üç ay içinde uygun hale getirilecek. 
   
   E - posta'lı toplantı 
   Başbakan Başdanışmanı Ömer Dinçer koordinasyonunda Devlet Planlama Teşkilatı DPT tarafından "Düzenleyici ve Denetleyici Kurumların Kuruluş ve Görev Esaslar Hakkında Kanun Tasarısı" taslağı hazırlandı. Taslaktaki şartlara uyabilen bir tane üst kurul bulunmuyor. Dinçer taslağı tartışmak için Üst kurul başkanlarını e - posta yoluyla toplantıya davet etti. Akademisyen ve ilgili bürokratların da katılacağı toplantı Ankara - Gölbaşı'ndaki Milli Piyango tesislerinde 4 Eylül Perşembe günü yapılacak. Sabahtan başlayarak akşam geç saatlere kadar süreceği bildirilen toplantının tek gündemi üst kurullar yasa taslağı olarak belirlendi. 
   
   Başkanların özel yemeği 
   Üst kurulların başkanları da bugün Radyo Televizyon Üst Kurulu başkanının daveti üzerine akşam yemeğinde bir araya geliyor. Yemekli toplantıda ortak görüş oluşturulmaya çalışılacak. Bilgi veren bir kurul başkanı bütün üst kurulların değişik gerekçelerle taslağa muhalif olduğunu vurgulayarak, "Herkese 42 numara ayakkabı giyeceksin diyorlar. Bu dayatma düzenleyici kurulların doğasına uygun değil" diye konuştu. 
   
   Vücut dilinden anlayacaklar...    Üst kurullarla ilgili taslak, Başbakan Erdoğan'ın, "Vücut dilimizden anlayan bir ekip arıyoruz" dediği yapılanmanın da yolunu açacak. Kanunları gereği 5 - 6 yıl süreyle görevlerinden alınamayacak olan kurul üyeleri taslak yasalaşırsa zorunlu tasfiye ile karşılacak. 
   
   Hedefteki kurullar 
   Üçü geçici olmak üzere toplam 27 maddeden oluşan taslağa göre 7 kurul üyesinin 3'ü doğrudan hükümet tarafından belirlenecek. 4 üye üniversitelerarası kurul, Türkiye Odalar ve Borsalar Birliği TOBB , kurum içi personel ile kurulların göstereceği kurum personeli arasından seçilecek. Nihai karar yine Bakanlar Kurulu'na ait olacak. 
   Bu durumda örneğin 11 üyeli Rekabet Kurulu, 10 üyeli Kamu İhale Kurulu'nun üyeliklerini yenilemek hale gelecek. Mevcut durumda TOBB ve Üniversiteler arası kurulun aday göstermediği Bankacılık Düzenleme ve Denetleme Kurulu BDDK ya da Enerji Piyasası Kurulu'nun EPDK yönetimi de tasfiye olacak. 
   Hedefteki kurullar şunlar BDDK, EPDK, Kamu İhale Kurumu, RTÜK, Rekabet Kurumu, Sermaye Piyasası Kurulu SPK , Şeker Kurumu, Telekomünikasyon Kurumu, Tütün Kurumu. 
   
   
</TEXT>
</DOC>
