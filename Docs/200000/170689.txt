<DOC>
<DOCNO> 170689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sondun03.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Af Örgütü ''ABD Irak'ta insan haklarını ihlal ediyor" 
</HEADLINE>
<TEXT>

     Uluslararası Af Örgütü, ABD'yi Irak'ta ''çok ciddi'' insan hakları ihlallerinde bulunmakla suçladı. 
     Örgüt sözcüsü Judit Arenas Licea, bazı Iraklıların ABD'nin gözaltı merkezlerinde, 48 saate kadar kızgın güneş altında durmaya zorlandıklarını söyledi. 
     Licea, ''İnsanların elleri bağlanıyor, dizleri üzerinde durmaya zorlanıyorlar ve küçük düşürülüyorlar. Bir keresinde, yanında bir grup yetişkin bulunan 12 yaşındaki bir çocuğun elleri arkadan kelepçelenmişti. Amerikalılar çocukları da yetişkinlerle aynı muameleye tabi tutuyor'' dedi. 
     Sözcü Reuters'a yaptığı açıklamada, ''Irak'ta savaşa gitmek için insan hakları bir bahane olarak kullanılmıştı, ama şimdi Iraklıların insan hakları ihlal ediliyor'' dedi. Licea, müttefik kuvvetler tarafından gözaltına alınan bazı Iraklıların serbest bırakıldıklarını, cezaevlerinde kalan çoğunun ise aileleri ve avukatlarla görüşmelerine izin verilmediğini söyledi. 
     Amerikan askeri yetkililerinin, örgütün cezaevlerine girme talebini sürekli geri çevirdiğini belirten Licea, Bağdat havalimanında oluşturulan ve Saddam Hüseyin'in bazı üst düzey yetkililerinin de bulunduğu sanılan hapishaneye girmelerine de izin verilmediğini anlattı. 
     Af örgütünden bir heyet, Amerikan güçlerinin serbest bıraktığı veya hala tutuklu bulunan Iraklılarla görüşerek yaşadıklarını öğrenmek için Irak'ta bulunuyor. 
     
</TEXT>
</DOC>
