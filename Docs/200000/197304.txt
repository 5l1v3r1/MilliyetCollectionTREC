<DOC>
<DOCNO> 197304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sontur11.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Başbakanı Şaron'dan, Erdoğan'a telefon... 
</HEADLINE>
<TEXT>

     İsrail Başbakanı Ariel Şaron, Başbakan Recep Tayyip Erdoğan'ı sabah saat 09.45'de telefonla arayarak taziyede bulundu. 
     Başbakanlık Basın Merkezi'nden yapılan yazılı açıklamaya göre, Şaron görüşmede, İstanbul'da meydana gelen bombalı eylemler dolayısıyla İsrail halkı adına başsağlığı dileklerinde bulunarak, İsrail halkının, Türk halkının ve devletinin yanında olduğunu dile getirdi. 
     Şaron, Erdoğan'a, ''Bugün katılacağınız cenaze törenlerinde ne hissedeceğinizi çok iyi bilen bir kişi olarak teröre karşı uluslararası planda ortak bir savaş sürdürmemiz gerekiyor. Bu savaş, kesinlikle İslam'a karşı bir savaş değildir, radikal teröre karşı bir savaştır'' dedi. Türk halkının güçlü, kararlı ve cesur olduğunu da vurgulayan Şaron, Türk halkının teröre boyun eğmeyeceğini belirtti. 
     Başbakan Erdoğan da, Şaron'un şahsında İsrail halkına teşekkür ederek, ''Geçmiş günlerde meydana gelen terör olaylarının, teröristler için yer, zaman ve kimlik mevhumu olmadığını bir kez daha kanıtlandığını'' söyledi. 
     Erdoğan, ''Ancak bu eylemler, hiçbir şekilde bizi yıldıramaz, özgür yaşamımızdan vazgeçiremez'' diyerek, özgür dünyanın uluslararası terör belasına karşı kenetlenerek, ortak mücadele vermesi gerektiğini de dile getirdi. 
     
</TEXT>
</DOC>
