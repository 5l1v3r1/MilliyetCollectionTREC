<DOC>
<DOCNO> 162082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sontur06.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'te gaspçı dehşeti... 
</HEADLINE>
<TEXT>

     Fatih'te, bıçak ve silah tehdidiyle etkisiz hale getirdikleri ve 1'ini yaraladıkları 3'ü bayan 6 gencin para, ziynet eşyası ve cep telefonlarını alan 3 kişiden 1'i, kaçarken denize düşünce polislerce yakalandı. 
     Gezmek için Samatya sahilindeki bir çay bahçesinin yakınında bulunan kayalıklara gelen Soner Elveren, Burak Salman, Bora Kızıltepe, Çiğdem Ünlü, Burcu İlhan ve Berna Bahar, bu sırada yanlarına gelen 3 kişi tarafından bıçak ve tabanca tehdidiyle etkisiz hale getirildi. 
     Üzerindeki para, ziynet eşyası ve cep telefonu alınmak istenen gençlerden Soner Elveren, gaspçılara direniş gösterince sırtından bıçaklanarak yaralandı. 
     Ardından gençlerin üzerindeki cüzdan, para, kolye ile 4 adet cep telefonunu alan gaspçılar, bu sırada olay yerinden geçen polis ekibini görünce, eşyaların bazılarını denize atarak kaçmaya çalıştılar. 
     Kaçarken dengesini kaybederek denize düşen zanlılardan Murat Oturmak, sudan çıkarılarak polislerce gözaltına alındı. 
     Olayda hafif yaralanan Soner Elveren, Haseki Eğitim ve Araştırma Hastanesi'nde ayakta tedavi gördükten sonra ifadesine başvurulmak üzere diğer 5 genç ve saldırganın bulunduğu Aksaray Polis Merkezi'ne götürüldü. 
     Olay yerinden kaçan 2 gaspçının da yakalanması için çalışma başlatılırken, denizde yapılan aramada ise gençlerden gasp edilen 3 adet cep telefonu ve cüzdanlar bulundu. 
     
</TEXT>
</DOC>
