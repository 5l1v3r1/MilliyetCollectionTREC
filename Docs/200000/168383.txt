<DOC>
<DOCNO> 168383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/guncel/gun01.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleymaniye'de 2. operasyon iddiası 
</HEADLINE>
<TEXT>

4 Temmuz'dan önce gözaltına alınan sivil giyimli, kimliksiz ve "NATO envanterinde yer almayan" silahlar taşıyan Türklerin sorgusundan sonra irtibat bürosunun basıldığı öne sürüldü 
     GÜVEN ÖZALP Brüksel 

     Türk askerlerinin Süleymaniye'de ABD askerlerince gözaltına alınmalarına ilişkin yeni iddialar ortaya atıldı. NATO kaynaklarına göre Amerikan askerleri bir değil iki operasyon düzenledi. ABD'nin daha önce Türkiye'yi bölgede "Ankara'nın bilgisi dışında gelişen bazı faaliyetler" konusunda uyardığı öne sürüldü. 
     NATO kaynaklarının gözaltı eyleminin perde arkasına ilişkin olarak verdikleri bilgilere göre, 4 Temmuz'da önce Süleymaniye dışında bir noktada operasyon düzenlendi. Bu noktanın Süleymaniye'ye yaklaşık 25 kilometre uzakta olduğu ifade ediliyor. İddiaya göre, Amerikan askerleri ilk operasyonu Irak Türkmen Cephesi militanlarına patlayıcı madde eğitimi veren Türk askerlerine yönelik olarak gerçekleştirdi. Amerikan askerlerinin gözaltına aldıkları askerlerin sivil giyimli, kimliksiz ve "NATO envanterinde yer almayan" silahlar taşıdıkları öne sürüldü. Amerikan güçlerinin Türk askerlerine terörist mualemesi yapmasının ardında da bu unsurların yattığı iddia edildi. NATO kaynaklarına göre. tutuklanan Türkler ilk önce Süleymaniye'de tutuldu, daha sonra ise Kerkük'e götürülerek sorgulandı. Gözaltına alınan Türklerin Süleymaniye'deki irtibat bürosundan olduklarını söylemeleri üzerine ikinci baskının düzenlendiği belirtildi. 
     Türk yetkililer, iddiaları "manipülasyon" olarak değerlendirdi. Türk yetkililer, "Elimizdeki bilgiler olayın olduğu gün Amerikan güçleriyle peşmergelerin ortaklaşa düzenlediği küçük çaplı bir tatbikat olduğu yönünde. Belki bununla karıştırıyor olabilirler" dedi. NATO kaynakları, ABD'nin daha önce Ankara'yı uyararak Türkmenlere askeri eğitim verilmesi faaliyetlerinde bulunmamasını istediklerini belirtiyor. ABD'nin, bölgede Ankara'nın askeri ve siyasi kanadının bilgisi dışında bazı "sakıncalı" gelişmeler olduğunun Türk makamlarına iletildiği de öne sürülen iddialar arasında yer alıyor. 
     

</TEXT>
</DOC>
