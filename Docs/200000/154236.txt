<DOC>
<DOCNO> 154236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sonspo01.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Juve şampiyonluğunu ilan edebilir... Okan kadroya alınmadı... 
</HEADLINE>
<TEXT>

     İtalyan 1. Futbol Ligi'nin 31. haftasında bugün yapılacak maçlarda Atalanta deplasmanına gidecek olan FC İnter'de Emre Belözoğlu kadroya alınırken, hafif sakatlığı bulunan Okan Buruk kadroya dahil edilmedi. 
     Teknik Direktör Hector Cuper tarafından açıklanan kadroda, Okan gibi sakatlıkları bulunan Dalmat, Vieri, Almeyda, Coco, Adani de Gamarra yer almadı. 
     Edinilen bilgide, Çek Cumhuriyeti-Türkiye A Milli Takımları arasında hafta içinde yapılan özel maçta 45 dakika forma giyen Okan'ın, sağ bacağında yorgunluktan kaynaklanan kas çekmesi olduğu kaydedildi. 
     Ligin bitimine 4 hafta kala, Juventus'un 8 puan gerisinde bulunan İnter, şampiyonluk yarışından kopmuş görünürken, ligde kalma mücadelesi veren ev sahibi ekip Atalanta açısından karşılaşma daha büyük önem taşıyor. Arjantinli teknik adam Cuper, ''İlk sırada olmak elbette önemli, ama ligi 2. bitirip Şampiyonlar Ligi'ne ön elemesiz katılmak da önemli. Matematiksel olarak şampiyonluk şansımız olduğu sürece biz çıkıp mücadelemizi vereceğiz. Atalanta karşısında dişe diş bir maç olacağını sanıyorum. Eksik oyuncularımız var. Ama bu kazanmaktan vazgeçeceğiz anlamına gelmez'' dedi. Öte yandan Lazio ile deplasmanda oynayacak Juventus ise İnter'in puan kaybetmesi ve Olimpiyat Stadı'ndan 3 puanla ayrılması halinde, tarihindeki 27. şampiyonluğunu ilan edecek. 
     




</TEXT>
</DOC>
