<DOC>
<DOCNO> 156346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun13.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'a bombalı karşılama... 
</HEADLINE>
<TEXT>

     Bugün ABD Dışişleri Bakanı Colin Powell'ı ağırlayacak olan Suudi Arabistan'ın başkenti Riyad'da dün gece yabancıların yaşadığı binalara ve Siyanko adındaki ABD- Suudi şirketine düzenlenen dört bombalı saldırıda, 10'u Amerikalı olmak üzere 20 kişinin öldüğü açıklandı. Yetkililer ve mahalle sakinleri, başkentte düzenlenen 3 intihar saldırısında 20 kişinin hayatını kaybettiğini belirtirken, ölenler arasında, Riyad Vali Yardımcısı Abdullah El Blayhed'in oğlu Muhammed El Blayhed'in de bulunduğu bildirildi. Patlamalarda 3 Türk de yaralandı. 
     35 yaşındaki Muhammed El Blayhed'in saldırıda ölen 3 Suudi Arap vatandaşından biri olduğu kaydedilirken, Filipinler hükümeti, 2 Filipinli işçinin de Riyad'daki saldırılarda öldüğünü duyurdu. 
     Bir Suudi yetkili, saldırılarda 3 araçta bulunan silahlı kişilerin, araçlarındaki patlayıcıları havaya uçurmadan önce 3 binaya doğru arabaları sürdüklerini söyledi. Geceki 4. patlamada Siyanko olarak bilinen ABD-Suudi ortak şirketi hedef alındı. 
     Bir güvenlik yetkilisi, kentin doğusunda bulunan Garnata banliyösünde, batılıların kaldığı binalara çarpan bomba yüklü aracın 4 kapılı siyah bir Chevrole Caprice olduğunun belirlendiğini belirtti. 
     Suudi Arabistan İçişleri Bakanı Prens Nayif Bin Abdülaziz, Riyad'da meydana gelen patlamaların intihar saldırısı olduğunun belirlendiğini söyledi. 
     Saldırılarda yaralı sayısının 60 olduğu belirtilirken, ölü sayısı konusunda çelişkili bilgiler geliyor. Avustralya Dışişleri Bakanı Alexander Downer, saldırılarda 3 kişinin öldüğünü söyledi, ancak bu bilginin kaynağı konusunda açıklama yapmadı. 
     ABD'nin Suudi Arabistan Büyükelçisi Robert W. Jordan da, 2 Amerikalının öldüğüne dair doğrulanmamış bilgiler bulunduğunu, yaralılar arasında 40 kadar da Amerikan vatandaşının olduğunu kaydetmişti. 
     - ABD Dışişleri Bakanı Colin Powell, saldırnının El Kaide örgütünün izlerini taşıdığını söyledi. Ortadoğu turunda bulunan Powell, Ürdün'ün başkenti Amman'da düzenlediği basın toplantısında, "Bu olaylar bize terörizmin küresel bir hareket olduğunu hatırlattı" diyerek, "ABD'nin tüm dünyada barışı kovalamaktan vazgeçmeyeceğini" belirtti. 
     
     AMERİKALILARA "EVİNİZDEN ÇIKMAYIN" 

     Suudi Arabistan'ın başkenti Riyad'da, batılıları ve Suudi vatandaşlarını hedef alan bombalı saldırılarda yaralı sayısının 60 olduğu belirtilirken, ölü sayısı konusunda çelişkili bilgiler geliyor. 
     Avustralya Dışişleri Bakanı Alexander Downer, Avustralya medyasına verdiği demeçte, Riyad'daki saldırılarda 3 kişinin öldüğünü söyledi, ancak bu bilginin kaynağı konusunda açıklama yapmadı. 
     ABD'nin Suudi Arabistan Büyükelçisi Robert W. Jordan da, CNN'e açıklamasında, 2 Amerikalının öldüğüne dair doğrulanmamış bilgiler bulunduğunu, yaralılar arasında 40 kadar da Amerikan vatandaşının olduğunu kaydetmişti. 
     Riyad'daki yetkililer, ''Associated Press'' ajansına yaptıkları açıklamada, 50 kadar yaralının Milli Muhafız Hastanesi'ne, 10 yaralının diğer hastanelere götürüldüğünü ve 1 kişinin de öldüğünü bildirdi. 
     Öte yandan, ABD Dışişleri Bakanlığı, Riyad'daki Amerikan okulunun bugün büyük olasılıkla kapalı olacağını açıkladı ve burada yaşayan Amerikalılara evlerinde kalmaları tavsiyesinde bulundu. 
     
     POWELL'IN RİYAD ZİYARETİ 

     Bu arada, Ortadoğu ve bazı Avrupa ülkelerini ziyaret eden ABD Dışişleri Bakanı Colin Powell, bu gezi kapsamında ilerleyen saatlerde Suudi Arabistan'a gelecek. 
     Amerikalı yetkililer, Powell'ın, programlandığı gibi saat 11.30 sıralarında Ürdün'den Riyad'a ulaşmasının beklendiğini açıkladı. 
     
     SALDIRIYI KİM YAPTI 

     Riyad'daki saldırıları şu ana kadar üstlenen olmadı, ancak Amerikalı yetkililer El Kaide örgütünden şüpheleniyorlar. 
     Washington'dan bir istihbarat yetkilisi, son 2 haftadır El Kaide'nin Suudi Arabistan'da saldırı planladığına dair bilgiler geldiğini söyledi. 
     Suudi yetkililer de, El Kaide'nin saldırı planladığını belirtiyorlardı. 
     Daha önce bilinmeyen ''Mücahidin'' adlı bir Suudi grup, internet üzerinden, dünya çapında Amerikan hedeflerine karşı saldırı uyarısında bulunmuştu. Ancak, bu grubun Riyad'daki patlamalarla ilgisi olup olmadığı bilinmiyor. 
     Adını açıklamayan bir Suudi yetkili, dün geceki saldırılarda 3 araçta bulunan silahlı kişilerin, araçlarındaki patlayıcıları havaya uçurmadan önce 3 binaya doğru arabaları sürdüklerini söyledi. Bu kişilerin ölüp ölmediği ya da kaçıp kaçmadığı bilinmiyor. 
     Geceki 4. patlamada Siyanko olarak bilinen ABD-Suudi ortak şirketi hedef alınmıştı. 
     Görgü tanıkları, patlamanın şiddetiyle yakınlardaki binaların da sarsıldığını, camların kırıldığını, yüzlerce seçkin birlik mensubu askerlerle terörle mücadele timlerinin bölgeyi kuşatarak buradakileri tahliye ettiklerini söyledi. 
     

     
</TEXT>
</DOC>
