<DOC>
<DOCNO> 186398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/yasam/yas02.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğumhaneden kaçan kaçana .. 
</HEADLINE>
<TEXT>

   Adana Doğumevi, bebeklerini doğurup ortadan kaybolan annelerin sayısı artmaya başlayınca, çareyi hemşireleri gardiyan yapmakta buldu 
      TUNCAY DAĞLI Adana DHA 
   
   Adana Doğumevi'nde, doğum yaptıktan sonra sosyal güvenceleri ve paraları olmadığı için kaçan ya da bıraktıkları senetlerde yanlış adres verenler hastane yöneticilerini bıktırdı. 
   Bu nedenle azar işiten hemşire ve hastabakıcılar, kaçma ihtimali bulunan hastaları göz hapsinde tutmaya başladı. Bunun son örneği, sezaryen ücreti 507 milyon lirayı ödeyemeyen anne Tercan Sayın 38 oldu. Doğum sonrası iki kez kaçma girişimi görevlilerce engellenen Sayın'ın, Hatice Salman sahte adıyla kayıt yaptırdığı, daha önce aynı hastanede dünyaya getirdiği iki çocuğunun masraflarını ödemeden kaçtığı belirtildi. 
   
   '70 milyarlık senet birikti' 
   Başhekim Dr. Savun Özel ise, "Ne yapacağımı şaşırdım. Hastaların tedavisiyle mi uğraşacağız, yoksa para vermeden kaçmak isteyenlere gardiyanlık mı yapacağız, bilemiyorum. Arkadaşlar gardiyan değil ama ödeme yapmadan kaçan annelerin çoğalması nedeniyle hasta başında nöbet tutacak hale geldiler" diye isyan etti. Personele ceza vermek istemediğini vurgulayan Özel, şöyle konuştu "2000'den bugüne 70 milyar liralık 500'e yakın sahte adresli senet birikti. Adresi bulsak senet sahibini bulamıyoruz. Maliyeye intikal etmiş 700 ödenmemiş senet daha var." 
   
   
   
</TEXT>
</DOC>
