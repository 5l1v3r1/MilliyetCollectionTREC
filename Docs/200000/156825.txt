<DOC>
<DOCNO> 156825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sondun30.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Etiyopya'da seller... Halk timsahlara yem oldu.. 
</HEADLINE>
<TEXT>

     Etiyopya'da geçen ay etkili olan sellerde, çoğunluğu sellerin yol açtığı hastalıklar ve timsah saldırılarından 117 kişinin öldüğü bildirildi. 
     BM Çocuk Fonu'nun UNICEF bir yetkilisi tarafından yapılan açıklamada, Etiyopya'nın doğu bölgesinde şiddetli yağışların evleri ve yolları sular altında bırakması sonucu 100 binden fazla kişinin evsiz kaldığı kaydedildi. 
     Yıllarca etkili olan kuraklığın ardından sellerin vurmasıyla evsiz kalan bölge halkının hastalıklara karşı da savunmasız hale geldiği belirtilen açıklamada, çoğu kişinin diyare, solunum yolu enfeksiyonları, sıtma, yetersiz beslenmeden ya da bölgeye akın eden timsahların saldırısında öldüğü anlatıldı. 
     Wabe Şebelle nehrinin 22 Nisan'da taşması sonucu yaklaşık 110 bin kişinin evlerini terk ettiği kaydedilen açıklamada, sellerden kaçanların yakınlardaki yüksek alanlara sığındığı, ancak timsah saldırıları ve şiddetlenen selin bölgeyi daha ulaşılamaz hale getirdiği belirtildi. 
     Etiyopya'nın komşusu Kenya'da da son iki haftada etkili olan sellerde 47 kişi ölürken, şiddetli yağışların Somali'nin güney bölgelerini de etkisi altına aldığı kaydedildi. 
     
</TEXT>
</DOC>
