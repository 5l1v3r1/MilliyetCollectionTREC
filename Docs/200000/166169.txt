<DOC>
<DOCNO> 166169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/yazar/tamer.html </URL>
<DATE> 2003/06/29/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Tatildeki çocuklara kültür bilinci 
</HEADLINE>
<TEXT>

     Lise bitene kadar her yaz tatilinde kızıma, hem onu gözüm arkada kalmadan teslim edebileceğim, hem de bir yeteneğini geliştirebileceği, gizli kalmış bir becerisinin açığa çıkabileceği ya da bilmediğimiz bir merakının tetiklenebileceği bir ortam bulmak için aylarca kafa patlatırdım. 
     Spor Yazarları ve ENKA’nın yaz okullarında mükemmel yüzme öğrendi, yarışmalara katılıp madalyalar aldı. Eczacıbaşı’nda çok kısa süre voleybol oynadı. Buz pateni salonlarını aşındırdı. Piyano ve gitar dersleri aldı. Sağolsun maymun iştahlı olduğu için hepsini kısa sürede bıraktı. Hatta birkaç yıl önce bana, "Ben maymun iştahlı olsam da sen sebat etmem için beni niye zorlamadın " diye sitem bile etti. 
     
     Takıda sebat etti 
     Okul dışındaki zamanları için önüne koyduğum değişik seçenekler içinde tek sebat ettiği takı oldu. Takı sanatçısı Zeynep Erol’un kurslarına 4 yıl boyunca her seferinde hevesle gitti. Duygularını, sevincini, düş kırıklıklarını yaptığı takılarla ifade etti. Ve Marmara Üniversitesi Ekonomi Bölümü’nü bitirdikten sonra da hobisine meslek olarak devam etmeye, takılar yapmaya karar verdi. 
     Kızımın sitemi, fena halde içime işlemiş olmalı ki, aradan 3 - 4 yıl geçtiği halde h l zaman zaman aklıma gelir. Takı işinde sebat ettiğini gördükten sonra, acaba sitem etmekte haksız mı diye de düşünmüyor değilim. Belki de önüne koyduğum seçenekler, onun kişiliği ve özlemleriyle yeterince örtüşmüyordu. Tam örtüşenini bulunca sımsıkı sarıldı... 
     
     İstanbul bir derya 
     Ama kızım bana eğer "Anne sen İstanbul gibi akıl almaz zenginlikteki tarihi mirasa sahip bir kentte yaşadığımız halde bana bunları neden yeterince tanıtmadın " diye sitem etseydi, yerden göğe haklı olurdu. Onu bir spor, tiyatro ya da müzik faaliyetinden diğerine taşımak yerine pekala dünyanın en müstesna kentlerinin başında gelen İstanbul’un tarihle içiçe mekanlarında daha fazla dolaştırabilir, anlamlı öyküler anlatabilirdim, bu arada kendi tarih bilgimi ve hatta hayal gücümü de zenginleştirebilirdim. 
     Şimdi bu da nereden aklına geldi diyeceksiniz. Kültür Karıncaları Projesi’nin ayrıntılarını okuyunca aklıma geldi ve hayıflandım. Eğer bir yaz tatilinin daha başladığı şu günlerde siz de çocuklarınıza yararlı meşgale bulmak için kafa yoranlardansanız, belki işinize yarar diye de yazayım dedim. Hangi kentte yaşıyor olursanız olun, çocuğunuza tanıtacağınız özgün mekanlar ve o mekanlarla ilgili anlatacağınız ilginç öyküler mutlaka vardır. Tabii sizin de dersinizi iyi çalışmanız kaydıyla... 
     
     Kültür karıncaları 
     Her türlü tarihsel mirasımızın korunması, tanıtılması, sahip çıkılması için toplumsal duyarlılık ve bilini geliştirmek amacıyla 3 ay kadar önce bir vakıf kuruldu Kültür Bilincini Geliştirme Vakfı. İlk iş olarak da ilköğretim çağındaki çocuklara, içinde yaşadıkları değerleri tanımak üzere Kültür Karıncıları Projesi’ni geliştirdi. 
     Çağdaş Yaşamı Destekleme Derneği ile temasa geçerek İstanbul Dumlupınar ve Anafartalar İlköğretim Okulları’nın 8. sınıf öğrencilerinden 15’er kişilik 5 grup oluşturuldu ve gönüllü psikolog ve rehberler eşliğinde 75 öğrenciye Galata Kulesi ve Yerebatan Sarnıcı tanıtıldı. 
     
     Paranın önemi yok 
     Vakfın internetteki www.kulturbilinci.org adresinden web sitesine girecek olursanız, öğrencilerin gezi sonrası izlenimlerini ilk ağızdan okuyabilirsiniz. Örneğin "Görüş belirttiklerinde kimse onları azarlamadığı" için şaşkınlar. Tarihi bilgi verilen bir gezinin fevkalade eğlenceli olduğuna da şaşmışlar. Bundan böyle etraflarına mutlaka bakacakları ve asla çok eskiden yaptıkları bir resmi bile atmayacakları vaadinde bulunuyorlar. Bu notlardan bence en çarpıcı olanı şu 
     "Paranın önemsiz olduğunu anladım." 
     Televole kültürü bombardımanı altındaki küçücük beyinler, tarih bilincini geliştirme gezisinde paranın önemsiz olduğu sonucuna varabilmişlerse, umutlanmak için h l pek çok nedenimiz var demektir. 
     
     

</TEXT>
</DOC>
