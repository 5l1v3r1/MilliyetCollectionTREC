<DOC>
<DOCNO> 188605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sonspo19.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrasya Maratonu bu Pazar koşulacak 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, 19 Ekim Pazar günü koşulacak 25. Kıtalararası Avrasya Maratonu ve halk koşusuna tüm İstanbulluları davet etti. 
     Ali Müfit Gürtuna, Avrasya Maratonu ve Halk Koşusu için İstanbul Büyükşehir Belediyesi'nin Langa'daki spor tesislerinin sahasında düzenlenen basın toplantısında yaptığı konuşmada, İstanbul'un dünyanın en nadide ve en güzel coğrafya parçası olduğunu belirterek, 19 Ekim'deki maratonun İstanbul'u dünyaya tanıtma açısından büyük bir önem taşıdığını söyledi. 
     Dünyada Avrasya Maratonu kadar kapsamlı ve anlamlı bir başka organizasyon bulunmadığını anlatan Gürtuna, ''Tüm İstanbulluları maratona ve halk koşusuna davet ediyorum. Gelin hep beraber sevgiye ve barışa koşalım'' dedi. 
     Gürtuna, maratonun İstanbul'u dünyaya tanıtma açısından da büyük önem taşıdığını vurgulayarak, ''Ümit ediyorum ki, olimpiyat için karar verenler, bu olimpik ruhu görürler. İstanbul'un sportif merkezi imajının da bu maratonla pekişeceğine inanıyoruz. Onbinlerce sporseverin dünyanın en seçkin atletleriyle Asya'dan Avrupa'ya koşması aynı zamanda İstanbulumuzun 2012 Olimpiyat Oyunları'na adaylığı sürecine de çok önemli katkıda bulunacaktır'' diye konuştu. 
     Basın toplantısına Gürtuna'nın yanı sıra, İstanbul Vali Yardımcısı Şakir Özdikici, Gençlik ve Spor İl Müdürü Tamer Taşpınar, Atletizm Federasyonu Asbaşkanı Hüseyin Yıldırım, İstanbul Büyükşehir Belediyesi Spor Etkinlikleri A.Ş. Genel Müdürü Ayhan Bölükbaşı ve bazı ilçe belediye başkanları katıldı. 
     Ayhan Bölükbaşı da basın toplantısında yaptığı konuşmada, sporda katılımın, kazanmak ve kaybetmekten daha önemli olduğunu belirterek, ''Avrasya Maratonu da 25 yıldır bu yolda mesaj veriyor'' dedi. 
     Basın toplantısının ardından Gürtuna ve diğer katılımcılar, maratona kayıt yaptırdılar. Toplantıya eşofmanla katılan Gürtuna 34 numaralı göğüs bandını aldıktan sonra, ilçe belediye başkanları ile çim sahada antrenman yaptı. Gürtuna ve yanındakiler daha sonra kısa bir süre futbol maçı yaptılar. 
     Bu arada 19 Ekim Pazar günü yapılacak maratona Başbakan Recep Tayyip Erdoğan'ın da katılmasının beklendiği bildirildi. 
     Avrasya Maratonu ve yarı maratonun startının saat 09.00'da Boğaziçi Köprüsü gişelerinin 800 metre gerisinden, halk koşusunun ise 09.30'da Acıbadem Köprüsü altından verileceği kaydedildi. 
     
     İNÖNÜ STADI'NDA KONSER 
     Avrasya Maratonu'nu ve halk koşusunun ardından, BJK İnönü Stadı'nda konser düzenlenecek. 
     Aralarında İbrahim Tatlıses ve Yıldız Tilbe gibi ses sanatçıları maraton sonrası verecekleri konserle katılımcıları ve davetlileri coşturacak. 
     Öte yandan, maraton ve halk koşusunu bitiren herkese üzerinde Avrasya logosu bulunan madalya ve tişörtlerin ücretsiz olarak dağıtılacağı ifade edildi. 
     
</TEXT>
</DOC>
