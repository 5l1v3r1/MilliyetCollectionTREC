<DOC>
<DOCNO> 159391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/spor/spo02.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SABRIMIZI ZORLAMAYIN 
</HEADLINE>
<TEXT>

Diyarbakır maçı nedeniyle Fenerbahçe'ye ceza gelmesi ihtimali, ortalığı karıştırdı. Asbaşkan Uslu, "Biz geçmişi unutmak istiyoruz" derken, Özaydınlı ise "Kavgayı bu sezonda bırakmak istiyorlarsa ceza vermezler" diye konuştu 
     YALÇIN TÜRK 

     'Şu an susuyoruz' 
     FENERBAHÇE'NİN Diyarbakır maçındaki olaylar nedeniyle sahasının kapanma ihtimali, Sarı - Lacivertliler'i ayağa kaldırdı. Asbaşkan Mahmut Uslu, böyle bir ceza geleceğine inanmadığını belirterek, "Yanlış bir tutum ve davranış olduğunu düşünmüyorum. Şu an susuyoruz. Bunu da kimse kullanmaya çalışmasın. Sabrımızı zorlamasınlar. Ceza verirlerse, hem suçlu hem güçlü yorumunu yaparız. Biz, yeni sezonda geçmişi unutmak istiyoruz" dedi. 
     
     Barış çubuğu 
     SARI - Lacivertliler'in diğer Asbaşkanı Murat Özaydınlı ise, Fenerbahçe'ye verilecek bir saha kapatma cezasının kimseye birşey kazandırmayacağını ifade etti. Özaydınlı, "Kavgayı bu sezonda bırakmak istiyorlarsa ceza vermezler. Biz, yeni sezonun temiz ve barış içinde geçmesini istiyoruz. Fatih, milli oyuncu. Hakemlerin onu koruması lazım. Ama maalesef öyle davranılmıyor. Fatih'in ceza alması, milli takıma da zarar verir." 
     
Sonradan açıldılar      GÖZTEPE maçını kazanıp, UEFA Kupası'na katılmayı garantilemek isteyen Fenerbahçe, haftaya yoğun bir tempoyla başladı. Geçen haftaya göre futbolcularına daha ağır bir yükleme yapan Teknik Koordinatör Tamer Güney, antrenmanda futbolcularını bir hayli zorladı. Sağanak yağmur altındaki çalışmada turuncu takım, Vladimir 2 , Mustafa, Fahri, Erhan ve Mirkoviç'in golleriyle as takımı 6-4 yendi. Asların golleri de Kemal 3 ve Semih'ten geldi. Sakatlıkları süren Rüştü, Ceyhun ve Hakan Bayraktar'ın hafta sonuna yetişmesi için yoğun bir tedavi programı uygulanıyor. Yedi yıllık Fenerbahçe macerasını hafta sonunda noktalayacak olan Mustafa Doğan ise dün gece arkadaşlarına veda yemeği verirken, aynı zamanda 28. yaş gününü kutladı. 
     
125 bin dolar uçtu      DİYARBAKIRSPOR beraberliği sadece Fenerbahçe'den iki puanı değil, oyunculardan da 125 bin dolar primi götürdü. UEFA Kupası'nı bir an önce garantileyebilmek için bu maçın galibiyeti için prim vaadeden Sarı - Lacivertli yönetimin beklentisi boş çıktı. Fenerbahçeli futbolcular da, üç puan alamadıkları için 125 bin dolardan oldu. 
     
Kartal ve Fener'e ceza      PROFESYONEL Futbol Disiplin Kurulu, Gençlerbirliği maçında çıkan olaylar nedeniyle Beşkitaş'a 500 milyon lira para cezası kesti. Kurul ayrıca İstanbulspor ile yapılan karşılaşmada çıkan olaylar nedeniyle Fenerbahçe'nin de 500 milyon lira cezalandırılmasına karar verdi. 
     

</TEXT>
</DOC>
