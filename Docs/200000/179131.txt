<DOC>
<DOCNO> 179131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/yazar/akyol.html </URL>
<DATE> 2003/08/30/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
YÖK, özgürlük ve 'itikat' 
</HEADLINE>
<TEXT>

   
   YÖK Başkanı Sayın Kemal Gürüz, hükümetle üniversite arasında ortak bir çalışma yaparak gerçek bir reform yasasının hazırlanmasını başından beri engellemek istiyor. 
   Önce üniversitelere 'talimat' verdi Hükümetin çağrısına cevap vermeyeceksiniz 
   Bu yüzden hem zaman kaybedildi, hem adeta cepheleşme oluştu, işin çözümü zorlaştı. 
   Şimdilerde, inisiyatifin Gürüz'den Üniversitelerarası Kurul'a geçmesiyle bir umut doğdu Katılımcı bir çalışmayla, YÖK'ün sakıncalarını giderecek, üniversiteleri rahatlatacak bir model oluşturulması umudu... 
   Gürüz ise yine uzlaşmazlığı savunuyor, süreci engellemek istiyor. Diyor ki 
   "Doğrusu tek olan şeylerin uzlaşması olmaz. Doğru bir tanedir, ve o doğru neyse üniversiteler onun yanındadır " 
   Hayır Üniversite gibi, siyasi ve sosyal konular gibi alanlarda "tek doğru" olamaz Kemal Gürüz ise, "kendi görüşlerinin mümini" olarak konuşuyor, başka doğruların olabileceğini düşünmüyor. 
   
   HELE de üniversite alanında asla "tek doğru" olamaz. Onun içindir ki, "akademik özgürlükler" üniversite kavramının olmazsa olmaz şartıdır. 
   İşte... Türkiye Bilimler Akademisi çağa uygun bir "akademik özgürlük" tarifi yayımladı. Daha önce de "Bilimsel Ahlak" kurallarını yayımlamıştı. 
   Kemal Gürüz, YÖK Başkanı olarak bu özgürlük ve ahlak ilkelerini YÖK'ün benimsediğini resmi olarak ilan edebilir mi 
   Gürüz "tek doğru"ya 'itikat' ettiği için kendi görüşlerini mutlak doğru sanıyor. "Tek doğru"yu temsil ettiğine 'itikat' halinde inandığı için, farklı görüşlere karşı 'cihat' yürütüyor yönetim tarzında otoriter davranıyor. 
   Mahkum olduğu tazminat davalarının mahkeme zabıtlarına, TBMM Araştırma Komisyonu'nun tutanaklarına geçmiş otoriter yönetim... 
   
   BİLİM adına ideolojik bir "itikat"ın egemen kılınmak istenmesi çok önemli bir sorun... 19. yüzyıldaki "Pozitivizm İlmihali"nden zamanımızda Raymond Aron'un "laik dinler" diyerek eleştirdiği seküler ideolojilere uzanan bir çizgi 
   Kemalizmi, sosyalizmi, liberalizmi, milliyetçiliği, muhafazakarlığı felsefi ve siyasi bir tercihten öteye bir "itikat" gibi, bir "tek doğru" gibi benimsemekle, dini itikadın siyasi bir ideoloji gibi benimsenmesi arasındaki fark, sadece yön farkıdır nitelik farkı değildir. 
   Tercihler olarak akademik ve kültürel hayatı zenginleştirebilecek bu kanaatler, "tek doğru" itikadına dönüşürse, ortaya Erich Hoffer'in "kesin inançlı" dediği tipler çıkar. 
   Kavga çıkar... Bilim ve sosyal gelişme büyük zarar görür. 
   Üniversite yönetiminin ideolojiye değil sadece akademik kıstaslara önem vermesi halinde akademik camiada huzur sağlanır farklı görüşlerin tartışmasıyla gelişecek "eleştirel akıl" zamanla aşırılıkları da törpüler, verimli bir zihniyet zenginliği yaratır. 
   YÖK meselesi, özünde, üniversiteyi "tek doğru" kafasından ve baskısından uzak tutacak yeni bir yönetim sistemini oluşturmak meselesidir. 
   Dünyanın gelişmiş üniversitelerine bakmalı, uzlaşmayla bir model oluşturmalıyız. Kemal Gürüz daha fazla yolu tıkamasın artık. 
   
      
   
</TEXT>
</DOC>
