<DOC>
<DOCNO> 189434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/siyaset/siy10.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dinde çarşaf emri yok' 
</HEADLINE>
<TEXT>

Dindarlığın yeniden yorumlanması gerektiğini belirten Diyanet İşleri Başkanı Bardakoğlu, türbanın dinden bağımsız olduğunu söyledi 
ANKARA Milliyet 

   
   Diyanet İşleri Başkanı Prof. Dr. Ali Bardakoğlu, türbanın dinden bağımsız olduğunu belirterek, dinin siyasal ve ekonomi alanında simge olarak kullanılmasını doğru bulmadığını söyledi. Bardakoğlu CNN Türk'de yayımlanan Manşet programında soruları yanıtladı. Bir insanın dindar olmasının modern olmaması anlamına gelmeyeceğini ifade eden Bardakoğlu, dindarlığın günümüz şartlarına göre yeniden yorumlanması gerektiğini dile getirerek, şöyle konuştu "Hurafelerden dini arındırmalıyız. İnsanların dindarlıkları kendi çağlarına göre şekillenir. Geçmiş dönemlerde şekillenen dindarlıkları sadece tarihsel tecrübe örnekleri olarak alabiliriz. Biz kendi düşüncemizi bugüne göre şekillendirmeliyiz. Örneğin, geçmişte kadının ikinci sınıf konumda görülmesi dinin değil tarihin sorunudur. Kadına yapılan haksızlıkları din olarak değil, o dönemin kültürü olarak görebiliriz." Dinin hiçbir metninde kara çarşaf emrinin yer almadığını dile getiren Bardakoğlu "İnsanların dini motifleri siyaset alanında ekonomi alanda kullanmasını doğru bulmuyorum. Türban dinden bağımsızdır. Ancak örtünme dini gerekliliktir." diye konuştu. 
   
   İmam da yetişmiyor    Marmara Üniversitesi İlahiyat Fakültesi öğretim üyesi Prof. Dr. Zeki Aslantürk, imam hatip lisesi mezunlarından imam olmalarının istenemeyeceğini savunarak, "Çünkü o formasyonu almıyor, alamıyor" dedi. Aslantürk, Türk Silahlı Kuvvetleri'nin siyasallaşmış din eğitiminden korkmakta haklı olduğunu da savundu. Isparta'da düzenlenen sempozyuma katılan Aslantürk, şöyle konuştu "Bir kere orada din yok. Adı imam hatip okulu olmasına rağmen ne veriliyor Bizim dönemimizde Arapça, tefsir, fıkıh, hatta Farsça görüyorduk." 
   
   'Dinsiz toplum yok' 
   Aslantürk, Türk Silahlı Kuvvetleri'nin imam hatip liseleriyle ilgili tutumunu da şöyle değerlendirdi 
   "Ordu, imam hatip okulu veya din düşmanı olduğu için değil siyasallaşmış bir din eğitiminin ortaya çıkmasından korkuyor ki, böyle bir tehlike ortaya çıktı. Ama kapatmak suretiyle bu tehlikeyi kaldırmak mümkün değildir. Çünkü din toplumsal bir gerçektir. Dinsiz hiçbir toplum olmamıştır, bundan sonra da olmayacaktır." 
   
   
</TEXT>
</DOC>
