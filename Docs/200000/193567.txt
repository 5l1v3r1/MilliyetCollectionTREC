<DOC>
<DOCNO> 193567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sonspo28.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de derbi alarmı Göztepe-Altay 
</HEADLINE>
<TEXT>

     İkinci Futbol Ligi A Kategorisi'nde oynanacak Göztepe-Altay derbisi öncesi, Altay Kulübü Asbaşkanı ve Basın Sözcüsü Sadettin Ünlü, maçın dostça bir ortamda geçmesini beklediklerini söyledi. 
     Hedeflerinin ilk yarıyı ilk 5 takım arasında tamamlamak olduğunu belirten Ünlü, bu nedenle her maça 3 puan için çıktıklarını kaydetti. 
     Göztepe maçının derbi niteliği taşıması açısından da önemli olduğunu anlatan Ünlü, şunları kaydetti 
     ''Mümkün olduğunca az puan kaybederek, ilk yarıyı ilk 5'te tamamlamak istiyoruz. Kadromuz oturdu ve bunu başarabilecek kapasiteye sahip. Devre arasında iyi bir hazırlık dönemi geçirip, ikinci yarıda da ilk 3 arasında yer almak asıl hedefimiz. Göztepe maçı için takımımız kampta. Dostça bir ortamda yapılacağına inandığımız maçta 3 puanı kazanan taraf olmak istiyoruz.'' Altay'da kart cezalısı Murat Alaçayır dışında eksik futbolcu bulunmadığı belirtildi. 
     
     GÖZTEPE UMUTLU... 
     Göztepe Kulübü Başkanı İskender Tuğsuz, son haftalardaki başarısız sonuçların ardından Altay maçı öncesi olumlu bir hava yakaladıklarını ve hafta sonunda galibiyet beklediklerini söyledi. 
     Teknik direktör Ekrem Al ile geçen hafta 1.5 yıllık sözleşme imzaladıklarını kaydeden Tuğsuz, bu konuda bir pürüzün söz konusu olmadığını kaydetti. Göztepe A.Ş yönetiminin kendilerine devriyle ilgili prosedürün henüz tamamlanmaması nedeniyle sözleşmenin Futbol Federasyonu'na gönderilemediğini belirten Tuğsuz, takımda da olumsuz bir hava yaşanmadığını bildirdi. 
     Tuğsuz, Kuşadası Adakule Otel'e giderek kampa gireceklerini kaydederek, ''Olumlu bir hava yakaladık. İnanıyorum ki Altay karşısında 3 puanı alacağız. Ayrıca bu maçın, sezon başında Göztepe-Karşıyaka maçından kalan kötü izleri silecek bir atmosferde yapılmasını bekliyoruz. Her iki takım futbolcuları da hepimiz kardeşiz pankartıyla sahaya çıkacak'' dedi. 
     Göztepe'de sakatlıkları geçen Atilla ve Koray'ın bu maçta oynayabilecekleri, takımda eksik bulunmadığı, işlemlerinin tamamlanmaması nedeniyle Ekrem Al'ın yedek kulübesinde yer alamayacağı belirtildi. 
     
</TEXT>
</DOC>
