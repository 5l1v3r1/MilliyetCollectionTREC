<DOC>
<DOCNO> 154822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko13.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Euro'yu tartışıyor... 
</HEADLINE>
<TEXT>

     İngiltere Başbakanı Tony Blair'in ikinci kez iktidara gelirken halka verdiği ''Tek Avrupa Para Birimi euro ile ilgili referandumu iki yıl içinde yapma'' sözü nedeniyle, konu İngiltere gündeminde son günlerde önemli bir tartışma unsuru olarak ön plana çıktı. 
     11 ekonomistin biraraya gelip hazırladıkları bir rapora dikkat çeken İngiliz basını raporda, euro konusunda yapılacak bir referandumdan ''hayır'' oyu çıkması halinde ülke ekonomisinin bundan büyük zarar göreceğine işaret ettiklerini kaydediyor. 
     Raporun birer kopyasının bütün kabine üyelerine de gönderildiğini belirten basında, ekonomistlerin euro dışında kalmanın sakıncalarına da işaret ettikleri belirtiliyor. Raporun sonuç bölümünde ''euro'ya katılmamak yönündeki bir karar İngiltere'nin ticaretini, iç yatırımlarını, finans piyasalarını ve rekabet gücünü olumsuz etkiler'' denildiğine de dikkat çekiliyor. 
     Bu arada The Independent gazetesinin bugünkü sayısında konuyla ilgili görüşlerini açıklayan Avam Kamarası eski Başkanı ve Dışişleri eski Bakanı Robin Cook da, hükümete euro ile ilgili referandumu geciktirmenin bir çözüm getirmeyeceği uyarısında bulundu. 
     Referandumu geciktirmek yerine bu konuda düzgün bir takvim açıklamasını hükümetten isteyen Cook, ''Bunun dört yıl içinde yapılacağını açıklamalıyız ki İngiltere AB içindeki ortakları tarafından bir kenara itilmesin'' dedi. 
     Hazine'nin koyduğu beş maddelik testin geçilemediği gerekçesiyle Maliye Bakanı Gordon Brown'ın ''euroya katılmaya henüz hazır değiliz'' açıklamasında bulunmaya hazırlandığına da dikkat çeken Cook, Brown'dan bu konuda kapıları kapatmamasını istedi. 
     Independent bu noktada Blair'in de Cook gibi düşündüğünü ve Brown'ın ''bir sonraki genel seçime kadar euro konusunda referandum yapmayı düşünmüyoruz'' şeklinde bir açıklama yapmasını istemediğini belirtirken, ''Blair de kapıların aralık bırakılmasını ve gelecek yıl ya da 2005 yılında referandum yapılması ihtimalinin canlı tutulmasını istiyor'' dedi. 
     
</TEXT>
</DOC>
