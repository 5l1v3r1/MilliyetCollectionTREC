<DOC>
<DOCNO> 191888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur13.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Orgeneral Özkök "Kararlı adımlarla yürümekteyiz" 
</HEADLINE>
<TEXT>

     Genelkurmay Başkanı Orgeneral Hilmi Özkök, Türkiye Cumhuriyeti'nin tehdit, risk dolu ve çok zor bir coğrafyada yer almasına rağmen, sahip olduğu istikrar ve sağlam yapısıyla Atatürk ilke ve inkılaplarının aydınlattığı yolda kararlı adımlarla yürüdüğünü belirtti. 
     Orgeneral Özkök, Cumhuriyet Bayramı dolayısıyla bir mesaj yayımlayarak, Türk Silahlı Kuvvetleri TSK personelinin bayramını kutladı. 
     Orgeneral Özkök, "Ulusun, egemenliğini kendi elinde tuttuğu bir devlet biçim olan Cumhuriyetimiz, atalarımızın bizlere miras bıraktığı en önemli varlıktır" dedi. 
     Özkök, "Cumhuriyetin yönetim biçim ve iç dinamiklerini şekillendiren Atatürkçü düşünce sisteminin, cahilliğin kara bir bulut gibi yayıldığı, teokratik, kapalı ve geleneksel bir toplum yapısı yerine ulus egemenliğine, usa ve bilime dayalı düşünce sistemini benimsediğini, çağdaş dünya ile uyumlu bir toplum yapısına geçişte en önemli rolü oynadığını" belirtti. 
     "Bu bağlamda, yıllar içinde yıkılması olanaksız sağlam bir taban oluşturulduğunu" anlatan Orgeneral Özkök, şöyle devam etti 
     "Normalde yıllar alabilecek bu toplumsal değişimi, akıllara durgunluk verecek kadar kısa sürede son derece devingen ve derin bir vizyonla gerçekleştiren Türkiye Cumhuriyeti, tüm dünyanın hayranlığını kazanmış ve Yüce Atatürk'ün asrın en önemli devlet kurucusu olduğunu herkese göstermiştir. Türk bağımsızlık mücadelesi ve toplumsal alanda yaşanan hızlı değişim, 20. Yüzyıl'a damgasını vuran olaylardan biri olarak kabul görmüş, bağımsızlık mücadelesi veren diğer dünya ulusları tarafından örnek alınmıştır. 
     Gücünü büyük bir dinamizme sahip yüce Türk milletimizden alan Türkiye Cumhuriyeti, kurulduğu günden beri tehdit, risk ve belirsizliklerle dolu ve çok zor bir coğrafyada yer almasına rağmen, sahip olduğu istikrar ve sağlam yapısıyla çağdaşlaşma ereğimizde, Atatürk ilke ve devrimlerinin aydınlattığı güvenli yolda kararlı adımlarla ilerlemektedir. 
     Bölgesindeki barış ve huzurun teminatı olan TSK'nın, nitelikli ve çağdaş personeliyle, Türkiye Cumhuriyeti'nin gelişmiş toplumlar arasındaki yerini almasında ve bu yerin muhafazasında kendisine düşen görev ve sorumlulukları en iyi şekilde yerine getirerek, gelişmişlik anlamında toplumda oynadığı öncü rolü devam ettireceğini tekrar vurgulamak istiyorum. 
     Cumhuriyetin erdemine, değerlerine ve niteliklerine yürekten inanmanın ve Ulu Önder Atatürk'ün derin vizyonunun anlamını kavramış olmanın övüncüyle, bu en değerli varlığımızın yaratıcıları olan, başta Ulu Önderimiz Atatürk olmak üzere, ebediyete intikal etmiş komutanlarımızın ve tüm şehitlerimizin aziz ruhları önünde saygıyla eğilir, kendilerine tanrıdan rahmet diler, kahraman gazilerimize ve emekli personelimize şükran ve minnetlerimi sunarım. Yurtiçinde ve yurtdışında görev yapan TSK'nın değerli mensuplarının ve onların kıymetli ailelerinin 29 Ekim Cumhuriyet Bayramı'nı kutlarım." 
     
</TEXT>
</DOC>
