<DOC>
<DOCNO> 163483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/soneko25.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Şiddet ve az gelişmişlik Ortadoğu'nun kaderi değil 
</HEADLINE>
<TEXT>

     Başbakan Vekili ve Dışişleri Bakanı Abdullah Gül, Ortadoğu'nun geleceği konusunda çaba göstermenin Türkiye'nin hem çıkarına olduğunu hem de büyük bir bölge devleti olarak sorumluluğu olduğunu bildirdi. 
     Abdullah Gül, ''Bu sorumluluk kısa vadeli ekonomik ve siyasi çıkarlarla sınırlı değildir. Bu insani, tarihsel ve manevi boyutları da bulunan bir misyondur'' dedi. 
     Ortadoğu'da kalıcı ve kapsamlı bir barışın şartlarından birinin Filistin-İsrail uyuşmazlığının çözümü olduğunu vurgulayan Gül, Türkiye'nin bölgede şiddet ve terörün durması sürecini aktif biçimde desteklediğini belirterek, ''İki taraf arasındaki görüşmelere gerektiğinde ev sahipliği yapmaya hazırız'' açıklamasında bulundu. 
     İktisadi Araştırmalar Vakfı İAV tarafından Türkiye Sınai Kalkınma Bankası Genel Müdürlüğü'nde düzenlenen ''Türkiye'nin bölgesel işbirliği ışığında Ortadoğu'nun yeni bir barış ve refah ortamına dönüştürülmesine dair düşünceler'' konulu konferansa katılan Gül, Ortadoğu bölgesi ve halklarının uzun yıllardan bu yana içinde yaşadığı şiddet ve mutsuzluk sarmalını hak etmediğini söyledi. 
     Ortadoğu'nun geçmişiyle medeniyetin beşiği bir coğrafya olduğunu ifade eden Gül, dünya medeniyetinin gelişiminde de Ortadoğu bölgesinin katkılarının temel teşkil ettiğini dile getirdi. 
     Osmanlı döneminde de bölge halklarının barış ve istikrar içerisinde birlikte yaşayabildiklerine işaret eden Başbakan Vekili ve Dışişleri Bakanı Gül, ''Dolayısıyla şiddet ve az gelişmişliğin bu bölgenin kaderi olmadığına inanıyorum'' dedi. 
     
     IRAK BUHRANI 

     Abdullah Gül, Ortadoğu'da bugün yeni bir durumun mevcut olduğuna dikkat çekerek, şöyle devam etti 
     ''Son olarak yaşanan Irak buhranından çıkarılan sonuçların, bölgenin gelişmesine katkıda bulunacak şekilde yorumlanması gerekmektedir. Irak örneği ülkelerin zengin kaynaklara sahip olmalarının yeterli olmadığını göstermiştir. Kaynakların akılcı ve etkin biçimde kullanılmasının yararı ortaya çıkmıştır. Kaynakların kullanımında yurttaşların, toplumun, çevrenin, komşuların çıkarlarının ve küresel durumun dikkate alınmasının gerektiği görülmüştür. Esasen bölge genelinde bir değişim ihtiyacı uzun süredir hissedilmektedir. Gelişmenin ekonomik gerekleri kadar sosyal ve siyasi şartları da olduğu bugün bölge çapında anlaşılmıştır. Hali hazırda birçok bölge devleti tarafından çeşitli adımlar esasen şimdiden tedricen atılmaktadır. Biz bunları takdirle izlemekte ve başarılar dilemekteyiz.'' Ortadoğu'da yeni dönemi vurgulayan bir diğer unsuru da uluslararası toplumun bölgenin ekonomik ve sosyal kalkınmasına yeniden ilgi göstermeye başlaması olarak değerlendiren Gül, kısa zaman içinde bölgeye ilişkin yeni girişimlerin ortaya çıkması ve 1990'lardaki dinamiğin yeniden yaratılmasının kimseyi şaşırtmaması gerektiğini söyledi. 
     Başbakan Vekili ve Dışişleri Bakanı Gül, Türkiye'nin Irak'ın geleceğinde iyi niyetli, kucaklayıcı ve her türlü işbirliğine açık bir komşu olarak her türlü katkıda bulunmaya devam edeceğini kaydetti. 
     
     FİLİSTİN VE İSRAİL GÖRÜŞMELERİNE EV SAHİPLİĞİ 

     Ortadoğu'da kalıcı ve kapsamlı bir barışın şartlarından birinin de Filistin-İsrail uyuşmazlığının çözümü olduğunu vurgulayan Abdullah Gül, Türkiye'nin bölgede şiddet ve terörün durması sürecini aktif biçimde desteklediğini belirterek, şöyle konuştu 
     ''Bu çerçevede her iki tarafla da mevcut iyi ilişkilerimizden ve bu güne kadar izleye geldiğimiz kolaylaştırıcı rolümüzden ve bölgeyle ilgili tarihsel tecrübemizden yararlanarak çözüm yönünde katkılarımızı sürdürmeye devam edeceğiz. İki taraf arasındaki görüşmelere gerektiğinde ev sahipliği yapmaya hazırız. Bu yaklaşımlarımız her iki taraftan da olumlu tepkiler almıştır. İsrail Cumhurbaşkanı ve Filistin Başbakanı'nın önümüzdeki günlerde ülkemize yapmaları planlanan ziyaretler katkılarımızın daha da somutlaşmasına imkan sağlayacaktır. 
     Türkiye'nin bu yeni sürece çok yönlü önemli katkılar sağlaması mümkündür. Ortadoğu'nun parlak geleceği hedefi doğrultusunda çalışmak hem çıkarımızadır hem de büyük bir bölge devleti olarak sorumluluğumuzdur. Bu sorumluluk kısa vadeli ekonomik ve siyasi çıkarlarla sınırlı değildir. Bu insani, tarihsel ve manevi boyutları da bulunan bir misyondur.'' Önümüzdeki yıl Türkiye'nin birçok önemli uluslararası toplantıya ev sahipliği yapacağını bildiren Gül, bunlardan birinin İslam Ülkeleri Dışişleri Bakanları toplantısı olduğunu, NATO ile ilgili önemli bir toplantının da söz konusu olduğunu kaydetti. 
     
     TÜRKİYE, ORTADOĞU'DA DEĞERLİ ROLLER ÜSTLENDİ 

     Abdullah Gül konuşmasında, Türkiye'nin geçen dönemde Ortadoğu barış sürecinde ve bilhassa bu sürecin çok taraflı boyutunda değerli roller üstlendiğini dile getirdi. 
     Ayrıca Turgut Özal'ın Barış Suyu projesi gibi değerli işbirliği projelerinin geliştirildiğine işaret eden Gül, sözlerine şöyle devam etti 
     ''Yeni dönemdeki süreçlerde de rolümüzü ve katkılarımızı daha da arttırarak devam ettirmek kararlılığındayız. Bu Barış Suyu projesi uzun yıllar ihmal edilmiş ve unutulmuştur. Ama bu proje tekrar canlanmak üzeredir. Bölge ülkeleri başta Suudi Arabistan olmak üzere çok büyük ilgi göstermeye başlamışlardır. Biz bu konuyu dile getirdiğimizde, tekrar konuşmaya açtığımızda uzun yıllardan beri görmediğimiz ilgi ve alakayı tekrar görmeye başladık. Bu açıdan önümüzdeki aylarda, yıllarda ciddi gelişmeler olabileceğine inanıyoruz.'' Bu anlamda tarihi İpek Yolu'nun mirasçılarından olan Türkiye'nin izlediği politikaların bazı hasletleri bulunduğunu anlatan Gül, şunları söyledi 
     ''Örneğin Türkiye hem Avrupa Birliği'ne aday hem İslam Konferansı'na üye tek ülkedir. NATO'ya üyelik, ABD ile ortaklık, Balkan ve Kafkas ülkeleriyle işbirliği, İslam dünyasıyla bağlar, Türkiye özelinde çelişkili değil tamamlayıcı unsurlardır. Ayrıca Türkiye Avrupa'nın tarihi dönüşümünde kilit rol oynayan bölgesel ve alt bölgesel süreçlerin içinde yer almış yegane bölge ülkesidir.'' Türkiye'nin değişik bölgelerdeki işbirliği süreçlerine taraf olmasının Türkiye'nin Ortadoğu'ya sağlayabileceği katkıların üçüncü bir boyutunun da temelini oluşturduğunu vurgulayan Abdullah Gül, Türkiye'nin Avrupa, Karadeniz, Kafkaslar, Ortadoğu ve Akdeniz'i birbirine bağlayan tek ortak unsur olmasından yararlanarak siyasi, ekonomik ve kültürel alanlarda bu bölgeler arasındaki bağlantı ve etkileşimin de merkezi olabileceğini anlattı. 
     ''Nasıl ekonomik alanda Bakü-Tiflis-Ceyhan ham petrol boru hattı, Kafkaslar ile AB pazarını birbirine bağlayacaksa, siyasi, kültürel ve diğer alanlarda da Türkiye'nin ortak forumları ve projeleri kolaylaştırması muhtemeldir'' diye konuşan Gül, buna örnek olarak geçtiğimiz yıl İstanbul'da düzenlenen AB-İKÖ Dışişleri Bakanları toplantısını gösterdi. 
     Abdullah Gül, sözlerini şöyle tamamladı 
     ''Ortadoğu'nun ülkemiz için bir risk alanından bir işbirliği ve refah kaynağına dönüştürülmesine çalışılması Türk dış politikasının ihmal edilmemesi gereken bir boyutudur. Ortadoğu'nun geleceğine yapılacak bir yatırım aynı zamanda ülkemizin de geleceğine yapılacaktır. Ortadoğu konusu üzerinde bu denli ısrarla durmam AB ve ABD ile ilişkilerimizin ağırlıklı ve önemini değiştirmemekte aksine buna bir boyut katmaktadır. Çok yönlü dış politikaların değişik boyutları arasındaki etkileşim ülkemizi ve halkımızı hak ettiği noktalara taşıyacaktır. Bu etkileşimin bölge ve dünya barışı ve refahı için de bir katkı teşkil ettiğini ve edeceğine inanıyorum. Türkiye'nin Ortadoğu vizyonu işte bu çerçeveye oturmaktadır.'' Başbakan Vekili ve Dışişleri Bakanı Abdullah Gül, daha sonra katılımcıların sorularını yanıtladı. 
     
</TEXT>
</DOC>
