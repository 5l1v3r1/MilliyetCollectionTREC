<DOC>
<DOCNO> 198253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/ekonomi/eko02.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kavi Siyasiler özelleştirme istemiyor, bürokrat sıkıntıda 
</HEADLINE>
<TEXT>

   Özelleştirmeyi siyasiler ve parlamentonun istemediğini belirten İSO Meclis Başkanı ve Telekom Yönetim Kurulu Üyesi Kavi, bu nedenle bürokratların endişeli olduğunu söyledi 
      
   İstanbul Sanayi Odası İSO Meclis Başkanı ve Türk Telekom Yönetim Kurulu Üyesi Hüsamettin Kavi, Türkiye'de özelleştirmeyi siyasiler ve parlamentonun istemediğini, bürokratların da bu konuda ciddi endişe içinde olduğunu savundu. Kavi, yaptığı açıklamada, Türkiye'deki özelleştirmeler konusunda şu ana kadar tam olarak kararlı bir tutum sergilenemediğini söyledi. Türkiye'de özelleştirmeyi siyasiler ve parlamentonun istemediği görüşünü dile getiren Kavi, şunları kaydetti 
   
   İhale iptal olmamalı 
   "Onun da ötesinde bürokratlar da bu konuda ciddi endişe içinde. Kanaatimce Türkiye'de özelleştirmeyi başarabilmek için belki bir yerde bürokratlar ve çalışanlara ilişkin yeni birtakım çıkış yolları bulmak lazım. En son Tekel'de gördük. Özelleştirmeye ilişkin ihaleyi iptal etmek bana göre doğru olmamıştır. Çünkü bir müddet sonra daha iyi bir fiyat bulabilecek misiniz Bugüne kadarki deneyimler bize ikinci, üçüncü etapta ihaleye gidildiğinde ilk fiyatın bile bulunamadığını gösteriyor." 
   
   Türk Telekom'da tarifeler inceleniyor    Kavi, Türk Telekom'a ilişkin görüşlerini açıklarken bu yıl önemli iyileşmeler kaydeden Türk Telekom'u, mevcut yasalarla istenilen seviyede özel sektör anlayışı çerçevesinde yeni bir yapıya taşımanın mümkün olmadığını söyledi. Türk Telekom Yönetim Kurulu Üyesi Kavi, yapılan düzenlemelerin tam anlamıyla hayata geçirilebilmesi için hükümetin ilan ettiği özelleştirme takviminin zamanında uygulanması gerektiğini vurguladı. Türk Telekom'un yurtdışı görüşmelere uyguladığı ücretlerin yüksek olduğunu belirten Kavi, yurtdışı görüşme ücretlerinin düşürülmesi yönünde şu anda ciddi bir fiyat tarifesi hazırlığı yapıldığını açıkladı. Hüsamettin Kavi, "Türk Telekom Yönetim Kurulu olarak bu tarifelerin gözden geçirilmesine karar verdik ve Yönetim Kurulu'na geldiği zaman konuyu tartışacağız. Yani Telekom'un bütün fiyat tarifeleri, 2004 için peyderpey gözden geçiriliyor" dedi. 
   
   
</TEXT>
</DOC>
