<DOC>
<DOCNO> 163835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/spor/spo02.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat Akın Fener'de kaldı 
</HEADLINE>
<TEXT>

Yönetici Hakan Bilal Kutlualp ile görüşen ve özür dileyen genç futbolcuyu yönetim affetti 
     HÜSEYİN YAVUZ 

     Yıldırım'a danıştılar 
     GEÇEN sezon yaşadığı sorunlara isyan eden ve Fenerbahçe'den ayrılan Serhat Akın affını istedi, kulüpte kaldı. Yönetici Hakan Bilal Kutlualp ile görüşen gurbetçi oyuncunun babası Sedat Akın ve amcası, Serhat'ın gençlik hatası yaptığını söyleyerek, kalmak istediğini iletti. Kutlualp da sürekli Başkan Aziz Yıldırım ile görüşerek durumu aktardı. Başarılı forvet daha sonra Kutlualp ile de bir görüşme yaptı. 
     
     Tedaviye gidiyor 
     YILDIZ futbolcunun, "Ben kalmak istiyorum. Başka takımda oynamayı düşünmüyorum" dediği bildirildi. Serhat, Daum ile de bir telefon konuşması yapıp, durumunu aktardı. Alman hoca Almanya'ya giderek tedavi olmasını istedi. Bu arada Galatasaray antrenörü Müfit Erkasap'ın Serhat'ı arayarak, "Biz sözleşmesi olan bir oyuncuya talip olmayız. Bizde oynamayı istiyorsan bonservisini alıp gelirsin" dediği öğrenildi. 
     
Daum bekleniyor      BİR süredir yöneticiler İlhan Ekşioğlu ve Hakan Bilal Kutlualp ile birlikte yurt dışında transfer görüşmeleri yapan Teknik Direktör Daum, yarın İstanbul'a gelecek. Başkan Aziz Yıldırım'a çalışmalar hakkında bilgi verecek olan Alman hoca, anlaşma sağladıkları oyuncuları tek tek bildirecek ve son bir durum değerlendirmesine gidilecek. 
     YÖNETİM Kurulu, Daum'un raporuna göre kesin kararını verecek ve transferler açıklanacak. Yönetici İlhan Ekşioğlu, "Transferde herşey para değil. İlişkiler, karşılıklı güven ve Fenerbahçe'nin ağırlığı belirleyici oluyor. Çok ucuza oyuncu alabilirsiniz ama önemli olan kişilik ve takıma yararı. Biz yabancı seçiminde bunu yaptık" dedi. 
     
Sporcular anıtı      FENERBAHÇE tarihini yaratan sporcular anıtı, cumartesi günü Dereağzı Tesisleri'nde açılacak. Fenerbahçe Eski Sporcular Derneği tarafından yaptırılan anıtın açılışına Başkan Aziz Yıldırım ve yöneticilerin yanısıra, kongre üyeleriyle, eski sporcular da katılacak. 
     
Ceyhun'a son çağrı      TRANSFER Komitesi daha önce anlaşamadıkları Ceyhun veya menajerinin tekrar görüşmeye gelmesini bekliyor. Bu sene belirli ilkelerin dışına çıkmamaya karar verdiklerini belirten yöneticiler, "Ceyhun'a da bu ölçülerde teklif yapıldı. Son karar kendisinin" dediler. Bu arada Ceyhun'un bir Alman takımıyla görüştüğü, bu yüzden Fenerbahçe'ye yanıt vermediği belirtildi. 
     
     

</TEXT>
</DOC>
