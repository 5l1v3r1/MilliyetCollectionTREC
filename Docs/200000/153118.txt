<DOC>
<DOCNO> 153118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/guncel/gun03.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld, tezkereyi bir türlü unutamadı 
</HEADLINE>
<TEXT>

ABD Savunma Bakanı, Katar'da Amerikan askerlerine hitaben yaptığı konuşmada, TBMM'nin asker geçirme tezkeresini reddetmesinin kendilerinde 'hayal kırıklığı yarattığını' söyledi 
     DIŞ HABERLER SERVİSİ 

     Irak savaşındaki yardımlarından dolayı müttefiklere teşekkür etmek üzere Körfez gezisine çıkan ABD Savunma Bakanı Donald Rumsfeld, Merkez Komutanlığı'nın Katar'daki Es Seyliye kararg hında yüzlerce Amerikan askerine hitaben yaptığı konuşmada, TBMM'nin asker geçirme tezkeresini reddetmesini hayal kırıcı bulduğunu söyledi. 
     Rumsfeld, yaptığı konuşmada Irak savaşını, "askeri doktrini yıllarca etkileyecek tarihi bir başarı" olarak da niteledi. Rumsfeld, "Ordu, eşi görülmemiş bir güç, hız, dikkat gösterdi. Modern askeri tarihte, muhtemelen en hızlı ilerleyişiyle Bağdat bir aydan kısa bir sürede özgürleştirildi" dedi. Rumsfeld, askerlere hitaben "Siz tehlikeye karşı ülkenizi korudunuz ve Irak halkını özgürleştirdiniz. Bir ülkeyi özgürleştirdiniz, bunu nasıl yaptığınız, 21. yüzyılda ülkemizi savunma biçimini değiştirmeye yardımcı olacak" diye konuştu. 
     
     Berlin Duvarı gibi 
     Konuşmasında TBMM'nin asker bulundurma tezkeresini reddetmesine de değinen Rumsfeld, "Türkiye'nin kararının hayal kırıcı olduğunu" belirtti. Rumsfeld, ABD Merkez Komutanı Orgeneral Tommy Franks'in birliğin donanımını taşıyan gemilerin Türkiye kıyısından ayrılmasını sağlayarak, "bu hayal kırıklığını avantaja dönüştürdüğünü" kaydetti. 
     Rumsfeld, Irak'ta koalisyon güçlerinin kazandığı zaferi, 1989'da Berlin Duvarı'nın yıkılmasına ve 1945'te Paris'in özgürleştirilmesine de benzetti. Rumsfeld, askerlerin 'hurra' bağırışlarıyla süslediği konuşmasında, "Bu kesinlikle Berlin Duvarı, Paris'in özgürleştirilmesi arasındaki yerini alacaktır. Her birinizin bunun gerçekleşmesinde katkısı oldu" şeklinde konuştu. 
     


GÜNCEL 
















</TEXT>
</DOC>
