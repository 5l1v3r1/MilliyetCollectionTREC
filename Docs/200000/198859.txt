<DOC>
<DOCNO> 198859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sonspo20.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Harun Doğan Ben tutuklu değilim 
</HEADLINE>
<TEXT>

     Milli güreşçi Harun Doğan, herhangi bir suç dolayısıyla tutuklu olmadığını söyledi. 
     Gebze Güreş İhtisas Kulübü'nün lisanslı sporcusu olan Harun Doğan, yerel bir gazeteyi ziyareti sırasında yaptığı açıklamada, Star Gazetesi'nin bugünkü spor sayfasında çıkan iddiaların asılsız olduğunu belirterek, ''Ben tutuklu değilim. Olsam burada bulunabilir miyim. Ayrıca bugüne kadar herhangi bir suçtan dolayı da tutuklanmadım'' dedi. 
     Doğan, ''Geçmişte kimliğinizi kaybettiniz mi'' sorusunun yöneltilmesi üzerine de, ''Kaybettim, ama gazeteye ilan vermiştim. Cezaevinde aynı isimli bir tutuklu bulunabilir'' diye konuştu. 
     Harun Doğan, yayınla ilgili tüm yasal haklarının avukatı aracılığıyla aranacağını da sözlerine ekledi. 
     
</TEXT>
</DOC>
