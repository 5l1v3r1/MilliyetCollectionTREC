<DOC>
<DOCNO> 156490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/guncel/agun.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu vahşetin adresi İstanbul'da bir ev 
</HEADLINE>
<TEXT>

İstanbul'un göbeğinde bir pitbull dövüşüne tanık oldum... Dövüşçü köpeğin kırılan dişi falçatayla kesilirken, izleyiciler esrar çekiyordu 
     ASLI ÖKTENER İstanbul 

     Geçtiğimiz pazar günü "kanlı canlı" bir Pitbull dövüşüne tanık oldum. Bu tür dövüşleri güvenlik nedeniyle ancak o ekipten birini tanırsanız izleyebiliyorsunuz. Bağlantıları sağladıktan sonra saat 20.00 gibi Feriköy'de oldum. Benim dışımda hepsi erkek yaklaşık 30 kişiydik. Haber gelince, dövüşün nerede yapılacağını bilmeden otomobillerle yola koyulduk. 
     Fındıkzade'nin arka sokaklarına gelince durdurulduk. Yarım saat sonra dövüş yerinin adresi belli oldu. Aksaray Langa'daydı gideceğimiz yer. Kasap İlyas Mahallesi, Helvacı Tahsin Sokağı'nda bulunan derme çatma bir eve geldik. Cerrahpaşa Tıp Fakültesi'ne çok yakın olan, yüksek duvarlarla çevrili evin emekli bir başçavuşa ait olduğunu söylediler. 
     
     ÇATIYA ÇIKARILDIK 
     Demir kapı açıldı, çatıya çıkarıldık. 5 kişi eternetler ve lastiklerden bir dövüş sahası oluşturdu, yerlere halılar serildi. Saatler ilerledikçe kalabalık arttı, izleyicilerin sayısı 60'ı buldu. O arada dövüşçü köpeklerden Josh sahibi Yaşar'la göründü. Henüz 3 yaşında olan Josh'ı seyircilere kendini sevdirirken görünce, "Bu hayvan gayet uysal görünüyor, nasıl dövüşecek " diye düşündüm. Bu arada köpeklerin dövüşten bir kaç ay önce çene ve vücut kaslarını güçlendirmek için sıkı bir antremana sokulduklarını öğrendim. 
     
     TELEFONLAR KAPATILDI 
     Dövüşecek diğer köpek Cash de sahibi Alp'le gecikmeli olarak eve geldi. Saat 22.30'da bir adam arenada belirdi, "Bahisleri açıyoruz. Hakem Hakan ve ben, Cash'e 500 dolar yatırdık. Kumar hesabı yapılacak. Var mı oynayan " diye bağırdı. Hemen bahisler başladı. Kimi 50, kimi 100 kimi de 500 - bin dolar koydu. Sonra biz izleyicilerden 5 milyon lira toplandı. Bu para evin sahibine verilecekmiş. Köpekler, sahipleri ve hakem arenanın içine saat 22.45'te yerlerini aldı. Hakem, "Arkadaşlar maç boyunca Alp, Yaşar ve benden başka kimsenin sesi çıkmayacak. Bu arada cep telefonlarınızı kapatın" diye uyarıda bulundu. Ardından dövüşün startı verildi. 
     
     'CANI ACIMAZ ONUN' 
     Serbest bırakılan iki köpek birbirlerine hızla koşup, sertçe çarpıştı. Ardından dişleriyle birbirlerini kıyasıya hırpalamaya başladılar. Bir ara Josh'ın sivri dişleri Cash'in ensesine kilitlendi. Elim ağzımda, gözlerim sonuna kadar açık, öylece kalakaldım... Sahipleri birbiri ardına gelen komutlarla köpeklerine destek verdi. 
     "Hadi Josh, kedi o be Bitir işini", "Hadi Casho, ayağına dikkat et oğlum..." Bu arada pitbull için en yıkıcı olanı ayağından alacağı darbeymiş. Aradan 20 dakika geçti Cash'in dişi kırıldı. Hakem elindeki tahta kamayı köpeklerin ağzına sokarak onları birbirinden ayırdı. "Yok mu aranızda falçatası olan bir psikopat " diye bağırdı. Ardından gelen falçatayla diş kesilip atıldı. Bir seyirci, benim yüzümdeki dehşeti görmüş olsa gerek, "Canı acımaz onların. Dövüşmek kanlarında var" diye açıklama yaptı bana. Cash diş operasyonu geçirirken, diğer pitbull'un bedeni de tıpkı boksörlere yaptıkları gibi sulu süngerle ıslatıldı. 
     
     İÇERİDE ESRAR SATILIYOR 
     Dövüş tekrar başladı. O dakikadan sonra ortalık kan gölüne döndü. Saatler ilerledikçe köpeklerin vücutlarına aldıkları darbeler çoğaldı. Bu dehşet verici olayın bir an önce bitmesi için dua ederken, evde bir silah sesi yankılandı. Meğer alkollü bir seyirci köpekler hareketlensin diye silahıyla havaya ateş açmış. Dövüş tam 1 saat 15 dakika sürdü. İki köpeğin de neredeyse canı çıktı. Cash, son olarak Josh'ın üzerine kapaklandı. Josh'ın hareketsiz kaldığını gören sahibi, onu ıslatıp tekrar arenaya bıraktı. Ancak, Josh dövüşmek istemedi. Şampiyon ilan edilen Cash, sahibine 4 bin dolar kazandırdı. İçeride satılan alkol, esrar ve uyuşturucu haplarla beyinlerini uyuşturup, şehrin göbeğinde sahnelenen bu vahşeti bir futbol maçıymış gibi coşkuyla izleyen kalabalıktan sıyrılırken, Josh'ın öleceğini öğrendim... 
     
Buluşma noktası son anda açıklandı      Dövüşlerin yapılacağı adres son ana kadar açıklanmıyor. Biz önce Feriköy'de toplandık, sonra Fındıkzade'ye hareket ettik. Yoldayken gelen telefonla Aksaray'a yönelmemiz söylendi. Gittiğimiz ev solda , duvarlarla çevriliydi. Çatıya çıkarıldık, 1-2 saat sonra da normal bir insanın midesini alt üst edecek vahşet gösterisi başladı. 
     
Dövüşlerden önce kampa giriyorlar...      Sahipleri köpeklerini dövüşe hazırlamak için 1-2 ay önce yoğun bir antrenmana sokuyor. Köpeğin kondisyonunu artırmak için koşu bandı kullanılıyor. Köpek ilk antrenmanda iki dakika koşturuluyor, 10 dakika dinlendiriliyor, koşma hızı ve süresi zamanla artıyor. 
     
     GÜÇLENDİRİLİYOR 
     Kas gücü için de sabit bir yere bağlanan kalın bir ipin ucuna hayvan postu asılıyor. Köpek bu posta saldırdığında hem kararlılığını hem de fiziksel gücünü artırıyor. Bu antrenmanla köpeğin çene, bacak, göğüs, omuz ve sırt kaslarını çalıştırılıyor. Son olarak da köpeğe çeşitli ağırlıklar çektiriliyor. 
     
     

</TEXT>
</DOC>
