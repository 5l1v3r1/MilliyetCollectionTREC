<DOC>
<DOCNO> 175919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/soneko12.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Çiftçilerimizin önemli bir bölümü borçlarını yapılandırdı 
</HEADLINE>
<TEXT>

     Devlet Bakanı Ali Babacan, ''borçlu çiftçilerimizin önemli bir bölümü borçlarını yeniden yapılandırmışlardır'' dedi. 
     Devlet Bakanı Babacan, Hazine Müsteşarlığı'nda düzenlediği basın toplantısında, çiftçi borçlarının yeniden yapılandırılmasına ilişkin 2 aylık sonuçları değerlendirdi. 
     Bakan, geçmişte yaşanan ekonomik olumsuzluklardan en çok etkilenen sektörlerden birisinin de tarım sektörü olduğunu belirterek, ''bu dönemde tarım ürünlerinin fiyatları hızla düşmüş, çiftçilerimizin aldıkları kredilerin faizleri yükselmiş, borç yükleri artmış, krediler geri ödenememiş, çiftçilerimiz traktörünü, tarlasını, evini satmak zorunda kalmış ve hacizlerle karşı karşıya bırakılmıştır'' şeklinde konuştu. 
     Bakan Babacan, 820 bin çiftçinin bu mağduriyetini gidermek için tarımsal kredilerin yeniden yapılandırılmasına ilişkin kanunun yeniden hazırlanarak, uygulanmaya başlandığını kaydederek, bununla birlikte borçlu çiftçilerin Ziraat Bankası şubelerine, Tarım Kredi Kooperatifleri'ne başvurarak, borçlarının yeniden yapılandırılmasını istediklerini söyledi. 
     
     YENİDEN YAPILANDIRMA RAKAMLARI 

     İlk etapta 2 ay olarak belirlenen yeniden yapılandırma süresinin 11 Ağustos'ta sona erdiğini, gelen talepler üzerine yine yasa çerçevesinde bu sürenin 2 ay daha uzatıldığını belirten Bakan Babacan, şu bilgileri verdi 
     ''11 Ağustos tarihi itibarıyla Ziraat Bankası ve Tarım Kredi Kooperatifleri'nden elde ettiğimiz ilk veriler oldukça sevindirici bir tablo ortaya çıkarmaktadır. 
     Aldığımız verilere göre, Ziraat Bankası'nda bu kanun kapsamındaki çiftçi sayısı 220 bin idi. Bu 220 binden bu süre içinde 1 bini Ziraat Bankası şubelerine başvurarak borçlarını yeniden yapılandırmışlardır. Bunların bir kısmı yüzde 30 indirimle borçlarını tamamen ödemiştir, bir kısmı da yüzde 10'luk peşinat ödemesini yaparak 3 yıllık bir süreye borçlarını yayma imkanı bulmuşlardır. 220 bin çiftçinin Ziraat Bankası'ndaki toplam borç miktarı 822 trilyon lira, yeniden yapılandırılan kısmı ise 544 trilyon lira. 
     Tarım Kredi Kooperatifleri'ne gelince, toplam borçlu sayısı yaklaşık 600 bin ve bunun 518 bini müracaat edip, borcunu yeniden yapılandırdı. Tarım Kredi Kooperatiflerine olan borç toplamı, yeniden yapılandırma çerçevesinde ve yeni uygulanan TEFE'ye toptan eşya fiyatları endeksi endeksli uygulama neticesinde yaklaşık 673 trilyon liralık rakam söz konusu idi, bunun da 454 trilyon lirası yeniden yapılandırılmış oldu. 
     Buna göre, toplam borç sayısı 820 bin borçlu çiftçi vardı, bunlardan 671 bini yani yüzde 82'si iki aylık süre içinde başvurup borçlarını yeniden yapılandırdılar. Rakamsal olarak, 1 katrilyon 495 trilyon liralık toplam borç söz konusu idi, bunun da 998 trilyon lirası yeniden yapılandırılmış oldu. Bu, toplam Türk Lirası olarak da yüzde 67'si. Yani borçlu çiftçilerimizin sayı olarak yüzde 82'si, toplam borç rakamının da yüzde 67'si ilk 2 aylık süre içinde yeniden yapılandırılmış oldu.'' 
     
     ''GÜVEN VE BARIŞ ORTAMI TESİS EDİLDİ'' 

     Bakan Babacan, iktidara geldikleri günden itibaren Türkiye'yi yeniden ayağa kaldırmak, istikrarlı ve kalıcı büyümeyi sağlamak, istihdam ve üretimi artırmak için etkin bir ekonomik programı uygulamaya koyduklarını bildirdi. 
     Bu programla eş zamanlı olarak sosyal politikaları hayata geçirdiklerini ve özellikle krizlerden mağdur olmuş kesimlerin rahat bir nefes almasını sağladıklarını ifade eden Bakan Babacan, ''uygulamaya koyduğumuz reform niteliğindeki tüm bu düzenlemeler, Türkiye ekonomisine kaynak sağlamakla kalmamış, aynı zamanda güven ve barış ortamını da tesis etmiştir'' dedi. 
     Babacan, üst üste çıkarılan yasalarla vergi mükellefleri ve ihracatçıların vergi daireleriyle, işverenlerin SSK'yla, esnaf, serbest meslek sahibinin Bağ-Kur'la, çiftçilerin Ziraat Bankası ve Tarım Kredi Kooperatifleri ve borçluların da yargı ile barışma imkanı bulduğunu vurgulayarak, ''Krizlerin oluşmasında hiçbir sorumluluğu olmayan ancak, bu krizlerden doğrudan etkilenen bu kesimler, ayrıca toplum, devlet siyaset ve siyasetçi ile barışma imkanını yakalamışlardır'' diye konuştu. 
     
     SÜRE UZATIMI YOK 

     Devlet Bakanı Babacan, uygulamanın bir af olmadığını ve ekonomik krizler sonucu, kredi borçlarını, SSK ve BAĞ-KUR primlerini, elektrik borçlarını ve vergi ödemede zorluk çeken tarım kesiminin borçlarının yeniden yapılandırılması olduğunu söyledi. 
     Babacan, ''13 Ekim 2003 tarihine kadar yapılan 2 aylık süre uzatımı, Ziraat Bankası tarafından yasanın tanıdığı imkan çerçevesinde yapılabilmiştir. Söz konusu yasa gereği yeni bir süre uzatımı mümkün değildir'' dedi. 
     Bakan Babacan, bu uygulama sonucu, atıl duran bir kaynağın kamuya kazandırıldığını da ifade etti. 
     Ali Babacan, ilk iki aylık uygulama sonucu, borçlu çiftçilerin sayı olarak yüzde 82'si, toplam borç rakamının da yüzde 67'sinin yeniden yapılandırıldığını vurgulayarak, yeni hasat döneminin de dikkate alınmasıyla, bu ikinci iki aylık dönemdeki yapılandırma oranının daha yüksek olmasını beklediklerini kaydetti. 
     Babacan, şöyle devam etti ''Bazı tarım ürünlerinin hasadının önümüzdeki aylarda tamamlanacağı dikkate alındığında borçlarını henüz yapılandırmamış 149 bin çiftçi ve üreticimizin de önümüzdeki iki ay içinde başvuruda bulunacaklarını ve oranının yüzde 100'e yaklaşacağını beklemekteyiz.'' 
     
</TEXT>
</DOC>
