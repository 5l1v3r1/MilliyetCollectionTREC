<DOC>
<DOCNO> 178173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sondun01.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz Kuleler'in krater dibinde 12 bin ceset parçası saklanacak 
</HEADLINE>
<TEXT>

     ABD tarihinin en vahim terör darbesi olan, 11 Eylül 2001 günü kamikaze yolcu uçaklarıyla yerle bir edilen New York Dünya Ticaret Merkezi İkiz Gökdelenleri'nde kimlik tespiti mümkün olmayan 12 bin ceset parçası, gökdelenlerin temizlenen temelindeki anıtta saklanacak. 
     New York Adli Tıp Kurumu Sözcüsü Ellen Borakove, kemik kıymıklarından dişlere dek çeşitli ölü kalıntılarının havası alınmış özel kurutulmuş durumda mahfazalarda saklanacağını bildirdi. 
     New York Adli Tıp Kurumu, usta pilot hava korsanlarının manevrasıyla göçertilen 110 katlı İkiz Gökdelenler'de ölenlere ait ipuçlarının günün birinde ilerleyen teknikle tanımlanabileceğini hatırlattı. 
     Kaçırılan üç iç hat seferi yapan yolcu uçaklarının gömüldüğü Savunma Bakanlığı Pentagon dahil 3 bin insanın öldüğü 11 Eylül 2001 günü, İkiz Gökdelenler'de 2 bin 792 insan öldü 1518'inin kimliği belirlendi. 1274 kişi, olası DNA kalıntıları yandığından meçhul kaldı. 
     İkiz Gökdelenler'in ilki Kuzey Bina 80. kat hizasından Boeing uçağıyla vuruldu. Kuzey Bina, çelik iskelet taşıyıcı elemanlarının erimesiyle 1 saat 50 dakikada çöktü. İkinci Boeing uçağıyla vurulan ikinci gökdelen ''Güney Kule'' ya da Güney Bina, daha alt katlardan delindiğinden daha çabuk, 49 dakika sonra kumdan kale gibi göçtü. Gökdelenlerin ilki Kuzey Bina 11 Eylül sabahı yerel saatle 08 48'de TSİ 15 48 , Güney Bina 18 dakika sonra vurulmuştu. 
     
</TEXT>
</DOC>
