<DOC>
<DOCNO> 182609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/yazar/cemal.html </URL>
<DATE> 2003/09/16/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Mozart'la AKP... 
</HEADLINE>
<TEXT>

   
   SALZBURG 
   Alpleri kızıla boyayarak batıyor güneş. Şehri ikiye bölen nehrin üstündeki ışıklı köprülerle uzaktan çan sesleri... Ne kadar çok kilisesi var bu şehrin. 
   Dağların yamaçlarına yaslanmış Mozart'ın memleketi akşam vakti daha romantik. 
   Hafif rüzgarda dalgalanan lacivert bir tül perde iniyor şehrin üstüne. Kartal yuvasını andıran şatodan Salzburg'u seyre dalmak bir başka keyif... 
   Bin yıllık şatoda prensin salonu. Ne kadar loş ışıklandırılmış. İnsanın içini ısıtan bir atmosferde Mozart Oda Orkestrası çalıyor. 
   Mozart'ın, Bach'ın keman konçertoları, Dvorak'ın Slav Dansı... 
   Daha hala havada notaların uçuştuğu bir gece önceki o bambaşka dünyaya dalmışken geliyor soru... 
   Keşke başkasına sorsaydı. 
   Sabah vakti bir başka zihniyet diyarında düşlerle oynaşmak varken siyaset konuşmak... 
   Nijeryalı bir gazeteci. 
   Müslüman olduğunu söylüyor. 
   Özetle diyor ki 
   "Türkiye'nin Osmanlı'dan başlayarak modernleşmesini anlattınız. Müslüman bir ülkenin nasıl demokratikleşme yolunda mesafe aldığını, İslamla demokrasinin, modernitenin çelişmediğini 'Türk modeli'yle belirttiniz. Ama acaba son seçimleri kazanan ve tek başına iktidara gelen parti, bütün bu sürecin başarısızlığını göstermiyor mu AKP İslamcı değil mi Bütün bu uzun sürecin tersine çevrilmesi anlamını taşımıyor mu bu partinin seçim zaferi .." 
   Yanıtım üç bölümden oluşuyor 
   AKP'nin muhafazakar demokratlığı... Demokrasi oyununun kuralını benimsemiş olması... Demokratik hukuk devleti ve pazar ekonomisi yolunda önemli adımlar atarak Türkiye'nin Avrupa Birliği üyeliğini ciddiye aldığını göstermesi... 
   Bu gelişme çizgisine bakıldığında Osmanlı'yla başlayan, Cumhuriyet Devrimi'yle radikal bir sıçrama yapan, ekonomik ve siyasal liberalleşmeyle derinleşen, İslamla demokrasinin çelişmediğini gösteren 'Türk modeli'nin başarısı ortaya çıkar. 
   Böyle diyorum. 
   Model tersine gitmiyor. 
   Gelişiyor, çıta yükseliyor. 
   Yani modernleşme ve demokratikleşme çizgisinden sapma yok. Tersine gidiş söz konusu değil diye noktalıyorum yanıtımı. 
   Panelin konusu yıllardır güncel 
   Siyasal İslam, Çoğulculuk ve 'Uygarlıklar Çatışması'... 
   Konuşmamın özetine gelince 
   Kökleri Osmanlı'ya giden Türk modeli, İslamla demokrasinin bağdaşabileceğini gösteriyor. Ayrıca Türkiye'nin AB üyeliğinin, AB'nin bir Hıristiyan Kulübü olmadığını İslam dünyasına anlatacağını ve El Kaide, Taliban gibi 'Uygarlıklar Çatışması'na bel bağlamış köktendincileri düş kırıklığına uğratacağını belirtiyorum. 
   Benden bir önceki konuşmacı, Avusturya Dışişleri Bakanı Bayan Benita Waldner. Konuşmasını yaptıktan sonra panelden ayrılıyor. Oturum Başkanı Polonyalı akademisyen benim konuşmamdan sonra şöyle diyor 
   "Yazık, keşke sizin konuşmanızı dinleseydi. İlginç bir tartışma olurdu. Çünkü Avrupa'da muhafazakarların sizin gibi düşündükleri söylenemez. Türkiye'nin AB üyeliği konusunda kaygıları var." 
   Amerikalı meslektaşım, Türkiye'yi ayrı bir yere koyuyor 
   "Sizin arkanızda uzun bir modernleşme geçmişi var. Diğer İslam ülkeleri öyle değil. Sadece Türkiye'ye bakarak İslam'la demokrasinin bağdaşabileceğini söylemek güç. Tamam, Türkiye gidiyor AB'ye... Ama siz farklısınız ötekilerden..." 
   Suudi Arabistan'dan bir gazeteci ise benim konuşmamdaki siyasal İslam, radikal İslam deyimlerine takmış. "İslam İslamdır " diyor biraz sitemkar bir üslupla, "İslama böyle sıfatlar eklemek doğru değil." 
   Suudi meslektaşıma, duyarlığını anladığımı belirttikten sonra şu yanıtı veriyorum 
   "Evet ama bir de İslam adına terör ve şiddete başvuranlar var. Demokrasiyi Batılı değer sistemi olarak reddedip, demokrasiyi küfür düzeni ilan edenler, toplum ve devlete İslam elbisesi giydirenler, giydirmek isteyenler var. Bunları nasıl tarif edeceğiz İslama iliştirilen radikal, siyasal, köktendinci gibi sıfatlar bundan kaynaklanıyor." 
   Tatsız tuzsuz bir tartışma... 
   Şehre inmek, Dostum Mozart'ın peşine düşerek Mozart'ın doğduğu eve, yaşadığı eve uğramak ve Mozart heykelinin altından Nadir Nadi'ye bir selam sarkıtmak galiba daha iyi olacak. 
   Yani siyaset yerine, notalardan oluşan müzikle dopdolu bir diyarda bir günlüğüne da olsa başka hülyalara dalabilmek... 
   
      
   
</TEXT>
</DOC>
