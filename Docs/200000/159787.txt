<DOC>
<DOCNO> 159787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sontur05.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçtan yararlanıp film gibi soygun yaptılar... 
</HEADLINE>
<TEXT>

     Beşiktaş-Galatasaray maçının oynandığı saatlerde başkent sokaklarının boşalmasını fırsat bilen uyanık hırsızlar, film gibi bir soyguna imza attı. Ankara'nın göbeğindeki sanat galerisinin önüne dev çam ağaçları getiren hırsızlar, bu çamların ardına saklanıp ünlü ressamların yapıtlarının da yer aldığı 22 tabloyu çaldı. 
     Beşiktaş-Galatasaray maçının oynandığı 25 Mayıs Pazar akşamı organize olan ''tablo çetesi'', kutlamaların başladığı saatlerde Yukarı Ayrancı Hoşdere Caddesi'ndeki Arda Sanat Galerisi'nde soygun yaptı. Galerinin önüne her biri en az 1.90 metre boyundaki çam ağaçlarını getiren hırsızlar, galeri kapısının önündeki demir bölmeyi hafifçe kaldırıp camı kesti. 
     Camdan büyük bir kıvraklıkla geçen gözü açık tablo hırsızları, dev çam ağaçlarının ardına saklanarak tereyağından kıl çeker gibi soygunu tamamladı ve tabloları kamyonete yükleyerek kutlama konvoyunun arasına değerli yapıtlarla birlikte karıştı. 
     Maç izlemek için dükkanında bulunan kuaförün galeri sahibine haber vermesiyle soygun ortaya çıkarken, polis de soruşturma başlattı. 
     
     ''FİLM GİBİ SOYGUNA KURBAN GİTTİK'' 

     Galeri yöneticisi Ender Başaran, A.A muhabirinin sorularını yanıtlarken, hırsızların 22 tabloyu çaldığını söyledi. 
     Hırsızların galerinin açılış kapanış saatlerini yakından bildiğini tahmin ettiklerini anlatan Başaran, ''Belli ki özellikle ünlü ressamların eserlerine göz koymuşlar. Galeride bulunan 200 milyon liranın üzerindeki para ve değerli dijital kameraya dokunulmamış'' dedi. 
     Hırsızın ''sanattan anlayan'' bir şahıs olduğunun çaldığı eserlerden anlaşılabileceğini anlatan Başaran, ''En çok para eden yapıtlar çalınmış. Çam ağaçlarını da bırakıp gitmişler. Pek de ümidimiz yok ama belki ağaçları almaya gelince yakalanmalarını umuyoruz'' diye konuştu. 
     Tüm galeri ve antikacıları arayarak tabloların ait olduğu ressamları ve isimleri verdiklerini kaydeden Başaran'ın çalınan tablolara ilişkin verdiği liste şöyle 
     - Şefik Bursalı ''Çanakkale Kampı'' . 
     - Şefik Bursalı ''Çubuk Barajı'' . 
     - Bedri Rahmi Eyüboğlu ''İki Yanı Ağaçlı'' . 
     - Hikmet Karabulut ''Yeşil Fonlu Natürmort'' . 
     - Zeki Faik İzer ''İstanbul 1948'' . 
     - Zeki Faik İzer ''Soyut'' . 
     - Mahir Güven ''Kız Çocuğu'' . 
     - Mahir Güven ''Oturan Kadın'' . 
     - Galip Nahit Noyan ''Natürmort'' . 
     - Galip Nahit Noyan ''Natürmort'' . 
     - Lütfü Günay ''Gökçeada'' . 
     - Lütfü Günay ''Mavili Peyzaj'' . 
     - Habip Aydoğdu ''Soyut Siyahlı'' . 
     - Habip Aydoğdu ''Soyut Siyahlı 2'' . 
     - Celalettin Tandoğdu ''İkili Figür'' . 
     - Celalettin Tandoğdu ''Mavili Figürler'' . 
     - Hanefi Yeter ''Meyveler'' . 
     - Halil Coşkun ''Güvercin'' . 
     - Halil Coşkun ''Güvercin 2'' . 
     - Tuncay Betil ''Çocuk'' . 
     - Fevzi Karakoç ''Kırmızı Fonda At'' . 
     - Fevzi Karakoç ''Kompozisyon'' . 
     Gözde Sanat Galerisi'nde 14 Mart 2003 tarihinde meydana gelen soygunda da, aralarında Hayati Misman, Celal Binzet, Hanefi Yeter gibi ünlü ressamların eserlerinin de bulunduğu 11 tablo çalınmıştı. 

     
</TEXT>
</DOC>
