<DOC>
<DOCNO> 179730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun02.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İmajla en çok uğraşan kadınlar, Brezilyalılar.. 
</HEADLINE>
<TEXT>

     Avon kozmetik firması tarafından yapılan bilimsel bir araştırma, dış görünüşe en çok önem veren kadınların Brezilyalılar olduğunu ortaya çıkardı. 
     Araştırmaya göre Brezilyalı kadınların yaklaşık yarısı, görünümlerini muhafaza edebilmek için estetik ameliyat olmaya hazırlar. 
     Brezilyalıların yüzde 86'sı,''dış görünümlerinin bozulmaması için çok ciddi çaba harcadıklarını'' söylerken, dünya çapında bu oranın yüzde 67'yi geçmediği belirtiliyor. 
     Brezilyalı kadınların yüzde 90'ı güzellik ürünlerini ''lüks olmaktan çok ihtiyaç maddesi'' olarak nitelerken, dünya kadınları içinde aynı görüşe sahip olanların oranı yüzde 77 dolayında bulunuyor. 
     
     HER ŞEY İŞ BULMAK İÇİN 

     24 ülkeden 21 bin kadını kapsayan Avon'un araştırması, Brezilyalı kadınların güzelliklerine iyi bir iş bulabilmek ümidiyle bu derece önem verdiklerini de ortaya koydu. Brezilyalı kadınların henüz pek çok iş sahasında erkeklerden daha az sayıda temsil edildikleri belirtiliyor. 
     Avon'un Brezilya'daki şirketinde planlama ve satış müdiresi olarak çalışan Marcia Gonsales, ''erkeklerin egemen olduğu iş dünyasında kendinize yer edinebilmek için güzel görünmek zorundasınız'' diye konuştu. 
     Estetik cerrahinin de 175 milyon nüfuslu Brezilya'da, diğer tüm ülkelerden çok daha fazla yaygın olduğu kaydedildi. 
     Brezilyalı erkeklerin de, ''kadınlar seksi ve şehvetli olmalı'' fikrine tüm dünya erkeklerinden daha fazla saplantılı oldukları belirtiliyor. 
     Kadınların güzellik merakının, Brezilya'da insanların iklim koşulları nedeniyle çok fazla giyinmemelerinden kaynaklandığı da ortaya atılan görüşler arasında. 

     
</TEXT>
</DOC>
