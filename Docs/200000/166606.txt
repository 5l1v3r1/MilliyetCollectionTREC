<DOC>
<DOCNO> 166606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/soneko06.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceylan Grubu Borçlarımızı ödüyoruz 
</HEADLINE>
<TEXT>

     Ceylan Grubu, borçlarının ödenmesine ilişkin anlaşmanın 30 Nisan 2003 tarihi itibariyle resmen yürürlüğe girdiğini belirterek, ''Anlaşma ile Ceylan Grubu şirketleri ve Ceylan ailesi bireyleri, 158.8 milyon dolarlık Bank Kapital borcunun yaklaşık yüzde 50'sini, diğer banka ve finans kurumlarına olan borcunun ise yaklaşık yüzde 40'ını, varlıklarının devri suretiyle defaten ödemektedir'' dedi. 
     Ceylan Grubu adına İcra Kurulu Başkanı Mahmut Ceylan imzasıyla gazetelere verilen ilanda, Ceylan Grubu'nun 40 yıldır yurtiçinde ve dışında 8 binin üzerinde çalışanı ile 2.3 milyar dolar tutarındaki projeleri başarıyla bitirerek teslim ettiği ve inşaat sektöründe önemli bir yeri bulunduğu kaydedildi. 
     Grubun halen yurtiçinde ve dışında taahhüdünde bulunan büyük projeleri başarı ile yürüttüğü belirtilen açıklamada, Ceylan Grubu'nun 4 bin yatak kapasiteli, 5 yıldızlı 3 otel ve 2 tatil köyü yatırımını tamamlayarak turizm sektörünün hizmetine sunduğu ve bu tesislerin halen grup tarafından işletildiği bildirildi. 
     Açıklamada, 2000 yılında dünyada ve Türkiye'de yaşanan büyük ekonomik krizin Ceylan Grubu'na da yansıması sonucu, grup şirketleri içinde yer alan Bank Kapital'in BDDK tarafından, TMSF'ye devredilmesi ile aile, çalışan ve grubu yakından tanıyan herkesi üzen bir süreç içine girildiği kaydedildi. 
     27 Ekim 2000 tarihinde başlayan bu süreçte Ceylan ailesinin, yetkililerle derhal görüşmelere başladığı, 3 ay gibi çok kısa bir süre sonunda borcunun ödenmesi konusunda mutabık kalınan anlaşmayı imzaladığı vurgulanan açıklamada, şöyle denildi 
     ''İmzalanan bu anlaşmanın yürürlüğe girmesi, grubumuzun dışındaki sebeplerle mümkün olamamış, yetkililerce anlaşmaya alacaklı diğer bankaların da katılması esası benimsenmiştir. Bu çerçevede Eylül 2001 tarihinde TMSF ve alacaklı bankalarla yapılan ikinci anlaşma ise kamu bankalarının mevzuatında yapılan değişiklik sebebiyle yürürlüğe girememiştir. 
     Nihayet, Ceylan Grubu'nun 2.5 senedir, tüm varlığını ortaya koyarak, yürürlüğe girmesi için çalıştığı borçlarının ödenmesine ilişkin anlaşma, Ceylan Grubu'na kredi veren bütün banka ve finans kuruluşlarınca oybirliği ile imzalanarak 30 Nisan 2003 tarihi itibariyle resmen yürürlüğe girmiş bulunmaktadır. Anlaşma ile, Ceylan Grubu şirketleri ve Ceylan ailesi bireyleri, 158.8 milyon dolarlık Bank Kapital borcunun yaklaşık yüzde 50'sini, diğer banka ve finans kurumlarına olan borcunun ise yaklaşık yüzde 40'ını, varlıklarının devri suretiyle defaten ödemektedir.'' Bankaların da, Ceylan Grubu'na yurtiçinde ve yurtdışındaki taahhüt projeleri için ihtiyacı olan yeterli miktarda teminat mektubu kredisi açtığı belirtilen açıklamada, ''Böylece, Bank Kapital'in TMSF'ye devri ile ortaya çıkan süreç sona ermiş, yeniden yapılandırma çerçevesinde yerini yeni bir sürece bırakmış olmaktadır'' denildi. 
     
</TEXT>
</DOC>
