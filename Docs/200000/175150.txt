<DOC>
<DOCNO> 175150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/spor/bbas.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstikrar şart 
</HEADLINE>
<TEXT>

   Başarı düzeyini sürekliliğe kavuşturmak için çalıştıklarını belirten A Milli Basketbol Takımı Coachu Aydın Örs, "Mücadelemizin meyvesini Efes World Cup'ta alacağız" dedi 
      
   Örs'ün sıkıntısı 
   A Milli Basketbol Takımı'nın başarılı Coachu Aydın Örs, Ay - Yıldızlı ekibin "istikrarsızlık" sorununun devam ettiğini, Avrupa Şampiyonası başlayana kadar bu sorunu çözmek zorunda olduklarını söyledi. Örs, Indianapolis'teki Dünya Şampiyonası'na bakıldığında Milli Takım'ın eksik olduğu bazı konularda aşama kaydettiğini, ancak h l arzulanan düzeye gelemediğini belirtti, "En büyük sorunumuz istikrarsızlık. Bunu da en kısa sürede ortadan kaldırmaya çalışıyoruz" dedi. 
   
   Almanya'da yükleme 
   ÖRS, İtalya'daki hazırlık turnuvası ve kamp sürecinde oyuncuların takım oyunu hedefine doğru önemli yol katettiğini, ancak savunmada sıkıntıları bulunduğunu söyledi. Milli Takım çalıştırıcısı şöyle devam etti "Almanya kampında takıma yükleme yapacağız. Almanya ile oynayacağımız maçlarda daha iyi randıman bekliyorum. Ancak ne kadar aşama yaptığımızı göreceğimiz esas turnuva Efes World Cup olacak. Artık savunma olgusu ön planda. Hücum kapasitemizi de yükseltmemiz gerekiyor." 
   
   Alper kadrodan çıkarıldı    Basketbol Milli Takımımız ikinci etap çalışmalarına dün yaptığı çift idmanla başlarken dizindeki sakatlığının bir ay daha süreceği açıklanan Alper Yılmaz, aday kadrodan çıkarıldı. Çalışmalarına 15 oyuncuyla devam edecek olan Ay - Yıldızlı ekibimiz bugün Almanya'nın Nürnberg kentine gidecek. Millilerimiz cuma ve cumartesi günü Almanya ile karşılaşacak. 
   
   Efes'ten mini Dünya Kupası    İSTANBUL'DA 20 - 24 Ağustos tarihleri arasında düzenlenecek olan Efes Pilsen World Cup 2'nin tanıtım toplantısı Polat Renaissance Otel'de yapıldı. Basketbol Federasyonu Başkanı Turgay Demirel, "Türk basketbolseverlerin beş gün boyunca hem 12 Dev Adam'ı izlemek, hem de Avrupa Şampiyonası'ndaki rakiplerimizi yakından tanımak için Abdi İpekçi Spor Salonu'nu dolduracağına inanıyorum" diye konuştu. Turnuvada A Grubu'nda Türkiye, Rusya, Letonya, B Grubu'nda ise Sırbistan - Karadağ, İtalya ve Yeni Zelanda mücadele verecek. 
   
   Rakiplerimiz güç deniyor    12 Dev Adam'ın Avrupa Şampiyonası finallerindeki rakipleri, katıldıkları özel turnuvalarda boy gösteriyor. Nahariya Turnuvası'nda, Milli Takımımız'ın rakiplerinden Ukrayna, ev sahibi İsrail'e 70 - 61 mağlup oldu. Alexandria Eurobank Turnuvası'nı kazanan yine Ay - Yıldızlılar'ın grubunda yer alan Yunanistan, Dünya ve Avrupa Şampiyonu Sırbistan Karadağ'ı 81 - 61 yenmeyi başardı. Diğer rakibimiz Hırvatistan ise Fransa'ya 93 - 63 kaybetti 
   
   Yeni elçi Rentzias    UĞRAŞ ÖZYURT 

   ÜLKERSPOR'UN yeni Yunanlı pivotu Efthimios Rentzias, dün Etiler'deki Cafe Crown'da gerçekleştirilen törenle, kendisini iki yılı opsiyonlu, üç yıllığına Ülkerspor'a bağlayan imzayı attı. 2.12 boyunda ve 27 yaşındaki dev pivot, "İbrahim'in Yunanistan'da üstlendiği görevi artık ben yerine getireceğim. Yunanistan ile Türkiye arasında barış elçisi bundan böyle ben olacağım" diye konuştu. 
   
   
</TEXT>
</DOC>
