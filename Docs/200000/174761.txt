<DOC>
<DOCNO> 174761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/siyaset/siy10.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İhtiyacı olmayana da kredi 
</HEADLINE>
<TEXT>

   Öğrenim kredisi alan 14 öğrencinin babasının milletvekili, 15'inin Anayasa, Yargıtay, Danıştay üyesi, 53'ünün müsteşar, büyükelçi, ataşe, vali, kaymakam, genel müdür olduğu belirlendi 
      
   
   Yükseköğrenim Kredi ve Yurtlar Kurumu YURTKUR , geçen yıl 14 milletvekilinin çocuğuna öğrenim kredisi verdi. YURTKUR, 2002 - 2003 eğitim - öğretim yılında öğrenim ve harç kredisine hak kazanan öğrencilerin sosyokültürel profilini belirledi. Buna göre, geçen yıl öğrenim kredisi için 353 bin 651 öğrenci başvurdu, başvuranların 145 bin 464'üne kredi verilebildi. 
   Öğrenim kredisi kazanan öğrencilerin babalarından meslek gruplarına göre en geniş kesimi yüzde 31.4 emekli, dul, yetim, gazi, ihtiyarlık maaşı alanlar oluşturdu. Bunu yüzde 9.9'la devlet memurları, yüzde 6.5'le çiftçiler, yüzde 6.2 ile işçiler izledi. 
   14 öğrencinin babasının milletvekili, 15'inin Anayasa, Yargıtay, Danıştay denetleme kurulu üyesi, 257'sinin öğretim üyesi, 53'ünün müsteşar, büyükelçi, ataşe, vali, kaymakam, genel müdür, 31'inin seçimle işbaşına gelen mahalli idare yöneticileri olduğu belirlendi. 
   2001 - 2002 eğitim - öğretim yılında da 29 milletvekili çocuğu öğrenim kredisine başvurmuş fakat almaya hak kazanamamıştı. 
   Öğrenim kredisi, öğrencilerin başarı durumu, ailenin geliri ve sosyal durumu ile kalkınmada öncelikli illerde oturup oturmadığı esas alınarak, veriliyor. Üniversitelerin lisans ve önlisans programlarında okuyan öğrencilere halen aylık 65 milyon lira öğrenim kredisi veriliyor. 
   
   Harç kredisine de başvurdular 
   Harç kredisine başvuran ve kazanan öğrencilerin sosyoekonomik düzeyine bakıldığındaysa, yine en büyük bölümü yüzde 27 ile babaları emekli, dul, yetim, gazi ve ihtiyarlık maaşı alanların oluşturduğu görüldü. 
   Bu arada harç kredisine 46 milletvekili çocuğu başvurdu ve 8'i almaya hak kazandı. Anayasa, Yargıtay, Danıştay denetleme kurulu üyelerinin çocuklarından 29'una, öğretim üyelerinin çocuklarından 414'üne, müsteşar, büyükelçi, ataşe, vali, kaymakam, genel müdür çocuklarından 95'ine ve seçimle işbaşına gelen mahalli idare yöneticilerinin çocuklarından da 68'ine harç kredisi verildi. 
   
   
</TEXT>
</DOC>
