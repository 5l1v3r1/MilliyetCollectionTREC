<DOC>
<DOCNO> 179344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sonspo03.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor altın buldu... 
</HEADLINE>
<TEXT>

     Sahasında konuk ettiği Konyaspor'u 3-1'lik net bir skorla yenerek galibiyetle tanışan Gaziantepspor'da, mutluluk rüzgarları esiyor. 
     Bursaspor, Galatasaray ve Gençlerbirliği maçlarında galibiyete ulaşamayan kırmızı-siyahlı ekibin, Konyaspor maçında, eksik olmasına karşın iyi mücadele edip galibiyete ulaşması, yönetim, teknik heyet ve taraftarları umutlandırdı. 
     Teknik direktör Nurullah Sağlam, mutlak galibiyet için hazırlandıkları Konyaspor maçında, çok iyi mücadele ederek 3 gol atıp 3 puan almalarının mutluluk verici olduğunu söyledi. 
     Gaziantepspor'un güçlü bir takım olduğunu ve her maça güzel futbol ve mutlak galibiyet parolasıyla hazırlandığını ifade eden Sağlam, ''Lige kötü başladığımız söylenemez. Bursaspor, Galatasaray ve Gençlerbirliği maçlarında galip gelememiş olmamıza karşın iyi futbol oynadığımızı düşünüyorum. Ancak bu maçlarda oynadığımız güzel futbolun sonucunu almayı başaramadık. Konyaspor maçında ise maçın başlarında bir futbolcumuzun kırmızı kartla oyun dışı kalmasına rağmen maçtan kopmayıp, 90 dakika iyi mücadele ederek, mutlu sona ulaşmayı başardık, çok mutluyuz'' diye konuştu. 
     Konyaspor karşılaşmasının kendisi için hayati öneme sahip olan bir maç olduğunu anlatan Sağlam, şöyle devam etti 
     ''Bu maç, hem benim hem de futbolcularım açısından çok büyük önem taşıyordu. İlk 2 maçta oynadığımız güzel futbolun sonucunu da alamamanın stresiyle sahaya biraz gergin çıktık. Maçın başında, hatalı ve çok ağır bir karar olarak nitelediğim kırmızı kart geldi ve eksik kaldık. Ancak bu kart oyuncularımı yıldırmadı. Futbolcu arkadaşlarım, güçlerinin de çok üzerinde oynayıp, yeteneklerini sergileyerek, azimli ve kararlı bir mücadele örneği sergiledi. Sonuçta, birlik ve beraberlik ruhunu sahaya yansıtıp, mutlu sona ulaştık. Eğer, maçın başlarında eksik kalmasaydık, skor daha farklı olabilirdi.'' 
     
     ''JOHNSON, FORMAYI HAKETMEMİŞTİ'' 
     Sağlam, Konyaspor maçı öncesinde Johnson'un hazır olmadığını hatırlatarak, şöyle konuştu 
     ''Johnson, hazır olmadığı ve formayı haketmediği halde kendisine Konyaspor maçında görev verdik. Johnson, bu önemli maçta çok iyi mücadele ederek, kendisine olan güvenimizde ne kadar haklı olduğumuzu ortaya koydu. Önümüzdeki maçlarda, bu önemli futbolcumuzdan daha fazla yararlanacağız. Bu arada, 2 gole imza atan golcü futbolcumuz Hasan Özer de hayatının maçını oynadı. Başarıya giden yolda büyük emek verdi. Kısacası, maçın başından sonuna kadar, tüm futbolcularım ellerinden gelenin en iyisini yapmaya çalışıp, başarılı oldular.'' Konyaspor galibiyetiyle kötü gidişe ''dur'' dediklerini kaydeden Sağlam, şunları kaydetti 
     ''Konyaspor galibiyetiyle yeni bir döneme gireceğiz. Artık tırmanışa geçmek istiyoruz. Genç ve yetenekli futbolculara sahibiz. Biraz zamana ihtiyacımız var. İyi mücadele eden, çok koşan, takım ruhuyla hareket eden, inanmış ve başarıya koşan bir takım olmak istiyoruz. Gaziantepspor, her maçına güzel futbol ve mutlak galibiyet parolasıyla hazırlanan ve cesur futbol oynayan bir takım. İlerleyen haftalarda daha başarılı sonuçlara imza atmak ve bu arada UEFA Kupası'nda başarılı olmak istiyoruz.'' Sağlam, Konyaspor maçında İbrahim Toraman'ın kırmızı kart görmesinin bir talihsizlik olduğunu ve bu futbolcunun eksikliğini hissedeceklerini de sözlerine ekledi. 
     
</TEXT>
</DOC>
