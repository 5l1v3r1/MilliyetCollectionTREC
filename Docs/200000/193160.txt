<DOC>
<DOCNO> 193160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/siyaset/siy01.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tehdit gelirse müdahale olur' 
</HEADLINE>
<TEXT>

   CHP'liler tarafından Irak'a asker gönderme konusunda yanlış bilgi vermekle suçlanan Gül, "Tehdit yoksa niye işgal yanlısı olalım" dedi 
      ANKARA Milliyet 

   
   Dışişleri Bakanı Abdullah Gül, Kuzey Irak'tan bir tehdit gelmesi durumunda hükümetin müdahale etmekten kaçınmayacağını söyledi. 
   TBMM Plan ve Bütçe Komisyonu'nda Dışişleri Bakanlığı bütçesi üzerinde yapılan görüşmelere katılan Gül, CHP'nin 8.5 milyar dolarlık kredi anlaşması, Irak'a asker gönderme konularındaki eleştirilerini yanıtladı. 
   TBMM'den Irak'a asker göndermek için yetki aldıklarını belirten Gül, " Barışa hizmet eden, Türkiye'nin vizyonuna uygun şartlar oluştuğunda asker göndeririz" dedi. ABD Kongresi'nin onayladığı 8.5 milyar dolarlık kredi için de, "Kullanma kararı aldığımız takdirde, kendi bildiğimiz yönde hareket ederiz" diye konuşan Gül, Kuzey Irak'tan ya da Irak'tan tehdit gelirse, gerektiğinde her türlü müdahaleyi yapmaktan kaçınmayacaklarını da belirterek "Tehdit yoksa niye işgal yanlısı olalım ki " dedi. 
   CHP Genel Başkan Yardımcısı Onur Öymen de geçen hafta yapılan Sosyalist Enternasyonel toplantısında Irak Geçici Konseyi'nin başkanı Celal Talabani'nin Türkiye'yi istemediklerini CHP heyetine söylediğini belirtirken, CHP'li Osman Kaptan da tezkerenin iptal edilmesini istedi. 
   Görüşmelerde CHP'nin, 7 Ekim'de tezkerenin görüşüldüğü gizli oturumda, "Irak Yönetim Konseyi'nin Türk askerine karşı karar aldığı" yönünde haberlerini yalanlayarak oylamanın kaderini değiştirdiği eleştirileri üzerine de Gül, "Ben hayatımda inanmadığım hiçbir şeyi söylemem. Hele Meclis'i hiç yanıltmadım" dedi. 
   
   
   
</TEXT>
</DOC>
