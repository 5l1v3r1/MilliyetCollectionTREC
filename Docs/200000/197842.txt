<DOC>
<DOCNO> 197842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sontur17.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Çiçek 21. yüzyıl Türk milletinin asrı olacaktır 
</HEADLINE>
<TEXT>

     Adalet Bakanı Cemil Çiçek, ''Bugün dünyanın gündeminde Türkiye vardır. Türkiye, büyük olduğu için gündemdedir. Bir takım sıkıntılar da bundan kaynaklanıyor'' dedi. 
     Bakan Çiçek, Afyon'da katıldığı bayramlaşma töreninde, Türkiye Cumhuriyeti'nin, imparatorluğun enkazından çıkan büyük bir devlet olduğuna dikkati çekti. Türkiye'nin bugün içinde bulunduğu zorlukların üstesinden, devlet ve milletin el birliği ile geleceğini vurgulayan Bakan Çiçek, ''Hayat devam ediyor, biz millet olarak tarihi yolculuğumuza da devam ediyor ve edeceğiz. Bu noktada milletçe hepimiz kararlıyız. En ufak bir tereddüde gerek yok'' diye konuştu. 
     Bugün dünyanın gündeminde Türkiye'nin olduğunu, bunun da Türkiye'nin büyüklüğünden kaynaklandığını belirten Çiçek, Türkiye coğrafyasının dünyadaki 17-18 hassas bölgenin merkezinde bulunduğunu ifade etti. Çiçek, konuşmasını şöyle sürdürdü 
     ''Hassas noktaların 12-13'ü bizim çevremizde bulunuyor. Petrol burada, enerji kaynakları burada, başkalarının ne kadar göz diktiği önemli yeraltı ve yerüstü zenginlikler var ise hepsi çevremizdeki coğrafyadadır. Bütün bunların içerisinde de Türkiye çok önemli bir yer işgal ediyor. İstenir ki Türkiye büyük olmasın, istenir ki Türkiye'nin kalkınması geçmişte olduğu gibi bir kısım terör olaylarıyla engellensin. Buna çanak tutan içimizden insanlar da çıkıyor. Ama ne olursa olsun Türkiye kendi yolculuğunu sürdürecek, kısa sürede dünyadaki ilk 10 devletin içine girecektir. Türkiye, bir hesaplamaya göre 16. büyük devlettir, bir hesaplamaya göre de 19. büyük devlettir. Dolayısıyla biraz daha gayret edersek, bu bayram havasını sadece bayramlarda değil 365 güne yayarak sürdürebilirsek, çok şükür de sürdürüyoruz bu mümkün olacaktır.'' Bakan Çiçek, ''21. Yüzyıl Türk Milletinin asrı olacaktır'' diyerek, bundan hiç kimsenin en ufak bir şüphesi olmaması gerektiğini kaydetti. 
     
</TEXT>
</DOC>
