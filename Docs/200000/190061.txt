<DOC>
<DOCNO> 190061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/yasam/yas05.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Lisede dehşet 2 ölü 
</HEADLINE>
<TEXT>

   İskenderun Endüstri Meslek Lisesi öğretmenler odasında, boğazı kesilmiş iki ceset bulundu. Dehşetin sırrı ise çözülemedi... 
      UFUK AKTUĞ Hatay DHA 
   
   Giriş kapısı kilitli olduğu için dün sabah İskenderun Endüstri Meslek Lisesi'ne giremeyen öğretmen ve öğrenciler, öğretmenler odasının penceresinden içeri baktıklarında kanlar içinde iki erkek cesedi gördü. 
   Durum hemen polise bildirilirken, okulda eğitime bir gün ara verildi. Olay yerine gelen ve açık bir pencereden içeriye giren polis, biri yerde, diğeri de öğretmenler masası üzerinde bulunan cesetlerin, okulun şoför kadrosunda çalışan ve sırayla gece bekçiliği yapan Mustafa Turan 43 ile İhsan Gökbulut'a 56 ait olduğunu belirledi. 
   Turan ile Gökbulut'un boğazlarının kesildiği, vücutlarında da çok sayıda bıçak darbesi olduğu ortaya çıktı. Ölenlerin üzerlerinden ve okuldan bir eşya ya da para çalınmadığı saptandı. Öğretmenler odasındaki masada dört çay bardağı bulan polis, iki kurbanın iki kişi ile çay içip meyve yediğini tespit etti. Bardaklardan parmak izi alan ve odadaki kanların kuru olmaması sebebiyle cinayetlerin sabaha karşı işlenme ihtimalinin yüksek olduğunu düşünen polis, Turan ve Gökbulut'un, katil zanlılarını tanıdıkları ihtimalini araştırmaya başladı. 
   
   
</TEXT>
</DOC>
