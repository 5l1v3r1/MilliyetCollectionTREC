<DOC>
<DOCNO> 196923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/dunya/dun01.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
KYB'ye kamikaze 
</HEADLINE>
<TEXT>

   Kerkük'te Talabani liderliğindeki Kürdistan Yurtseverler Birliği merkezi önünde bombalı araçla düzenlenen intihar saldırısında 5 kişi öldü, 40 kişi yaralandı 
      NAMIK DURUKAN Kerkük 

   
   Irak'ın kuzeyindeki Kerkük'te saldırılarını artıran Arap direnişçilerin hedefi, bu kez Celal Talabani liderliğindeki Kürdistan Yurtseverler Birliği'nin KYB yönetim merkezi oldu. Bomba yüklü araçla yapılan intihar saldırısında intihar eylemcisi ile birlikte 5 kişi ölürken, 40 kişi de yaralandı. 
   ABD'nin Kerkük sorumlusu Albay Mayville'in oturduğu valilik binasının arka sokağındaki KYB yönetim merkezine dün saat 09.30 sıralarında araçla intihar saldırısı gerçekleştirildi. 
   Yaklaşık 100 kilo olduğu sanılan TNT ile yüklü pikapla, eski Milli Eğitim Müdürlüğü Caddesi üzerinde bulunan KYB binası önündeki kavşakta duran intihar eylemcisi, araçtaki bombayı patlattı. Patlama sonucu KYB binasının yan duvarları ile binanın bir bölümü hasar gördü. Saldırıda intihar eylemcisi dahil 5 kişi öldü, aralarında KYB'li peşmergelerin de bulunduğu 40 kişi yaralandı. 
   Patlamadan sonra çevrede arama ve operasyonlara başlayan peşmergeler, eyleme katıldığı belirtilen ve Saddam fedaisi olduğu söylenen Arap uyruklu bir kişiyi yakaladı. KYB merkezine götürülen zanlı, peşmergeler tarafından silah dipçikleriyle feci şekilde dövüldü. 
   
   Ramadi'de 7 ölü 
   Bu arada Bağdat'ın 100 km. batısındaki Ramadi kasabası belediye binasına patlayıcı yüklü bir aracın çarpması sonucu 7 kişinin öldüğü bildirildi. Görgü tanıkları, patlamanın önceki gece TSİ 21.00'de meydana geldiğini belirtti. 
   
   
   
   
   
</TEXT>
</DOC>
