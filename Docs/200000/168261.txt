<DOC>
<DOCNO> 168261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sondun23.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney, Ermeni tasarısı geçmesin diye devrede.. 
</HEADLINE>
<TEXT>

     AK Parti İstanbul Milletvekili Egemen Bağış, ABD Senatosu'ndaki sözde Ermeni soykırımı tasarısına karşı, ABD Başkan Yardımcısı Dick Cheney'nin devreye girdiğini ve senatörlerle telefon diplomasisi yürüttüğünü söyledi. 
     AK Parti Adana Milletvekili Ömer Çelik ve CHP İstanbul Milletvekili Zeynep Damla Gürel ile birlikte, NATO Parlamenterler Asamblesi çerçevesinde düzenlenen bir toplantıya katılmak üzere Washington'da bulunan Egemen Bağış, Başbakan Recep Tayyip Erdoğan'ın talimatı üzerine, sözde Ermeni soykırımı tasarısı ve Irak'ta 11 Türk askerinin gözaltına alınması konusunda da temaslarda bulunduklarını bildirdi. 
     Bağış, Türkiye-ABD Dostluk Grubu başkanı sıfatıyla Demokrat Parti Florida Milletvekili Robert Wexler ve diğer kongre üyeleriyle biraraya geldiklerini, ABD Dışişleri Bakan Yardımcısı Marc Grossman, Beyaz Saray ve ABD Savunma Bakanlığı Pentagon'dan yetkililer ve düşünce kuruluşlarıyla görüşmelerde bulunduklarını söyledi. 
     Senato'da bugün veya yarın gündeme alınması beklenen sözde Ermeni soykırımı tasarına karşı, ABD Başkan Yardımcısı Cheney'nin devreye girdiğini belirten Bağış, ABD Başkanı George Bush'un da bu tasarıyı desteklemediğini kaydetti. 
     Bağış, Başbakan Erdoğan'ın, 11 Türk askerinin gözaltına alınmasıyla ilgili Cheney ile yaptığı telefon görüşmelerinde, sözde Ermeni soykırımı tasarısı konusunun da gündeme geldiğini belirtti. 
     Bağış, ABD Başkanı George Bush'un Afrika ziyaretinde bulunduğu bir sırada Cheney'nin, senatörlerle telefon diplomasisi yürüttüğünü söyledi. 
     AK Parti Milletvekili Bağış, bugün Demokrat Parti Delaware Senatörü Joe Biden ve Cumhuriyetçi Parti Oregon Senatörü Gordon Smith ile öğle yemeğinde biraraya geleceklerini de kaydetti. 
     Kongredeki temaslarında hem iktidar, hem de muhalefetteki partilerle görüştüklerini, 11 Türk askerinin gözaltına alınması, sözde Ermeni soykırımı tasarısı konularında karşılıklı bilgi alışverişinde bulunulduğunu ve çözüm yollarının tartışıldığını belirten Bağış, Kıbrıs konusunda da bilgi verdiklerini ifade etti. 
     
</TEXT>
</DOC>
