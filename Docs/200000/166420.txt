<DOC>
<DOCNO> 166420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo16.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Gökdeniz ile masaya oturacak... 
</HEADLINE>
<TEXT>

     Trabzonspor ile 4 yıllık sözleşmesi bulunan ancak ilk 2 yılı dolduktan sonra sözleşmesindeki madde gereği bordo- mavili kulüple masaya oturacak olan Gökdeniz'in transferi bu hafta netlik kazanacak. 
     Kulüp başkanı Özkan Sümer, milli takım kampında iyi bir performans gösteren futbolcunun bu akşam Trabzon'a geleceğini söyledi. 
     Sümer, milli maçlar sonrası Gökdeniz ile haberleştiklerini ve bu futbolcuyla hafta içinde görüşme yapacaklarını belirterek, ''Gökdeniz ile bu görüşmenin hangi gün olacağını planlamış değiliz. Ancak bu hafta bu konu sonuçlanmış olacak'' dedi. 
     Gökdeniz'in Trabzonspor'dan hakettiği transfer ücretini alacağını da ifade eden Sümer, ''Gökdeniz'e tavan fiyatı vereceğiz. Bu oyuncuyla anlaşma bakımından bir sorun olacağını sanmıyoruz'' diye konuştu. 
     Bordo-mavili takımın Gerede kampını dün akşam ziyaret eden Gökdeniz'in, büyük olasılıkla Avusturya kampına dahil olacağı kaydedildi. 
     
</TEXT>
</DOC>
