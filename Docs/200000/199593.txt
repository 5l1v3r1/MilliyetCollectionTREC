<DOC>
<DOCNO> 199593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur09.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Evine 1 ayda 4 kez hırsız girdi... 
</HEADLINE>
<TEXT>

     Batman'da 1 ayda 4 kez evlerine hırsız giren Çalış ailesi, evi satmayı düşünüyor. 
     Fatih Mahallesi 3312. Sokak Eser Kooperatifi 2. katta oturan Çalış ailesinin evi hırsızların hedefi haline geldi. Ev sahibi İsmet Çalış, AA muhabirine, bir ay içerisinde evlerine 4 kez hırsız girdiğini, bu nedenle huzursuz günler yaşadıklarını söyledi. 
     Aile bireylerinin evde çıkan en ufak bir seste dahi ''Hırsız var'' diye çığlık attığını, bir ay içinde, 2 kez eşyalarının çalındığını ve 2 kez de tuttukları nöbet sayesinde soyulmaktan kurtulduklarını anlatan Çalış, hırsızların yaklaşık 4 metre yükseklikte bulunan evlerinin balkonuna rahat bir şekilde girdiğini kaydetti. 
     Eve sürekli hırsız girmesi nedeniyle geceleri nöbet tuttuklarını ifade eden Çalış, ''Ailece depresyona girdik. Bu olaylar bizi derinden etkiledi. Artık en ufak seste dahi hırsız korkusuna kapılıyoruz. Evi satmayı düşünüyoruz'' dedi. 
     
</TEXT>
</DOC>
