<DOC>
<DOCNO> 184106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/soneko18.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine döviz cinsinden iki tahvil ihalesi düzenledi... 
</HEADLINE>
<TEXT>

     Hazine Müsteşarlığı, bugün 2 yıl vadeli, euro ve ABD Doları cinsinden iki devlet tahvili ihalesi düzenledi. 
     Hazine'nin, 6 ayda bir yüzde 2.5 kupon ödemeli ABD Doları cinsinden tahvil ihalesine, toplam 1 milyar 825.4 milyon dolar teklif geldi. İhalede nominal 1 milyar 474.5 milyon dolarlık satış gerçekleşirken, net satış miktarı 1 milyar 489.2 milyon dolar oldu. 
     Dolar ihalesinde bileşik faiz yüzde 4.52, basit faiz yüzde 4.47 olarak belirlendi. 
     Euro cinsinden, 6 ayda bir yüzde 3 kupon ödemeli tahvil ihalesine ise toplam 546.5 milyon euro teklif gelirken, ihalede nominal 316.4 milyon euroluk satış gerçekleşti. 
     Net satış miktarının 322.4 milyon euro olduğu ihalede, bileşik faiz yüzde 5.07, basit faiz yüzde 5.01 olarak gerçekleşti. 
     Bu arada dolar ihalesinde piyasa yapıcı bankalara 213.2 milyon dolar, euro ihalesinde de 55.3 milyon euro kamu kuruluşlarına ve 185.7 milyon euro da piyasa yapıcı bankalara net satış yapıldı. 
     ABD Doları ve euro cinsinden iskontolu tahvil ihalesindeki senetlerin geri ödemesi, 21 Eylül 2005 tarihinde yapılacak. 
     Öte yandan, dolar ihalesinin kupon ödeme tarihleri 24 Mart 2004, 22 Eylül 2004, 23 Mart 2005 ve 21 Eylül 2005 olarak belirlendi. 
     
     SON İHALE 
     Hazine en son, 16 Eylül 2003 tarihinde iki ayrı tahvil ihalesi düzenlemişti. 
     Bu ihalelerden, 3 ayda bir değişken faiz ödemeli devlet tahvili ihalesinde, dönemsel faiz yüzde 9.31 olmuştu. 
     Toplam 1 katrilyon 415.4 trilyon lira teklifin geldiği ihalede, nominal 1 katrilyon 257.8 trilyon liralık satış gerçekleştirilmiş ve ihalede net satış tutarı 1 katrilyon 323.8 trilyon lira olarak gerçekleşmişti. 
     Günün ikinci ihalesi olan 371 gün vadeli iskontolu tahvil ihalesine ise toplam 1 katrilyon 702.3 trilyon liralık teklif gelmiş, ihalede nominal 1 katrilyon 544.9 trilyon liralık satış gerçekleşmişti. İhaledeki net satış miktarı 400.9 trilyon lira, bileşik faiz yüzde 35.14, basit faiz ise yüzde 35.25 olmuştu. 
     Ayrıca, Hazine, bu ayın en yüklü itfasını 4 katrilyon 42 trilyon lirası piyasaya olmak üzere, 4 katrilyon 140 trilyon lira ile yarın yapacak. 
     Bu tarihte Hazine'nin kamu kurumlarına yapılan satışların geri ödemeleri çerçevesinde 98 trilyon lira ödemesi bulunuyor. 
     
</TEXT>
</DOC>
