<DOC>
<DOCNO> 155823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/soneko13.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin Türkiye'ye yatırım yapacak.. 
</HEADLINE>
<TEXT>

     Çin Halk Cumhuriyeti Büyükelçiliği Ekonomi ve Ticaret Müsteşarı Liang Wentao, özelleştirme sürecine katkıda bulunmak da dahil, Çin hükümetinin Türkiye'de doğrudan yatırım yapma konusunda çalıştığını söyledi. 
     Hedef 2003 Forum İstanbul 100 Yıl Konferansları'nın, ''Türkiye'nin Geleceğine Yatırım'' konulu oturumunda konuşan Wentao, 2002 yılında Çin'in 52.7 milyar dolarlık yabancı sermaye çekerek, dünyada ABD'yi de geride bırakıp birinciliğe yükseldiğini ifade etti. 
     Bu yıl ilk çeyrekte geçen yılın ilk 3 ayına göre 2.9 milyar dolar daha fazla doğrudan yabancı sermaye çektiklerini anlatan Wentao, sermaye yoğun yatırımların sürekli arttığını, bu yatırımların özellikle endüstriyel olarak gelişmiş bölgelere gittiğini söyledi. 
     Çin'in bu yatırımlarının her 10 dolarından 1'ini kendisine zenginlik olarak aldığını, kümülatif olarak Çin'in çok fazla bir şey kazanmadığını söyleyen Wentao, Türkiye ile Çin'in birbirine benzerliğine işaret etti. 
     Çin'in yabancı sermaye çekmesinde ekonomisindeki dinamizmin önemli etken olduğuna dikkat çeken Wentao, ''Türkiye, Çin'de önemli rol oynuyor. Arçelik'in Çin'de ilgisi var'' dedi. 
     Doğrudan yabancı sermaye yatırımları konusunda Türkiye'nin aslında çok büyük bir rekabet gücüne sahip olduğunu belirten Wentao, ''Biz Çin sermayesinin Türkiye'ye gelip yatırım yapmasını düşünüyoruz. Özelleştirme sürecine katkıda bulunmak dahil, Çin Hükümeti Türkiye'de doğrudan yatırım yapma konusunda çalışıyor'' dedi. 
     Wentao, 2 ülke arasındaki ticarette 1.78 milyar dolar gibi ticari potansiyel bulunduğuna da dikkat çekerek, ''Çin ile Türkiye'nin ticari ilişkilerinde Türkiye negatif tarafta. Bu dengesizlik durumunun ortadan kaldırılması lazım. Türk ortaklarımızla ticari faaliyetlerin dengelenmesi için birlikte çalışacağız'' diye konuştu. 
     OECD Uluslararası Yatırım Küresel Forumu ve OECD Dış Ülkelerle İşbirliği Programı Başkanı Mehmet Öğütçü de, Türkiye'nin yabancı sermaye konusunda global ölçekli deneyimlerden pek faydalanmadığını belirterek, ''Bütün mesele Türkiye'nin kendi içindeki dinamikleri harekete geçirebilmesidir. Türkiye'nin çevre politikalarını, rekabet ilkelerini geliştirmesi lazım'' dedi. 
     Yabancı sermaye konusunda heves olduğunu, ancak yeterli düzeyde bulunmadığını belirten Öğütçü, bu engellerin ulusal çıkarları korumak gibi bir başlık altına toplandığını ifade etti. 
     Öğütçü, ''Türkiye'nin, ekonomik, teknolojik, kültürel konularda dünyada neler olup bittiği ve bu değişiklikleri okuma konusunda açıkları var. Ulusal çıkarlar tabii ki korunacaktır. Ama yabancı sermaye kendi çıkarlarını korumak ister. Yatırımcıların kalbini kazanmanız lazım'' şekline konuştu. 
     YASED Yönetim Kurulu Üyesi Ahder Kutadgu ise, Türkiye'nin 50 yılda toplam 17 milyar dolar yabancı sermaye çektiğine işaret ederek, ''Türkiye potansiyelinin onda birini kullanıyor'' dedi. 
     Yabancı sermaye yatırımları sıralamasında Türkiye'nin dünyada 123. sırada bulunduğunu söyleyen Kutadgu, ''Rahatlıkla 25-35 milyar dolar arasında bir yabancı sermaye çekme imkanına sahibiz'' diye konuştu. 
     
</TEXT>
</DOC>
