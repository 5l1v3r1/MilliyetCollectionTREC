<DOC>
<DOCNO> 171168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko28.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuraklık Fransa'yı kavuruyor... 
</HEADLINE>
<TEXT>

     Fransa'da ilkbahar ve yaz aylarında beklenen yağmurların yağmaması üzerine yaşanan kuraklık sonucu, tarım sektörünün ciddi krizle karşılaştığı bildirildi. 
     Fransa Tarım Bakanı Herve Gaymard, RTL radyo kanalına yaptığı açıklamada, kuraklıktan etkilenen tarım sektörünün durumunu ''felaket'' olarak değerlendirdi. 
     Gaymard, ''Devletin tarım sektörü çalışanlarıyla tam bir dayanışma içinde olacağını'' belirtti ve ''Çiftçilerin karşılaştığı zararlarını karşılayabilmek için gereken yardımın yapılacağını'' söyledi. 
     Avrupa Birliği Komisyonu, geçen gün yaptığı açıklamada, Fransız çiftçilere yardım amacıyla ilk aşamada 200 milyon euro tutarında yardım paketi hazırladığını bildirmişti. 
     Fransız basınında yer alan haberlere göre, 1976'daki kuraklıktan bu yana tarım sektörü en az yağış alan bir dönemden geçiyor. 
     Fransa'nın güneyinde yer alan Marsilya ve Nice kentlerinde son 57 gündür yağmur yağmadığına dikkati çeken meteoroloji uzmanları, ülke topraklarının yaklaşık yarısının ciddi kuraklık tehdidiyle karşılaştığına işaret ediyorlar. 
     Ülke genelinde etkili olan kuraklık sonucu, çiftçilerin ürünlerinde bekledikleri rekolteye ulaşamaması üzerine, sebze ve meyve fiyatları da sürekli artış gösteriyor. 
     Bazı bölgelerinde kuraklık sonucu ortaya çıkan su sıkıntısı üzerine, Fransızlar'dan su tüketimlerine dikkat etmeleri isteniyor. 
     
</TEXT>
</DOC>
