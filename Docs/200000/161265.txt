<DOC>
<DOCNO> 161265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo16.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor'da galibiyet sevinci sürüyor... 
</HEADLINE>
<TEXT>

     Türkiye Basketbol Ligi play-off final serisinin 3. maçında Efes Pilsen'i 80-72 yenen Ülkerspor'da, galibiyetin sevinci yaşanıyor. 
     Ülkerspor Kulübü Genel Müdürü Lütfi Arıboğan, Efes Pilsen karşısında oyuncuların çok istekli ve hırslı oynadığını, bunun da galibiyeti getirdiğini söyledi. 
     Arıboğan, ilk 2 maçta da iyi oynamalarına karşın kazanamadıklarını belirterek, şunları söyledi 
     ''Bu maçlarda da yenilgiyi haketmedik. O yüzden oyuncularımız 3. maça çok hırslı çıkmışlardı. Onlar da yenilgileri haketmediklerini düşünüyorlardı. Kazandık ve şampiyonluk iddiamızı sürdürdük. Şimdi 4. maçın hazırlıklarına başlayacağız. Diskalifiye olan Paculia büyük bir ihtimalle oynamayacak. Blair'ın de belinde sakatlık var. Bu oyuncumuzun durumu da maç günü belli olacak.'' Efes Pilsen ile yaptıkları maçta Paculia ile Kaya'nın kavgasına da değinen Arıboğan, ''Final maçlarında bu tip gerginliklerin olması normal. Zaten bir gerginlik vardı. Ancak açıkçası gerginliği başlatan tarafın Ülkerspor olmadığını düşünüyorum'' diye konuştu. 
     
</TEXT>
</DOC>
