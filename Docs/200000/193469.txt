<DOC>
<DOCNO> 193469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sondun26.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'nın savunma bütçesi 32.4 milyar Euro... 
</HEADLINE>
<TEXT>

     Fransa'da meclis, 2004 yılı için 32.4 milyar euroluk savunma bütçesini onayladı. 
     Muhalefet partilerine üye parlamenterlerin ''hayır'' oyu vererek karşı çıktığı bütçe, bir önceki yıla oranla savunma harcamalarının yüzde 4.31 oranında artırılmasını öngörüyor. 
     Bütçeye göre, Savunma Bakanlığı'nın sivil ve askeri personeli 455 bin kişinin üzerinde. 
     Askeri araç ve gereçler için 14.9 milyar euro ayrılan 2004 savunma bütçesinde, uzaya iki askeri uydu gönderilmesi hedeflenirken, yeni teknolojiyle üretilen bir nükleer denizaltı ve 5 adet Rafale tipi savaş uçağının hizmete sokulması planlanıyor. 
     Mecliste, askeri harcamalara yönelik muhalefet partilerinin eleştirilerini yanıtlayan Savunma Bakanı Michele Alliot-Marie, ''Dünyanın şu anki durumu, Fransa'nın savunma konusunda sürekli tetikte olmasını gerektiriyor'' diye konuştu. 
     Eski Fransa Başbakanı Lionel Jospin, Liberation gazetesine geçen ay yazdığı bir makalede, sağcı hükümetin savunma harcamalarını artırmasını sert dille eleştirmiş, askeri harcamalar yerine kamu hizmetlerine ayrılan payın artırılması gerektiğini savunmuştu. 
     
</TEXT>
</DOC>
