<DOC>
<DOCNO> 152201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/dunya/dun02.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Irak için 'Erdoğan modeli' 
</HEADLINE>
<TEXT>

     SEMA EMİROĞLU New York 

     Beyaz Saray, Irak'taki yeni yönetimin "Türkiye'dekine benzer bir İslami demokrasi" olmasını arzu ettiğini açıkladı. Beyaz Saray Sözcüsü Ari Fleischer, ABD'nin, Irak'ın İslamcı bir liderinin olmasını beklediğini, ancak Türkiye'deki demokrasinin örnek alınmasını umduğunu söyledi. 
     Fleischer, Irak'ın bir İslam ülkesi olduğunu ve Irak yönetiminde İslamcı bir liderin yer alacağını sandığını, ancak bunun dini görüş farklılıklarına saygı göstermeyen İslamcı bir diktatörlükten farklı olması gerektiğinin altını çizdi. Irak'ın demokrasi yoluna girmesine dışarıdan müdahale edilmesine karşı çıkacaklarını ve bu nedenle İran'ı uyardıklarını kaydeden Fleischer, "Şii nüfusunun istikrarını bozmak için ülkeye ajanlar sızdırmak, bu kategoriye girer" dedi. "New York Times"a göre, İran'a yapılan uyarı, ABD'nin Irak'ı işgal planlarında karşılaştığı yeni zorluklara ilişkin kaygısını yansıtıyor. 
     


DÜNYA 















</TEXT>
</DOC>
