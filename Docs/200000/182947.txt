<DOC>
<DOCNO> 182947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sonspo07.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ertegün kardeşlere ABD'de futbol onuru... 
</HEADLINE>
<TEXT>

     ABD futbol tarihinde, kurdukları Cosmos kulübüyle önemli bir yere sahip olan Ahmet ve Nesuhi Ertegün kardeşler, Ulusal Futbolun Ünlüleri Soccer Hall of Fame arasına girdiler. 
     Efsanevi New York Cosmos Futbol Kulübü'nün kurucuları Ertegün Kardeşler, merkezi New York eyaletinin Oneonta kentinde bulunan Soccer Hall of Fame Müzesi tarafından, ülkede bu spora sağladıkları katkılardan ötürü futbolun ünlü isimleri arasına kabul edildiler. Atlantic Plak Şirketi'nin Yönetim ve İcra Kurulu Başkanı Ahmet Ertegün, 25 Ekim'de Oneonta'da yapılacak törenle resmi olarak Futbolun Ünlüleri arasında yer alacak. 
     Ahmet Ertegün, törende 1989'da ölen ağabeyi Nesuhi Ertegün'ün plaketini de alacak. 
     25 Ekim'de yapılacak törende Cosmos'un bir diğer kurucu üyesi Steve Ross da aynı onura layık görülecek. 
     1971'de Cosmos kulübünü kuran Ertegün Kardeşler, Pele, Franz Beckenbauer, Carlos Alberto, Johan Neeskens, Johan Cruyff, bir zamanlar Galatasaray'ın da kalesini koruyan Yasin Özdenak gibi isimleri transfer ederek, futbolu ABD'de sevdirmeye çalıştılar. 
     Cosmos'un 1984'de Kuzey Amerika Futbol Ligi'nde final oynamasından 10 yıl sonra Ertegün Kardeşler, Dünya Futbol Şampiyonası'nın ABD'de ilk kez düzenlenmesinde kilit rol oynadılar. 
     
</TEXT>
</DOC>
