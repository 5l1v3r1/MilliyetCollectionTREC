<DOC>
<DOCNO> 163138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/yazar/akyol.html </URL>
<DATE> 2003/06/14/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Etnik kimlik 
</HEADLINE>
<TEXT>

     Türkiye ile tam üyelik müzakerelerinin başlaması konusunda net bir şey söylemiyor ama "bugünkü hükümetin gayretlerini takdir ettiklerini, kendisinin de geçen yıllardakinden daha iyimser olduğunu" belirtiyor. 
     "Avrupa Hıristiyan kulübü değildir, Türkiye Avrupa'ya gereklidir" diyor. 
     Dikkat ettim, kendini tanıtırken "İspanyol" demişti. Sohbetin sonunda benim sorum üzerine şunları söyledi 
     - Bask meselesi çözülmüş değildir, çözülmemiştir Çözüm için Madrid'in bakış açısını değiştirmesi gerekir... 
     Vakit kalmamıştı, daha fazla konuşamadık. Anlıyorum ki, İspanyol Anayasası'nın 2. maddesine göre kendi vatandaşlık kimliğini "İspanyol" olarak niteliyor. Ama "Bask meselesi çözülmemiştir" diyecek kadar da Bask kimliğini savunmaya devam ediyor. 
     
     BASK, İspanya'nın dört yüzyıldan beri en gelişmiş bölgesidir. Demek ki sırf ekonomik refah etnik milliyetçiliği ortadan kaldırmıyor. Bask milliyetçiliği hayli radikaldir, hatta ETA adlı terör örgütü bile vardır. 
     ETA'yı destekleyen Herri Batasuna adlı partiyi İspanyol Anayasa Mahkemesi kapattı Avrupa'da kimseler kıyamet koparmadı 
     Çünkü İspanya'da, üniter bir kraliyet olmakla birlikte geniş demokratik özgürlükler, etnik haklar, dahası bölgesel otonomiler vardır. 
     Bu sayede İspanyol devleti Bask milliyetçiliği karşısında eskisinden daha güçlü Ama bu demokratik haklara ve İspanya'nın en zengin bölgesi olmasına rağmen, Bask mikro milliyetçiliği ve terör devam ediyor 
     Farklı bir örnek Yine İspanya'daki Katalan milliyetçiliği... Daha liberal, daha rasyonel, daha uzlaşmacı... Siyasi bir sorun değil. 
     Demek ki, "etnik sorunlar" çeşitlidir, hiçbiri ötekine model olamaz. 
     Hele İspanyol tarihinden gelen bölgesel otonomi bize hiç model olamaz. 
     
     KÜRT meselesini yoksulluğa bağlayıp ekonomik kalkınmayla ortadan kalkacağını düşünmek, gerçekçi değildir. Zaten Kürt kimliğini savunanlar, Cumhuriyet okullarında okumuş orta halli kesimlerdir 
     'Yok' saymakla da yok olmuyor Kültür Bakanlığı 16. yüzyılda Muhsinzade Celal'in Yavuz Sultan Selim'i anlatmak için yazdığı "Selimname"yi 1990 yılında yayımladı. Osmanlıca metindeki "Kürt beyleri" gibi terimler mesela "mahalli beyler, güneydoğu eşrafı" falan diye çevrilmişti 
     Yıllarca "Kürt" kelimesi bile yasaktı. 
     Bu tavır sorunu çözmedi, azdırdı hatta... 
     Üstelik bu eski tip yasaklar, çağımızın demokratik dünyasında Türkiye'nin ayrılıkçı hareketle mücadelesini siyaseten zorlaştırıyor. 
     Ben bu gerekçelerle "Altıncı Uyum Paketi"ni destekliyorum. AB sürecinin Türkiye'ye kazandıracağı güç ve cazibe, çağımızda "milli birlik ve beraberliğin" temeli olan "sosyal entegrasyon"u güçlendirecektir. 
     
     

</TEXT>
</DOC>
