<DOC>
<DOCNO> 177818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sondun20.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Özpetek, İtalya'da 8. sırada... 
</HEADLINE>
<TEXT>

     İtalya'nın en yüksek tirajlı aylık sinema dergisi Ciak tarafından açıklanan İtalyan sinemasının en güçlü 50 ismi arasında yönetmen Ferzan Özpetek 8. sırayı aldı. 
     İtalyan sinemasının dünyaca ünlü film yapımcıları, film dağıtımcıları, yönetmenleri ve sanatçılarının olduğu Ciak'ın listesinde ilk sırayı, yapımcı Aurelio De Laurentis aldı. 
     ''Güçlüler Listesi'' adıyla sinemadaki başarı, kazanç ve aldığı ödüllere göre her yıl hazırlanan listede geçen yıl 21. sırada olan Özpetek, bu yıl 8. sıraya yükselerek, en yüksek çıkış yapan sinema adamı oldu. 
     Listede, Özpetek'in önünde yönetmen olarak tek isim, 6. sırada bulunan ve aynı zamanda büyük bir aktör olan Roberto Benigni yer aldı. 
     Venedik Film Festivali özel sayısıyla 27 Ağustos'ta çıkacak Ciak dergisinde şimdilik ilk 10 basına duyuruldu. 
     Ciak, bu yıl verdiği sinema ödüllerinde en iyi film olarak seçtiği Özpetek'in Karşı Pencere La Finestra di fronte adlı filmini 4 dalda ödüllendirmişti. 
     
</TEXT>
</DOC>
