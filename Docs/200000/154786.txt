<DOC>
<DOCNO> 154786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun17.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum yönetimi liderine göre KKTC Türkiye işgali altında 
</HEADLINE>
<TEXT>

     Kıbrıs Rum yönetimi lideri Tasos Papadopulos, BM Genel Sekreteri Kofi Annan'a bir mektup göndererek, ''Annan planı temelinde özlü müzakerelere hazır olduklarını'' bildirdi. 
     Rum basınına göre, Papadopulos, BM Genel Sekreteri'nin Kıbrıs Özel Temsilci Yardımcısı Zbigniwe Wlosowicz ile görüştü. 
     Wlosowicz'e Rum yönetiminin Kıbrıs Türklerine yönelik aldığı ''önlemler''le ilgili bilgi veren Papadopulos, Wlosowicz'e, BM Genel Sekreteri Annan'a iletmesi için, ''Rum tarafının Annan planı temelinde özlü müzakerelere hazır olduğu'' yönünde Rum Ulusal Konseyi'nin son kararını içeren bir de mektup verdi. 
     Papadopulos ayrıca, KKTC hükümetinin aldığı karar uyarınca başlayan serbet geçişlerle ilgili rahatsızlığını da Wlosowicz'e aktardı. 
     Rumların KKTC'ye geçerken pasaport ibraz etmesi konusunu da Wlosowicz'e şikayet eden Papadopulos, şu iddiada bulundu 
     ''Hükümetin geçişleri engellememesi, Türkiye'nin 'işgal' bölgelerinde boyunduruğu altındaki yönetimin bağımsız bir devlet varmış gibi davranmasına veya 'işgal' altındaki evlerini görmeye giden insanlara küçük düşürücü davranışlarda bulunmasına göz yumduğu anlamı taşımıyor. Kıbrıs hükümetinin bu görüşünü BM Genel Sekreteri'ne iletiniz.'' Wlosowicz ise yaptığı açıklamada, BM Barış Gücü'nün Kıbrıslı Rum ve Türklerin karşılıklı geçişleri için her türlü çabayı sarfettiğini söyledi. Wlosowicz, ''Kıbrıs halkının geçişlerle ilgili heyecanı büyük. Bunlar cesaret verici şeylerdir'' dedi. 
     
</TEXT>
</DOC>
