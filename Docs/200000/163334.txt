<DOC>
<DOCNO> 163334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sonspo05.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın ve Bilge'ye Dünya Fair Play Ödülü... 
</HEADLINE>
<TEXT>

     Dünya Fair Play Konseyi CIFP , Galatasaray Kulübü Başkanı Özhan Canaydın ve eski şampiyon güreşçilerden Gazanfer Bilge'yi, 2002 Dünya Fair Play Ödülü'ne layık gördü. 
     Fransa'nın başkenti Paris'te yapılan konsey toplantısında, üyeler, Galatasaray Kulübü Başkanı Özhan Canaydın'ı fair play davranış dalında, 1948 Londra Olimpiyat Oyunları Şampiyonu Gazanfer Bilge'yi de fair play çalışma ve özveri dalında birinci seçti. 
     Özhan Canaydın, Galatasaray'ın Fenerbahçe'ye 6-0 yenildiği maçta sarı-lacivertli takımın gollerini alkışlayarak örnek davranışta bulunduğu için Kutlama Mektubu'na değer görülürken, Gazanfer Bilge de güreş hayatından sonra ülke çocuklarının yetişmesi için açtığı spor okulları ve topluma yaptığı yatırımlar nedeniyle Şeref Diploması ödülü aldı. 
     Canaydın ve Gazanfer Bilge, 28-29 Kasım'da İsviçre'nin Lozan kentinde Olimpik Müze'de düzenlenecek törenle ödüllerini alacak. 
     Konsey ayrıca, Fair Play Tanıtım dalında özel büyük ödülü, yaptığı hareketler ve Irak Savaşı'na karşı çıkması ile Papa 2. John Paul'a verdi. 
     Dünya Fair Play Konseyi'nde Türkiye'yi, Türkiye Milli Olimpiyat Komitesi TMOK Fair Play Konseyi Başkanı Erdoğan Arıpınar ile Dünya Spor Yazarları Birliği Başkanı ve TMOK Genel Sekreteri Togay Bayatlı temsil ediyor. 
     
</TEXT>
</DOC>
