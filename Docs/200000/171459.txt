<DOC>
<DOCNO> 171459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sontur21.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukatlık yasası değişiyor... 
</HEADLINE>
<TEXT>

     Avukatlara yeni haklar getiren yasa tekliferi, TBMM Adalet Komisyonu'nda kabul edildi. 
     AK Parti Artvin Milletvekili Orhan Yıldız ve arkadaşları tarafından verilen Avukatlık Yasası'nda değişiklik öngören teklif uyarınca avukat kimlikleri tüm resmi ve özel kuruluşlar tarafından resmi kimlik olarak kabul edilecek. 
     Türkiye Barolar Birliği TBB bünyesinde Sosyal Yardım ve Dayanışma Fonu kurulacak ve bu fona gelir sağlamak amacıyla, vekaletnamelere yapıştırılacak pulun değeri, vekaletname örnekleri için kullanılacak harç tarifesinin yüzde 50 fazlası olacak. Toplanan paraların yarısı avukatların sosyal güvenliği için harcanacak. 
     Vekalet ücretinden doğan uyuşmazlıkları çözmekle yetkili hakem kurulları, ihtiyaç duyulan yerlerde birden fazla kurulabilecek. 
     Avukatlık ücretine ilişkin herhangi bir rakamın kararlaştırılmamış olduğu veya yazılı ücret sözleşmesinin bulunmadığı ya da ücret sözleşmesinin belirgin olmadığı, tartışmalı olduğu, sözleşmenin ücrete ilişkin hükmünün geçersiz sayıldığı hallerde, ücret itirazını incelemeye yetkili makam dava konusu işin yüzde 10 ile yüzde 20'si arasında bir miktarı avukatlık ücreti olarak belirleyecek. Değeri para ile ölçülemeyen dava ve işlerde ise avukatlık asgari ücret tarifesi uygulanacak. 
     Orhan Yıldız ve arkadaşlarının Kamulaştırma Kanunu'nda değişiklik öngören teklifi uyarınca sözkonusu düzenlemeden doğan davalarda avukatla müvekkili arasında sözleşme yapılmasını yasaklayan hüküm yasa metninden çıkarılıyor. 
     
</TEXT>
</DOC>
