<DOC>
<DOCNO> 187802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sonspo10.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada erken derbi... G.Saray-F.Bahçe pazar günü karşılaşıyor 
</HEADLINE>
<TEXT>

     Türkiye Basketbol Ligi 2003-2004 sezonun ilk haftası derbi heyecanına sahne olacak. 
     Ligin ilk haftasında Galatasaray ile Fenerbahçe, 12 Ekim Pazar günü karşı karşıya gelecek. 
     İki takım arasındaki karşılaşma, 12 Ekim Pazar günü saat 17.00'de Abdi İpekçi Spor Salonu'nda başlayacak. 
     Ligde iki takım geçen sezon play-off çeyrek finalinde eşleşirken, Galatasaray, rakibine üstünlük sağlayarak, yarı finale yükselmişti. 
     
     AŞIK ''YENİLGİYİ AKLIMIZIN UCUNDAN BİLE GEÇİRMİYORUZ'' 
     Fenerbahçe Kulübü Basketbol Şube Sorumlusu Murat Aşık, Galatasaray karşısında iyi bir oyun sergilemeyi amaçladıklarını belirterek, ''Rakibimiz karşısında yenilgiyi aklımızın ucundan bile geçirmiyoruz. Galatasaray'ı yenerek lige iyi bir başlangıç yapmak istiyoruz'' dedi. 
     Aşık, sezonun derbiyle başlamasının olumlu ve olumsuz yanlarının bulunduğunu vurgulayarak, ''Derbi maçının ilk hafta olması hem iyi, hem de kötü. İyi olması ligin ilk haftasından itibaren basketbola ilgi olacak. Kötü yanı da, iki takım açısından önemli. Çünkü kaybeden takım sezona kötü başlamış olacak. Bu da psikolojik bir etki yaratacak. Bu şekilde sorunlar yaşanacak. Sakat oyuncularımız olmasına rağmen yenilgiyi hiçbir şekilde düşünmüyoruz. Kazanmak için mücadele edeceğiz'' diye konuştu. 
     Geçen sezondan itibaren başlattıkları bir gençlik hamlesi olduğunu kaydeden Murat Aşık, şunları söyledi 
     ''Şu anda kadroda sadece 2 oyuncu 30 yaşın üzerinde. Diğer oyuncularımız çok genç. Her sezon ligin üstünde yer alan Türk Telekomspor, Efes Pilsen, Ülkerspor'a ciddi ciddi rakip olacağımıza inanıyorum. Genç bir takımımız var. Ancak tecrübe eksikliğimiz bulunuyor. Yine de deneyim kazandıkça ligin flaş takımı olacağız. Fenerbahçe, hiçbir zaman hedef küçültmez. Ancak şampiyonluğun da zor olduğunu bilmek lazım. Belli bir sistem içinde çalışarak şampiyonluğa ulaşabiliriz.'' Taraftarlara da seslenen Aşık, ''Geçen sezon Galatasaray ile yaptığımız play-off çeyrek final son maçında taraftarlarımız hiçbir taşkınlık yapmadılar. Sakin bir şekilde maçı izlediler. Bu sezon hiçbir küfürlü tezahüratın ve taşkınlığın olmayacağını düşünüyorum'' diyerek sözlerini tamamladı. 
     
     YEŞİLDAĞ ''BAŞABAŞ BİR MÜCADELE OLACAK'' 
     Galatasaray Erkek Basketbol Takımı Teknik Menajeri Cihansever Yeşildağ ise, iki takım arasında başa baş bir mücadelenin yaşanacağını vurgulayarak, ''Kazanan takımın biz olmasını umuyoruz'' dedi. 
     Yeşildağ, derbi maçına taraftarların gelmesinin ve salonu doldurmalarının önemli olduğunu belirterek, ''Maçta tribünlerin dolmasını istiyoruz. Böyle olduğu zaman medyanın da ilgisi artacak. Basketbolun Türkiye'de yapılan bir spor olduğu kamuoyunda görülecek. Taraftar gelmezse basketbolun önü karanlık. İki takım da iyi kadrolar kurdu. Mücadele en üst seviyede olacak. Basketbola yön veren iki takım karşı karşıya geliyor. Bu nedenle seyircileri maça bekliyoruz'' diye konuştu. 
     Menajer Yeşildağ, bu sezon hedeflerinin şampiyonluk olduğunu söyledi. 
     Cihansever Yeşildağ, Galatasaray'ın geçen sezon başarılı bir performans ortaya koyduğunu ifade ederek, ''Bu başarıyı daha da ileri götürmek istiyoruz. Yeni sezonda şampiyonluğu hedefliyoruz. Buna da hem teknik, hem de takım olarak hazırız'' şeklinde konuştu. 
     
</TEXT>
</DOC>
