<DOC>
<DOCNO> 180439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/yasam/yas01.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Pacino'nun hocası keşfetti 
</HEADLINE>
<TEXT>

   Fatoş Sılan, 19 yaşında mimar olmak için ABD'ye gitti. Burada Al Pacino gibi ünlü yıldızların 'koçu'yla tanışınca, tiyatrocu olup döndü... 
      SEMRA KARDEŞOĞLU İstanbul 
   
   Mimarlık eğitimi için 19 yaşında ABD'ye giden Fatoş Sılan, 20 yıl sonra Türkiye'ye oyuncu olarak döndü. Galatasaray Lisesi mezunu Sılan, iç mimari eğitimini California'da tamamladı. Yaklaşık altı yıl iç mimar olarak çalışan Sılan, sonrasını şöyle anlattı 
   
   "Yetenekli olduğumu söyledi" 
   "Aileden sanata bir yatkınlık var. Los Angeles'a döndükten bir süre sonra bir arkadaşım aracılığı ile Al Pacino, Nicole Kidman, Tom Cruise gibi ünlülerin de koçluğunu yapan oyunculuk hocası Charles Laughton ile tanıştım. Bende oyunculuk yeteneği olduğunu söyledi. Tiyatro ile başladım. Başlarda küçük gruplarla oynadım. Şimdi hem tiyatro hem Hollywood dışındaki bağımsız sinema filmlerinde rol alıyorum. 10 yıldır hayatımı oyunculuk yaparak kazanıyorum." 
   Geçtiğimiz yıl haziran ayında annesi Ayşe Sılan'ın vefatı üzerine İstanbul'a gelen Sılan, burada tanıştığı yapımcı Abdullah Oğuz'un teklifi üzerine, Kanal D'de ekranlara gelecek Kampüsistan'da rol aldı. 
   
   
</TEXT>
</DOC>
