<DOC>
<DOCNO> 191537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/yazar/sazak.html </URL>
<DATE> 2003/10/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Pembe Köşk 
</HEADLINE>
<TEXT>

   
   Cumhuriyetin 80'inci yılı kutlamalarıyla CHP'nin 30. Kurultayı eş zamanlı gerçekleşti. 
   Kurultay salonuna Atatürk'ün, 'Benim iki büyük eserim var, biri Türkiye Cumhuriyeti diğeri CHP'dir' sözlerinin yazılı olduğu pankart asılmıştı. 
   29 Ekim 2003 törenlerini bu yıl 'özel' kılan siyasi gelişmelerin odağında ne yazık ki CHP yok AKP iktidarı nedeniyle İslamcı akımların 'Cumhuriyet'le rövanş' konusunda mesafe almasından duyulan kaygılar, üniversiteler başta olmak üzere toplumun aydınlık kesimlerini harekete geçiriyor. 
   YÖK sorunu, türban ve imam hatipler nedeniyle tırmanan hükümet - üniversite gerilimi rektörlerin yürüyüşüyle Anıtkabir'e taşındı. 
   Cumhurbaşkanı Sezer de, Köşk'teki davete AKP'li milletvekillerinin 'türbanlı eşlerini' çağırmadı. Çankaya'nın 'kamusal alan' olmanın ötesinde Atatürk'ün 'en büyük eserim' dediği laik Türkiye Cumhuriyeti'nin, 80 yıl önce gerçekleştirdiği devrimlere sahip çıkılması yönünden de bir çağdaşlık adresi olarak korunması ve türban kriziyle yıpratılmaması gerekiyor. 
   Bu haftaki 'Sohbet Odası'nı Pembe Köşk'te CHP Ankara milletvekili Gülsün Bilgehan ile yaptık. İnönü Vakfı'nca 29 Ekim öncesinde halka açılan Köşk, yaşayan bir 'Cumhuriyet Müzesi'. Atatürk'ün silah arkadaşı, 'Milli Şef', İkinci Cumhurbaşkanı İsmet Paşa'nın kızı Özden Hanım'ın özverili uğraşları sonunda 1920 - 30'lu yılların coşkusu, sergilenen eserlerle, fotoğraf ve özel eşyalarla genç kuşaklara aktarılıyor. 
   Pembe Köşk'te bu yıl Atatürk'ün eşi Latife Hanım'la ilgili bir köşe açılmış. Kısa evlilik dönemine ilişkin eşyalar ve o dönemin hiç yayımlanmamış, Latife Hanım'ın 'başı açık' fotoğrafları dahil Atatürk'le paylaşılan anılar, günümüze taşınmış. 
   1928'de Afganistan Kralı'nın Türkiye ziyareti sırasında çekilen fotoğraflardaki modern kadınlar ise bir ülkenin Taliban rejimiyle son bulan serüveninin acı hatırası. Özden Hanım bu resimleri gösterirken, 'Nereden nereye' diye üzülmekte haklıydı. 
   İnönü ailesinin Meclis'teki son temsilcisi Gülsün Bilgehan ile Pembe Köşk'ün tarihi dokusunda CHP'yi, 'muhalefet'i ve Türkiye'nin gündemindeki sorunları konuştuk. 
   Gülsün Bilgehan, Avrupa Konseyi Parlamenter Meclisi üyesi. Kadın hakları üzerine çalışıyor. İranlı Şirin Ebadi'ye verilen Nobel Barış Ödülü'nün kadınların zorla 'örtünmesi' dahil her alanda 'özgürleşmesi'ne yönelik önemini vurgularken, Türkiye'de kadınların Cumhuriyet'le elde ettikleri kazanımlarının çok iyi anlaşılması gerektiğini vurguladı. 
   21'inci yüzyılda İran'da kadınlar açılmaya çalışırken, Türkiye'de 'tesettür'ün savunulması Cumhuriyet devrimlerinden geriye dönüş olarak görülebilir. 'Herkes Mersin'e, AKP tersine ' Ancak bu gidişi önlemenin yolu 'orduyu göreve çağırmak' olmamalı. 
   Pembe Köşk'ten bu duygularla ayrıldık. 
   
      
   
   
</TEXT>
</DOC>
