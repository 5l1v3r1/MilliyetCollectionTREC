<DOC>
<DOCNO> 165012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sontur22.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Birlikte yaşadığı kadını kıskanıp 15 yerinden bıçakladı 
</HEADLINE>
<TEXT>

     Tekirdağ'ın Çorlu İlçesi'nde evli bir kişi, birlikte yaşadığı kadını, başkasıyla ilişkisi olduğu gerekçesiyle 15 yerinden bıçaklayarak öldürdü. Zanlı, tutuklanarak cezaevine konuldu. 
     Edinilen bilgiye göre, Reşadiye Mahallesi Göçmen Konutları'nda oturan Zeki Yeşilyurt 51 , polisi telefonla arayarak, birlikte yaşadığı Nefise Çalışkan'ı 39 aralarında çıkan tartışma sonucu bıçaklayarak öldürdüğünü itiraf etti. Olay yerine gelen polis ekipleri, Çalışkan'ı, evin salonunda kanlar içinde ve üzerinde ekmek bıçağı saplanmış durumda cansız buldu. 
     Zeki Yeşilyurt, ifadesinde, resmi nikahlı eşiyle arasının bozuk olduğunu belirterek, Nefise Çalışkan ile ''8 yıldır dost hayatı yaşadığını'' bildirdi. Çalışkan'ı, işyerinin servis otobüsünün şoförü ile otobüs içinde uygunsuz durumda birkaç kez yakaladığını ifade eden Yeşilyurt, ''Bu konuda kendisini uyardım. Aynı gün işyerimden erken çıktım. Dün saat 17.00'de eve geldim. Servis şoförü, Nefise ile birlikte eve girecekleri sırada, beni fark ederek kaçtı'' dedi. 
     Yeşilyurt, daha sonra eve giren Çalışkan'ı, tartışma sonucu mutfaktan aldığı ekmek bıçağıyla öldürdüğünü, suç aletini de üzerine bırakarak, polise haber verdiğini söyledi. 
     Yetkililer, Çalışkan'ın üzerinde 15 bıçak darbesi tespit edildiğini bildirdiler. 
     Olayla ilgili soruşturma sürerken Yeşilyurt, çıkarıldığı mahkemece tutuklanarak cezaevine konuldu. 
     
</TEXT>
</DOC>
