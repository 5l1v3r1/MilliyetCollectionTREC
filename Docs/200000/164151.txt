<DOC>
<DOCNO> 164151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko33.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Özince Amerikalının parasının faizini bizim artırmaya hakkımız yok 
</HEADLINE>
<TEXT>

     İş Bankası Genel Müdürü Ersin Özince, herkes gibi işlerini, zanaatlerini yapmak istediklerini belirterek, ''işimizi yapmak da vatandaşlardan topladığımız mevduatı düşük faizlerle vermek'' dedi. 
     Özince, TİM'e üye küçük işletmelere ihracat döviz kredisi verilmesiyle ilgili protokolün imzalandığı toplantıda yaptığı konuşmada, işbirliği ile belli bir dönem için sabitlenmiş, ucuz ve devlet riskinin çok çok altındaki fiyatlarla ihracatçıya döviz kredisi sağlayacaklarını söyledi. 
     Ersin Özince, faiz oranının gelişmiş ülkelerin dolar faizinin üstünde, ancak Türkiye şartlarında düşük olacağını belirterek, ''İş Bankası özelinde büyük altyapı, kadro var. Biz herkes gibi işimizi, zanaatimizi yapmak istiyoruz. İşimizi yapmak da vatandaşlardan topladığımız mevduatı düşük faizlerle vermek'' diye konuştu. 
     İhracatçılara düşük faizli döviz kredisine benzer bir uygulamayı, geçen yıl İzmir'de esnaf ve tüccarlara sabit faizli kredi vererek gerçekleştirdiklerini anımsatan Özince, şöyle devam etti 
     ''Bunda çok başarılı olduk. Hükümet bozuldu, seçime gittik, savaş çıktı tavrımız değişmedi. Sözümüzü tuttuk ve sabit faizi bozmadık. Zarar mı ettik Hayır... 15 bin esnaf ve tüccara verdik. Yüzde 98 nispetinde sorunsuz geri ödeme oldu. Tıkır tıkır ödendi. Kalan yüzde 2'si ise faizlerin yükselmesi, ticari hayatın durgunlaşması ve savaşa rağmen gecikmeli de olsa ödendi. Vatandaşın büyük kısmı mevduatını getirip yine İş Bankası'na yatırmaya devam etti. Savaşta bile döviz tevdiat hesaplarımızda çok aşırı düşüşler olmadı.'' Ersin Özince, bu uygulamanın başarıyla devam etmesiyle perakende döviz kredisinde de benzer bir projeyi hayata geçirebileceklerini düşündüklerini kaydetti. 
     TİM ile yaptıkları görüşmelerle ihracatçıya döviz kredisi vermeye karar verdiklerini bildiren Özince, üretilen malların dışarıya satılarak ülkeye gelir getirmesinin sağlanmaması halinde refah seviyesinde ilerleme kaydedilemeyeceğine dikkat çekerek, ''Bir ligde kendi içinde başarılı ama dünya rekabetinde en sonuncu olmanın hiçbir kıymeti yok'' dedi. 
     
     ''LİMİT KOYMADIK'' 
     Soruları da yanıtlayan Ersin Özince, İş Bankası'nın, ihracat döviz kredisi pazarında en yüksek paya sahip olduğunu, döviz kaynağı açısından bir sıkıntıları bulunmadığını, koşulların iyileşmesiyle faiz oranlarının daha da aşağı çekilebileceğini ifade etti. 
     Özince, verilecek krediye limit koymadıklarını belirterek, şöyle devam etti 
     '' Yüzde 4'lerden faiz olur mu demeyin. 1.25 Amerika'da doların faizi. Artık Amerikalının parasının faizini bizim artırmaya hakkımız yok. Bunlar istikrarla olacaktır. İstikrar arttıkça sektörün bu tür krediye yönelmesi daha da artacak. Bu nedenle bir limit öngörmedik. Müşterinin kredibilitesi ve moralitesi yani iş ahlakı ile performansına göre, TİM den onay alarak kredi vereceğiz.'' Ersin Özince, başka bir soru üzerine de Türkiye'de dövizli işlerde yüksek fiyatı tek başına devletin yaratmadığını ifade ederek, ''Devlet dışında banka ve ticari kuruluşlar öteden beri daha yüksek fiyatla döviz talep ettiler. Bunlar da etkili oldu'' dedi. 
     İş Bankası olarak bankacılık sektöründe çok geniş altyapısı ve istihdamıyla yaygın olarak asli işlerini yapmak istediklerini dile getirerek, ''Asli işimizi yapabilmek için de geleceği talep ediyoruz, geleceğe risk alarak giriyoruz ve faizi belli bir dönem için sabitleyeceğimizi söylüyoruz. Pek tabii ki burada hem geleceği olumlu bekliyoruz, hem de olumlu bulmak için kendi çapımızda katkımızı yapıyoruz'' ifadesini kullandı. 
     
     OĞUZ SATICI 
     TİM Başkanı Oğuz Satıcı da, İş Bankası ile yapılan protokolün ihracatçılar açısından bir atılım olduğunu vurgulayarak, ''Ekonominin ateşten gömlek giymeye devam ettiği bir dönemden geçiyoruz. Böyle bir dönemde Türkiye'yi ayakta tutacak güç, özveriden başka hiçbir şey değildir'' dedi. 
     Türk ihracatçısının rekabetçi olmayan yatırım ortamı içinde işletmesini ve çalışanlarını muhafaza etmeye çalışırken uzun süre yalnız kaldığını savunan Satıcı, ''Zarar etme pahasına devam ettirdiği üretiminin bir gün gelip kolunda altın bir bilezik olarak parlayacağını ümit eden ihracatçı, bunun boş bir ümit olmadığını görmek istemiştir'' diye konuştu. 
     Satıcı, İş Bankası ile yapılan protokolün diğer bankalar için bir örnek teşkil etmesi gerektiğini belirterek, işbirliğinin bu anlamda bir çıta, faiz oranlarının da standart olmasını beklediklerini söyledi. 
     Küçük işletmelere düşük faizle kredi verilmesi konusunda kapılarının tüm bankalara açık olduğunu ifade eden Satıcı, bu tür uygulamalarla Türkiye'de serbest piyasa koşullarını kendi çabalarıyla açmaya çalıştıklarını kaydetti. 
     Bu arada, TİM'in onayıyla verilecek kredi için ekspertiz değeri en az kredi tutarı kadar olan gayrimenkuller üzerine, kredinin yüzde 25 fazlasıyla ve döviz üzerinden İş Bankası lehine 1. dereceden ipotek tesis edilecek. 
     
</TEXT>
</DOC>
