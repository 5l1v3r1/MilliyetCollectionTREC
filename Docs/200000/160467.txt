<DOC>
<DOCNO> 160467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/spor/spo15.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

'Beş takım düşürülmeli'      İSTANBULSPORLU Petkov'un son dakikada geliştirdiği kontratağı sahaya girerek önlemeye çalışan Altay kaleci Antrenörü Erol Camkıran, "Altay için değil sahaya girmek, ölürüm bile'' dedi. Diyarbakır ve Bursa'daki maçları radyodan dinledikçe kahrolduğunu ve kendini kaybettiğini söyleyen Camkıran, "Elazığspor, Diyarbakırspor, İstanbulspor, Gençlerbirliği ve Bursaspor ligin adil oynanmasına izin vermedi. Bana ceza verileceğine, bu 5 takım küme düşürülmeli." 
     
'Başarımızı karalamayın'      İLK kez çıktığı birinci ligde tutunmayı başaran Elazığspor, son haftada gelen mutluluğu bayram gibi kutladı. Başkan Baki Aydın, ellerinden gelen mücadeleyi gösterdiklerini belirterek, "Ligin ilk yarısında Diyarbakırspor bizi kendi sahamızda 1-0 yenmişti. Biz bu takımın yöneticilerini çiçeklerle uğurladık, onlar da bize aynı ilgiyi gösterdi. Bunun için 'ne ekersen onu biçersin' dedim. Bu sözümü bazı yorumcular farklı yönlere çekerek, başarımızı karalamak istiyorlar" diye konuştu. 
     
'Dürüstçe oynadık'      ELAZIĞSPOR'A yenilen Diyarbakırspor, şike iddialarını dikkate almıyor. Rakibi karşısında tam kadro mücadele verdiklerini hatırlatan Kırmızı - Yeşilliler'in yöneticisi Selahattin Altındağ, dürüstçe maçta oynadıklarını belirterek, "Çıkıp futbol oynamak için uğraş verdik. Sonunda kazanan Elazığspor oldu. Biz bu tartışmaların içine girmek istemiyoruz" ifadesini kullandı. 
     
Milliler toplanıyor      LİGE nokta koyan futbolcular, milli maçlar maratonu için bugün kampa giriyor. 7 Haziran'da Bratislava'da Slovakya ile karşılaşacak olan A Milli Takımımız, Polat Renaissance Oteli'nde bir araya gelecek, akşam da Florya Metin Oktay Tesisleri'nde ilk çalışmasını yapacak. Ay - Yıldızlılar, yarın kamp çalışmaları için Viyana'ya uçacak. Milliler, 6 Haziran'da da Bratislava'da olacak. 
     

</TEXT>
</DOC>
