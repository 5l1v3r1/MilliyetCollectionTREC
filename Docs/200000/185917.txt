<DOC>
<DOCNO> 185917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/spor/spo03.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Refleksim zayıfladı 
</HEADLINE>
<TEXT>

   Sociedad'ın ilk golünde Nihat'tan inanılmaz bir çalım yiyen Tamas, "Son haftalarda oynamadım. Bu nedenle fizik gücüm iyi ama, refleksim zayıf" ifadesini kullandı 
      
   'Aklıma bile gelmedi' 
   LİGDE kızağa çekilen Gabriel Tamas, Real Sociedad maçına büyük bir umutla başladı. Haftalardır süren beklentisi son bulmuş, üstelik bir Avrupa maçında ilk 11'de sahaya çıkmıştı. Ancak Nihat'ın 3. dakikadaki çalımını yiyen genç Rumen'in dünyası yıkıldı, "Onun böyle bir hareket yapacağı aklımın ucundan bile geçmedi" diye konuştu. Bundan sonraki dakikaların adeta ıstırap olduğunu belirten Tamas, "Kendimi toparlamak için uğraştım. Çok zordu. Sürekli o saniyeler aklıma geliyordu" ifadesini kullandı. 
   
   'Rövanşı istiyorum' 
   BUNUN tecrübe eksikliğinden kaynaklandığını da vurgulayan Galatasaray'ın genç futbolcusu, şunları da ilave etti "Belki de bu, son haftalarda oynamamış olmamdan da kaynaklanıyor olabilir. Fizik gücüm yerinde ama refleksim zayıfladı." Öyle ya da böyle, yaptığı hatayı, "Büyük bir gaf" olarak tanımlayan Tamas, üzüntüsünü kelimelere dökmekte zorlandığını belirterek, "Taraftara da hak veriyorum. Onlardan özür diliyorum" dedi ve ekledi "Rövanşı almak için hocamdan şans isteyeceğim." 
   
   Babası teselli etti 
   GALATASARAY'IN dünkü antrenmanında da Teknik Direktör Fatih Terim tarafından teselli edilen Gabriel Tamas, antrenman sonrasında da Türkiye'de kullandığı telefonunu kapayıp, sadece ailesinin bildiği Romanya numarasını açmış. Real Sociedad sözünü duymak bile istemiyor. Beşiktaş'ın kamp için gideceği Poiana Braşov'un emniyet müdürü olan babası Iosif Tamas da oğlunun bu durumuna çok üzülüyor. Onu teselli etmek için defalarca telefon açtığını belirten baba, "Gerekirse haftaya Türkiye'ye gideceğim" dedi. 
   
      Cehennemin ateşi söndü    İspanyol basını, Galatasaray'ın eski günlerinden uzak bir futbol ortaya koyduğunu, Terim'in de Denoueix'in akıllı stratejisine teslim olduğunu yazdı 
   MEHMET ÇİFTÇİ 

   REAL Sociedad'ın, Şampiyonlar Ligi'ne ısındığını yazan İspanyol gazeteleri galibiyete geniş yer verdi. İstanbul'dan çıkarılan sürpriz üç puan ise Galatasaray'ın eski günlerinden uzak olmasına bağlandı. Sociedad'ın hocası Denoueix'in, Fatih Terim'e yaptığı "Futbolda önemli olan gol atmaktır. Galatasaray topa sahipti, ancak gol atmasını beceremiyor" göndermesine de geniş yer verildi. 
   İSPANYOL basını, maçı "Fransız'ın akıllı oyunu, Terim'i yendi" şeklinde yorumladı. Marca, "Real'in başı İstanbul'da göğe erişti" başlığı ile Xabi Alonso'nun golünün Galatasaray'ı Olimpiyat çimlerine gömdüğünü yazdı. Elmundo Deportivo da, "Real, cehennemin ışıklarını söndürerek, doktorasını İstanbul'da yaptı" başlığı ile Nihat'ın süratiyle rakip defansı parçaladığını yazdı. 
   
   Nihat'tan başarı mesajı    MAÇIN ikinci yarısında sakatlığı nedeniyle oyundan çıkan milli futbolcu, "Galatasaray'a bundan sonraki maçlarında başarılar diliyorum. İnşallah hedefe ulaşırlar" dedi. Zaman zaman ıslıklandığı hatırlatılan Nihat, "Galatasaray seyircisi beni çok iyi karşıladı. Tribüne çağırıp, destek verdiler. Hepsine teşekkür ediyorum. Islıklama olayı normal. Her maçta olabilir" diye konuştu. 
   
   'Kovaçeviç Terim'i yendi'    JUVENTUS'UN galibiyeti, Galatasaray'ın yenilgisi, İtalyan basınına adeta bayram havasında yansıdı. Juve'nin grubunda ilk ikiye girmesini neredeyse garantilediğini yazan gazetelerden Corriere dello Sport gazetesi, "Kovaçeviç Terim'i yendi" başlığını kullanırken, "Hakan Şükür'ün golü işe yaramadı" yorumunu yaptı. La Gazzetta dello Sport ise yenilgiyi, "Galatasaray savunmasında kargaşa" başlığıyla verdi. 
   
   Galatasaray'da işler karıştı    Camia, Fatih Terim'i eleştirirken, Cim - Bom'un Teknik Direktörü de bazı isimlere faturayı kesmeye hazırlanıyor 
   HALİL ÖZER 

   Dürüst'e baskı 
   REAL Sociedad yenilgisi, Galatasaray'da işleri karıştırdı. Teknik Direktör Fatih Terim camianın tepkisini toplarken, Terim de kötü gidişe önlem almak için kolları sıvadı. Volkan, Hasan Şaş, Mondragon gibi futbolcular bıçak sırtında. Fatih hocanın, Akçaabat Sebat maçında yine farklı bir 11 çıkaracağı öğrenildi. Başkan Özhan Canaydın ve ekibinden memnun kalmayan camia, Ali Dürüst'ün istifa ederek yeni bir yönetim oluşturmasını istiyor. 
   
   Volkan kızakta 
   ADANASPOR maçında başarılı bir futbol oynayan ve Real Sociedad karşısında oynamasına kesin gözüyle bakılan Volkan'ın, hafta sonu Ümit Karan ile birlikte bir gece kulübünde sabahlaması Terim'i çileden çıkardı. Real Sociedad maçında bu yüzden oynamayan Volkan, yönetim ve Fatih Terim'in hedefi haline geldi. Bu oyuncuyu bir süre dinlendirmeyi düşünen teknik heyet, iki futbolcunun gece yaşantıları için önlem alacak. 
   
   Hasan'a ceza kapıda 
   TAKIMDAKİ bazı futbolcuların da gözaltında tutulacağı ifade edildi. Fenerbahçe maçının ardından Real Sociedad karşısında da kırmızı kart gören Hasan Şaş için yönetim, Terim'den rapor bekliyor. Fatih hocanın istemesi durumunda bu futbolcuya ağır bir para cezası verilecek. Galatasaray Teknik Direktörü'nün maçın ardından basına yüklenmesi şaşkınlıkla karşılanırken, Fatih Terim'in de kendisine yöneltilen tepkiler nedeniyle çok sinirli olduğu belirtildi. 
   
   Prates de dertli...    CİM - BOM'UN en iyileri arasında görülen Prates'in, savunmada oynamak istememesi nedeniyle Tamas'ın takıma girdiği öğrenildi. Brezilyalı futbolcunun, Teknik Direktör Fatih Terim ile yaptığı konuşmalarda orta alanda oynamak istediğini, burada daha verimli olacağını belirttiği ifade edildi. Fatih hocanın da bu nedenle Real Sociedad karşısında sağ kanattaki Prates - Sabri ikilisini bozduğu vurgulandı. 
   
   Gırtlak gırtlağa    Maçtan sonra soyunma odası koridorlarında Hakan Şükür, Mondragon'un boğazına sarıldı, hesap sordu 
   
   Tırnak izleri çıktı 
   REAL Sociedad yenilgisi, takım içindeki arkadaşlık ilişkilerinin bozukluğunu da gün yüzüne çıkardı. Maç bitiminde Mondragon'dan yediği gollerin hesabını soran Hakan Şükür, soyunma odası koridorlarında da Kolombiyalı file bekçisinin boğazına yapıştı. Birbirlerine giren iki oyuncudan boğuşması sırasında Hakan'ın, Mondi'nin boğazına sarıldığı, Galatasaraylı kalecinin boğazında da tırnak izlerinin oluştuğu kaydedildi. 
   
   Aykut hazırlanıyor 
   FATİH Terim'in de, son haftalarda hatalı goller yiyen Mondragon'dan memnun olmadığı öğrenildi. Galatasaray Teknik Direktörü'nün bu nedenle Kolombiyalı file bekçisini Akçaabat Sebat maçında yedek kulübesine çekebileceği ifade edildi. Böylece kaleye Aykut geçecek. Terim ayrıca dünkü idmanda Mondragon'un kötü performansı hakkında kaleci antrenörü Eser Özaltındere'den de bilgi aldı. 
   
   'Hasan bu değişmez'    GALATASARAY savunmasında yaptığı hatalarla tepki toplayan Frank de Boer, takım arkadaşı Hasan Şaş'a sahip çıktı. Yıldız futbolcunun agresif olduğunu belirten Hollandalı oyuncu, "Onu böyle kabul etmek gerekiyor. Sinirlendiği anda kendini kaybediyor. O böyle, değişemez" ifadesini kullandı. 
   
   Canaydın el koydu    ATATÜRK Olimpiyat Stadı'ndan suratı asık ayrılan Galatasaray Başkanı Özhan Canaydın, maçın hemen sonrasında Florya Metin Oktay Tesisleri'nin yolunu tuttu. Önce takımla konuşan Canaydın, daha sonra Fatih Terim ile de özel bir görüşme yaptı. Başkan, geç saatlerde tesislerden ayrıldı. 
   
   
</TEXT>
</DOC>
