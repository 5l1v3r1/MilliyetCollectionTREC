<DOC>
<DOCNO> 191146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/spor/yguven.html </URL>
<DATE> 2003/10/25/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Üç gol yetmez 
</HEADLINE>
<TEXT>

   
   75 dakika oynansa "skandal" kategorisinde değerlendireceğim maçı sonunda eklenen iki gol yüzünden yüceltemeyeceğim, kimse alınmasın. 
   Tabela hoş ama uzun süre lodos balığı gibi bir Fenerbahçe vardı sahada. 
   Bu işin hesabı olmaz. Fakat, 36. dakikada 7 - 0 olması gereken bir maçtı bu. Henüz oyunun üçte biri tamamlandığında ilk golün sahibi Tuncay, üç tane de yüzde yüz golü kaçırmış, ona Serhat, Hooijdonk ve Luciano birer net pozisyonla katılmıştı. Kaybedecek hiçbir şeyi olmayan Adanaspor, Hooijdonk'a frikik bile ikram etmişti. Ama Fenerbahçe, sadece bir golle öndeydi. Bu sıralarda Adanaspor'da Necati'nin yer almamasına şükrediyordu herkes. Engin'in 17. dakikada Meszaros'un 25, Volkan'ın 19. dakikalarda kaçırdığı pozisyonlardan biri yerini bulsa, hayatının en berbat doğum gününü idrak edebilirdi Daum. 
   40 günün ardından Şükrü Saracoğlu'nda bugüne kadar 40 maç oynadığı Adanaspor ile 40 yılda bir ele geçen avantajlarla sahaya çıkan Fenerbahçe'nin forvetleri, maçın çoğunda neden "kırklara karıştılar" acaba 
   Bir kere Tuncay vites küçültmüştü. O yırtıcı çocuk gitmiş, yerine topu rakibin göbeğine nişanlayan, bazen koşan, bazen yürüyen bir futbolcu gelmişti. Petkov etkisizdi. Kemal pasif, Hooijdonk hareketsiz vs... Lakin bu takım yine de yarım düzine golle galip gelebilirdi. Peki fırsat hovardalığının gerçek mimarı kimdi Sahaya 4 - 4 - 2 çıkıp, 4 - 2 - 4 oynayan takımın kendisi mi Bireysel üstünlüklerine karşın onları motive edemeyenler mi "Eski açık altı desene" pankartı açan seyirci mi Lodos mu, yağmur mu, ben mi Sakın MHK demeyin. Hakem ısmarlama tayin edilmişti ve şeker gibiydi. 
   Rebrov'un yerine Aurelio, Selçuk'un yerine Kemal fena fikir değildi. Rakip de futbolu kilitlemek yerine açık oynayan, hatta gol arayan bir Yılmaz Vural fantezisiydi. Bu nedenle Fenerbahçeliler, takımın kaçırdıklarına üzüleceğine 75 dakika iki pas yapamayan böyle bir seçkinler grubunun o kadar pozisyona nasıl girebildiğine hayret etmeli. Maçın 70. dakikası geldiğinde "dahi Daum" iki ön libero Ümit ve Aurelio'yu çıkarıp, Semih ve Yusuf'u alarak son kartını oynamasa ve takımın havası farklılaşmasa Adanaspor karşılaşması anılarda sadece hüzün bırakabilirdi. 
   Sistemleri sistem yapan çalışkan futbolculardır. Fenerbahçe, ancak uğrunda ter akıtan varsa gerçek bir takımdır. 
   
      
</TEXT>
</DOC>
