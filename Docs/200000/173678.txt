<DOC>
<DOCNO> 173678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun17.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, "güvenlik duvarı" konusunda İsrail'i caydırmaya çalışıyor 
</HEADLINE>
<TEXT>

     İsrail'in Batı Şeria'da inşa ettiği ''güvenlik duvarı'' ile ilgili olarak, ABD'nin İsrail'e finansman kesintisi yapma ihtimalini değerlendirdiği bildirildi. 
     Adının açıklanmasını istemeyen üst düzeydeki bir Amerikalı yetkili, ABD'nin söz verdiği borcun dondurulması ihtimalini incelediklerini belirterek, ''Bu duvarın inşasıyla ilgili gerçek sorunlar ortaya çıkıyor. Biz de somut bir biçimde endişelerimizi nasıl ifade edeceğimizi tartışıyoruz'' dedi. 
     Aynı yetkili, konunun Beyaz Saray ve Dışişleri Bakanlığı'nda ele alındığını, ancak herhangi bir kararın Eylül'den önce açıklanmayacağını söyledi. 
     İsrail, 1967'de çizilen sınırın doğusunda, Batı Şeria ile arasında inşa ettiği duvarın ''teröristlerin topraklarına sızmalarını engelleme'' amacını taşıdığını açıklarken, Filistinliler duvarı, Yahudi yerleşkelerini korumak için Filistin topraklarının birkaç kilometre içine girmesi ya da uzun vadede yeni bir sınır oluşturacak olması gibi nedenlerle ''ırkçı duvar'' olarak niteliyor. 
     
</TEXT>
</DOC>
