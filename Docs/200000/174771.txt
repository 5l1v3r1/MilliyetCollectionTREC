<DOC>
<DOCNO> 174771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/spor/spo02.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un inadı tuttu 
</HEADLINE>
<TEXT>

   Fenerbahçe'nin teknik patronu, Alex ve Fabiano'nun transferini henüz çözemeyen yönetime mesaj gönderdi, "Eğer bunlar olmayacaksa, başka arayışlara girerdim" diye konuştu 
      YUSUF KOBAL 

   
   Sabrı kalmadı 
   ALMAN teknik adam, Alex ve Fabiano'nun mutlaka transfer edilmesini istedi. Umutla iki oyuncuyu beklediğine işaret eden Fenerbahçe'nin hocası, "Eğer bunlar olmayacak olsa, başka arayışlara girerdim. Bizim transfer etmeye çalıştığımız oyuncular, öyle bonservisleri elinde kulüp arayan isimler değil. Son derece kaliteli oyuncular. Transferin güçlüğünü biliyoruz. Belki bu nedenle kulüpleri, işleri yokuşa sürüyor" ifadelerini kullandı. 
   
   Umudu var 
   YÖNETİMİN çalışmalarını mutlu sonla noktalayacağına inandığını kaydeden Christoph Daum, bu nedenle yeni arayışlara gerek duymadığının altını çizdi. Daum, "Transferlerin gerçekleşmesi zaman istiyor, bunu biliyoruz. Bu nedenle yöneticilere hak veriyorum. Alex ve Fabiano'nun geleceği günü umutla bekliyorum. Bu transferlerin gerçekleşmeyeceğini düşünsem, hemen zaman geçirmeden başka arayışlara girerdim. Müjdeyi bekliyorum" dedi. 
   
   Hooijdonk Dört adımda zirve    Hollandalı yıldız, ilk haftaları kayıpsız kapatmaları halinde Fenerbahçe'yi kimsenin tutamayacağını söyledi 
   MEHMET DEMİRCAN 

   'Bize zaman lazım' 
   FENERBAHÇE'NİN usta golcüsü Van Hooijdonk, hedeflerinin ilk maçları kazanarak, uyum dönemini kayıpsız geçmek olduğunu söyledi. Hollandalı oyuncu, "Yeni bir takımız. Çok kaliteli ve yetenekli oyunculara sahibiz. Kısa zamanda uyum sağlanırsa çok başarılı oluruz. Bunun için de zamana ihtiyacımız var. Başlangıç çok önemli. Bu yüzden ilk maçları kayıpsız kapatmamız gerek" açıklamasını yaptı. 
   
   'Biraz zorlanacağız' 
   AİLESİNİN İstanbul'a gelişiyle rahatlayan Hooijdonk, iddialı konuşarak, "İlk dört haftayı puan kaybetmeden geçersek, Fenerbahçe'yi kimse tutamaz" ifadesini kullandı. Daum'un kaliteli bir teknik adam olduğunu kaydeden Fenerbahçeli futbolcu, "Oyuncuların tanımadığı yeni bir sistem yerleştirmeye çalışıyor. Belki biraz zorlanacağız, ancak alışınca ortaya çok iyi bir futbol çıkacak" yorumunu yaptı. 
   
   River Plate'den komedi dizisi    Arjantin kulübü, Ortega için 2 milyon dolar önerdi, genç yıldız Lopez'e ise 15 milyon dolar fiyat biçti 
   Yuvaya dönemiyor 
   ARIEL Ortega konusunda mesafe alamayan Fenerbahçe, bu futbolcuyu kadrosuna katmaya çalışan River Plate'in teklifi karşısında ikinci bir şoku yaşadı. Daum'un, Arjantinli yıldızı veto etmesi nedeniyle Ortega'nın dönüşüne sıcak bakmayan yönetim, River Plate'in 2 milyon dolarlık önerisi karşısında şaşkına döndü. Bu nedenle Ortega'nın eski kulübüne dönme ihtimali de zora girdi. 
   
   Yokuşa sürüyorlar 
   ARJANTİNLİ yöneticiler, Sarı - Lacivertliler'in Ortega'ya karşılık istediği genç yıldız Maksimiliano Lopez için ise astronomik bir değer biçtiler. 20 yaşındaki golcü oyuncu ile Ortega takasına yanaşmayan River Plate'in, "Lopez, 15 milyon dolarlık oyuncu. Kesinlikle takas vermeyiz" dediği iddia edildi. Fenerbahçe, River Plate'in tutarsızlıkları nedeniyle Ortega konusunda mesafe alamadı. 
   
   Transfer zirvesi    FENERBAHÇE yönetimi, Santos'da forma giyen Alex ile Sao Paolo'nun golcü ismi Fabiano'nun transferi için bugün son kararını verecek. Brezilya'dan dönen yöneticiler Hakan Bilal Kutlualp ile Mahmut Uslu, temasları konusunda yönetici arkadaşlarına rapor verecekler. Başkan Aziz Yıldırım, yapılan çalışmaları ve alınan mesafeleri değerlendirerek, transferi şekillendirecek. 
   
   Vahedi'ye elveda    İRANLI Alireza Vahedi'nin Fenerbahçe macerası başlamadan bitti. Christoph Daum'un, yardımcısı Koch'un tavsiyesi ile getirilen ve iki antrenmanda denenen Vahedi'nin performansı Alman teknik adamı memnun etmedi. Önceki akşamki idmana da sağlık sigortasının yapılmadığı gerekçesiyle çıkmayan milli futbolcuya yol verildi. Fenerbahçe, sol kanattaki verimsizliği İranlı oyuncu ile çözmeyi planlıyordu. 
   
   Cumhurbaşkanı Özat    KAPTAN Ümit Özat, Fenerbahçe'de bu görevi üstlenmenin Cumhurbaşkanlığı ile eşdeğer olduğunu söyledi. Tecrübeli oyuncu, "Böyle onurlu ve şerefli bir görevi bana verdikleri için yönetim ile teknik heyete teşekkür ediyorum. Fenerbahçe gibi büyük bir camiada kaptanlık yapmanın sorumluluğunu biliyorum" dedi. Takım arkadaşları da, Ümit Özat'a destek vererek, "Herkesin ona yardımcı olması gerek" diye konuştular. 
   
   Kadıköy uyanıyor    Sarı - Lacivertli taraftarın 76 günlük hasreti İstanbulspor maçıyla bitiyor, yenilenen 55 bin kişilik Şükrü Saracoğlu Stadı futbol ustalarını bekliyor 
   YUSUF DURSUN 

   Aşıklar buluşuyor 
   GEÇEN sezonu hüsranla kapatan Fenerbahçe, çifte kupa hedefiyle çıktığı yeni sezonun startını bugün sahasında verecek, taraftarlar da 76 günlük bir aradan sonra takımlarıyla hasret giderecek. Zorlu maraton için yenilenen Şükrü Saracoğlu Stadı'nda hazırlıklar tamamlandı. Maça büyük ilgi gösteren Sarı - Lacivertli taraftarlar, sabahın erken saatlerinde kale arkası tribün biletlerini tüketti. Açılış maçında stadın tamamen dolması bekleniyor. 
   
   Yeniler heyecanlı 
   FENERBAHÇE'NİN yeni isimlerini de şimdiden tatlı bir telaş sardı. Kadıköy'de ilk kez taraftarın karşısına çıkacak olan Teknik Direktör Daum, Hollandalı yıldız Van Hooijdonk, Alman kaleci Enke, Brezilyalı Luciano, Aurelio ile yerli transferler Selçuk ve Mahmut Hanefi büyük bir heyecan içinde. Hazırlıklarını dün akşam basına kapalı olarak yaptığı çalışmayla tamamlayan Sarı - Lacivertli ekip, Samandıra Tesisleri'nde maç saatini beklemeye başladı. 
   
   
</TEXT>
</DOC>
