<DOC>
<DOCNO> 197818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sonspo16.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım Fenerbahçe ruhu'nu geri getirdik... 
</HEADLINE>
<TEXT>

     Fenerbahçe Kulübü Başkanı Aziz Yıldırım, camiasına, ''Fenerbahçe'yi koşulsuz sevin'' diye seslendi. 
     Aziz Yıldırım, Fenerbahçe Dergisi'nin aralık sayısının giriş bölümünde yazdığı yazıda, ''Bütün Fenerbahçe camiasından bu defa bir şey istiyoruz Fenerbahçe'yi koşulsuz sevin. Bu büyük camiaya verdiğiniz destek karşılıksız olsun. Bazen hepimiz aynı tuzağa düşeriz ama küçük hesaplardan uzak duralım. Kulübümüzün yaşadığı bir talihsizlik, kimse için ümit olmasın'' görüşlerine yer verdi. 
     Derginin 1 Aralık'ta piyasaya çıkacak yeni sayısında Fenerbahçe'ye duyulan sevginin koşulsuz olması gerektiğini vurgulayan ve herkesin bayramını kutlayan Yıldırım, şöyle dedi ''Bu yıl, kazansak da kaybetsek de Şükrü Saracoğlu zemininde varını yoğunu Fenerbahçe için ortaya koyan, iyi niyetli ve çalışkan bir ordu var. Bu mücadeleci insanlar aynı özveriyi gittikleri her yerde gösteriyorlar ve bu yılı diğerlerinden farklı kılan en önemli faktörlerden biri, işte bu niyet, kazanma hırsı, son dakikaya kadar pes etmeyen Fenerbahçe ruhu... 
     Yönetim kurulumuzda, ben göreve geldiğim günden bu yana görev almış ve yaptığımız her şeyde emeği geçmiş onlarca arkadaşımız var. Bazıları hala bizimle birlikte, bazıları başka alanlarda bize destek vermeye devam ediyorlar, bazıları ise bizi muhtelif konularda eleştirmekle birlikte, inanmak isteriz ki, aynı futbol takımımız gibi iyi niyetle, özveriyle ve katıksız bir Fenerbahçe sevgisiyle hareket ediyorlar. Böyle olduğu sürece onlara saygımız sonsuzdur. Çünkü Fenerbahçe, Aziz Yıldırım'dan daha önemlidir.'' 
     
     ''FENERBAHÇE RUHUNU GERİ GETİRDİK'' 
     ''Bizi en çok eleştiren arkadaşlarımız bile şunu söylememe izin vermeliler Fenerbahçe bugün 5 yıl öncesiyle kıyaslandığında 50 yıllık yol almıştır'' görüşünü dile getiren Yıldırım, şöyle devam etti 
     ''Fenerbahçe için neler yaptığımızı anlatarak zamanınızı harcamayacağım. Gören gözler, neler yaptığımızın farkındadır. Geçmişe bakıp övünmek de bize yakışmaz. Çünkü bugüne kadar, sadece söz verdiklerimizi yaptık. Ama söz verdiklerimizin tamamını yaptık. 
     Şimdi, önümüzde büyük bir fırsat var. Belki de ilk defa yıllar yılı şampiyon olabilecek bir takım kurduğumuza inanıyoruz ve daha önemlisi 'Fenerbahçe ruhu'nu geri getirdik. Sporun her branşında kurumsal adımlar attık ve başarının formülünün bu olduğunu herkese ispatlamaya başladık. Dolayısıyla başladığımız işleri hiç durmadan bitireceğiz. Yeni sözler verdik ve tıpkı geçmişte olduğu gibi şimdi de bu sözlerimizin tümünü tutacağız.'' 
     
     ''GERÇEK AŞK KOŞULSUZ OLUR'' 
     Hizmetlerinin karşılığında bütün Fenerbahçe camiasından bu defa bir şey istediklerini kaydeden Aziz Yıldırım, yazısını şöyle tamamladı 
     ''Fenerbahçe'yi koşulsuz sevin. Bu büyük camiaya verdiğiniz destek karşılıksız olsun. Bazen hepimiz aynı tuzağa düşeriz ama küçük hesaplardan uzak duralım. Kulübümüzün yaşadığı bir talihsizlik, kimse için ümit olmasın. Başarılarımız kimseyi üzmesin. Bundan 10 yıl sonra geriye bakanlar ne Aziz Yıldırım'ı ne de geçmiş yönetimleri hatırlamayacaklar. Onlar sadece kazanılmış zaferleri, edinilmiş muhteşem tesisleri, dünya çapında yetişen sporcuları hatırlayacaklar. Uzun vadeli düşünelim ve unutmayalım ki gerçek aşk koşulsuz olur.'' 
     
</TEXT>
</DOC>
