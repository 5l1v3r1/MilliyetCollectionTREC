<DOC>
<DOCNO> 160279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/siyaset/asiy.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakızda 'bölücü olma' mesajı 
</HEADLINE>
<TEXT>
F tipi nasihat 
Cezaevlerinde satılan "Nasihat" markalı sakızları alanlar, "siyasi" mesajlarla karşılaşıyor. Nasihatlerin Ankaralı bir şairden telif ödenerek alındığı belirtildi 
     ŞÜKRAN PAKKAN İstanbul 

     Türkiye'nin her yerinde satışa sunulan "Nasihat" isimli sakızlardan siyasi mesajlar da çıkıyor. F tipi cezaevlerinde satılan tek sakız markası olan "Nasihat"i alanlar, "Satıcı ol, kalıcı ol, bulucu ol ama bölücü olma", "Tövbe et, ihanet etme" gibi manilerle karşılaşıyor. Firma yetkilileri ise siyasi mesaj vermeyi düşünmediklerini belirtiyor. 
     İstanbul İSTOÇ Sanayi Sitesi'nde faaliyet gösteren Mertsan firması tarafından üretilen sakızların müşterileri arasında cezaevleri ve hastaneler de yer alıyor. Türkiye'nin her yerine özellikle bakkallar aracılığıyla ulaşan sakızlar, damla, çilek ve nane aromalı üretiliyor. 
     10 yılı aşkın süredir üretim yapan şirket yetkilileri, sakızların içinden çıkan nasihatlerin kitaplardan rastgele seçildiğini, bazılarının ise Ankaralı bir şairden telif hakkı ödenerek satın alındığını söylüyor. 
     
     'Siyasi içerik yok' 
     Mertsan Yönetim Kurulu Başkanı Murat Balcı, cezaevlerinde satılan tek sakız olduğu bilinen çikletlerindeki mesajların siyasi bir içerik taşımadığını savunarak, şöyle dedi 
     "1992 yılından beri bu sakızları üretiyoruz. İçinde yazılan manileri kitaplardan seçiyoruz. Nasihat olma özelliğine göre seçiliyor. Perakende satışımız yok, toptancılara mal veriyoruz. Satışlarımız cezevinde de, sokakta da, büfede de var. Ankara'da bir şairden telif hakkı ödeyerek, satın aldığımız mesajlar da var. Yılda milyonlarca sakız üretiyoruz. Nasihat adımıza uygun yazılar yayımlamaya çalışıyoruz. Siyasi bir yaklaşımımız ya da mesajımız kesinlikle yok. İnsanlara yararlı olacağını düşündüğümüz mesajlara yer veriyoruz." 
     

</TEXT>
</DOC>
