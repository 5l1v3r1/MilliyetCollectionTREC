<DOC>
<DOCNO> 186233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko28.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Eczacıbaşı Hasta ekonomimiz iyileşiyor 
</HEADLINE>
<TEXT>

     Eczacıbaşı Holding Yönetim Kurulu Başkanı Bülent Eczacıbaşı, Türkiye'nin hasta ekonomisinin hızlı bir iyileşme sürecine girdiğini belirterek, ''Kararlılığımızı sürdürürsek, önümüzdeki 10 yılı, Türkiye için bir istikrar ve büyüme 10 yılına dönüştürebiliriz'' dedi. 
     Antalya'nın Kemer İlçesi'nde Mirage Royal Resort Oteli'nde düzenlenen AS Kaynak Bayiler Toplantısı'nda konuşan Eczacıbaşı, Türkiye'nin hasta ekonomisinin hızlı bir iyileşme süreci yaşadığını, ancak daha gidecek çok yol olduğunu söyledi. 
     Ekonomideki umut verici gelişmelere karşın bazı tedirgin edici gelişmelerin de yaşandığına dikkat çeken Eczacıbaşı, sağlanan istikrar ortamının devamı için elele verme çağrısında bulundu. 
     Makro ekonomideki olumlu gelişmelere ek olarak, Türkiye'nin ekonomik ve siyasal alanda gerçekleştirdiği reformların da önümüzdeki dönem açısından önem taşıdığını vurgulayan Eczacıbaşı, şöyle devam etti 
     ''TBMM ve hükümetin üstün gayretiyle çıkan yasalar, aynı zamanda AB'ye tam üyelik yolunu da büyük ölçüde aşmış bulunuyor. Şimdi, herşeyden çok ihtiyacımız olan, siyasi alandaki gelişmeler ne olursa olsun, bu istikrar ortamının sürekliliğinin sağlanmasıdır. Ekonomideki olumlu gelişmelerin sürmesi ve AB yolunda ilerleyebilmesi hep buna bağlı. İnanıyorum ki ekonomik programın uygulanabilmesinin de temel koşulu olan bu istikrar ortamının sürmesi halinde, birkaç yıl içinde, IMF programları çerçevesinde borç yükünden kurtulabilmiş az sayıdaki ülkeden biri olma şansımız vardır. Tüm bu nedenlerle, istikrarı korumak için elele vermeliyiz.'' 
     
     ''İŞLER YOLUNDA GÖZÜKÜYOR'' 
     Türkiye'nin makro ekonomik durumuna bakıldığında genellikle işlerin yolunda gözüktüğünü anlatan Eczacıbaşı, ekonomideki umut verici gelişmeleri de şöyle sıraladı 
     ''GSMH büyüme ve sanayi üretimi rakamları sevindirici, enflasyonda ve enflasyon beklentilerinde düşüş sağlanıyor, nominal ve reel faizler düşüyor, kamu borçlanmasında sorun gözükmüyor, Hazine kamu borcunu döndürmekte şimdilik zorluk çekmiyor. Finansal piyasalar sakin, döviz ucuz, geleceğe yönelik beklentiler iyimser, uluslararası kredi değerlendirme kuruluşları Türkiye notunu yükseltiyor. Bankacılık sistemi, yapılan müthiş temizlik sonrasında toparlanıyor. IMF ile ilişkiler genelde olumlu. IMF borç geri ödeme takviminde bize kolaylıklar sağladı ve Amerika'nın vaat ettiği krediye ilişkin anlaşma imzalandı.'' Umut verici görünümün yanı sıra, bazı tedirgin edici gelişmelere de dikkat çeken Eczacıbaşı, Türk Lirası'nın uzun zamandır olmadığı kadar güçlü ve cari işlemler dengesinde büyük bir açık verdiğini, reel faizlerin düşüş kaydetmesine rağmen hala yüksek düzeylerde seyrettiğini, kamu borcunun döndürülmesini, mali sektörünün gücünü ve reel sektörün kaynak kullanımını olumsuz yönde etkilediğini bildirdi. 
     Enflasyonun, 27 yıl aradan sonra ilk kez yüzde 20 düzeyine indiğini anımsatan Eczacıbaşı, enflasyonun düşüşünde döviz kurlarının da etkisi olduğunu, ancak bu etkinin sürekli olmadığının unutulmaması gerektiğini vurguladı. 
     
     ECZACIBAŞI'NIN YIL SONU TAHMİNLERİ 
     Eczacıbaşı Holding'in 2003 yıl sonu tahminlerini de açıklayan Eczacıbaşı, ''GSMH'de yüzde 5 büyüme, tüketici fiyatlarında yüzde 21'lik artış ve dolar kurunu 1 milyon 570 bin lira seviyesinde hedefliyoruz'' dedi. 
     Bu göstergelerin daha da olumlu gerçekleşmesi olasılığının bulunduğunu, gelecek yıl için henüz sağlıklı tahminlerde bulunmanın güç olduğunu belirten Eczacıbaşı, genel olarak, Türk Lirası'nın reel değerinin bir miktar gerileyeceğini, reel faizlerin düşmeye devam edeceğini, borcun döndürülmesinde sorun çıkmayacağını ve IMF programına bağlı kalınacağını varsaydıklarını söyledi. 
     Eczacıbaşı, ''Özetle, ekonomide iyi yoldayız. Hasta ekonomimiz hızla iyileşmektedir. Ancak daha gidecek çok yolumuz var. Kararlılığımızı sürdürürsek önümüzdeki on yılı Türkiye için bir istikrar ve büyüme on yılına dönüştürebiliriz'' diye konuştu. 
     
</TEXT>
</DOC>
