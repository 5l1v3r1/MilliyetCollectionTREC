<DOC>
<DOCNO> 198805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun11.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de 6 terör zanlısı yakalandı 
</HEADLINE>
<TEXT>

     İngiltere'de polisin, çek ve kredi kartı dolandırıcılığı yaptığı öne sürülen ve terörizm bağlantılarından kuşkulanılan 6 kişiyi tutukladığı açıklandı. 
     Polisin, tutuklanan kişilerin de içinde bulunduğu çok geniş kapsamlı bir çek ve kredi kartı dolandırıcılığı ağı konusunda soruşturma açtığı, tutuklamaların ise İngiltere'nin güneyinde bulunan Eastbourne kentinde yapldığı belirtildi. Tutuklanan 6 kişinin tümünün 20'li yaşlarda ve Kuzey Afrika kökenli oldukları bildirildi. 
     Polis sözcüsü, tutuklamaların Terörle Mücadele Yasası gereği yapıldığını, bu yasada belirtilen ''terörizme para ve mal sağlamak'' fiilinin tutuklamaların ardındaki asıl nedeni oluşturduğunu ifade etti. 
     Sözcü, operasyonun geçen hafta İngiltere'nin Gloucester, Manchester ve Blackburn kentlerindeki operasyonlarla hiçbir ilişkisi bulunmadığını, 6 zanlıdan ilkinin geçen Salı günü, diğerlerinin ise geçen Perşembe ve Cuma günlerinde yapılan operasyonlarda ele geçirildiklerini açıkladı. 
     Tutuklamaların yapıldığı ev ve işyerlerinde bazı yasaya aykırı ''eşya ve maddelere'' de el konulduğunu belirten sözcü, bunların ne olduğu yolundaki soruları ise yanıtsız bıraktı. 
     Sussex'deki bir polis merkezinde tutulan kişilerin sorgularının sürdüğünü bildiren sözcü, ''Bu aşamada olayı tümüyle diğer operasyonlardan bağımsız değerlendiriyoruz. Operasyonu, Sussex polisi olarak biz, Metropolitan polis teşkilatı ve istihbarat örgütünün desteğiyle gerçekleştirdik'' dedi. 
     Bu arada, geçen hafta Gloucester, Machester ve Blacburn'da yapılan operasyonlar sırasında tutuklanan 3 kişiden 2'sinin serbest bırakıldığı, Gloucester'de tutuklanan 24 yaşındaki Sacit Badat'ın sorgusunun ise sürdüğü bildirildi. 
     
</TEXT>
</DOC>
