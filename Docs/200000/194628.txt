<DOC>
<DOCNO> 194628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur06.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram tatili için yurtdışı turlara ilgi çok... 
</HEADLINE>
<TEXT>

     Ramazan Bayramı tatilinin 28 Kasım Cuma gününün ''idari izin'' ilan edilerek hafta sonlarının da birleşmesiyle 9 güne çıkacağı beklentisi ve döviz fiyatlarının düşük seyretmesinin, çok sayıda vatandaşı yurtdışı seyahatlere yönelttiği bildirildi. 
     Bayram tatilini yurtdışında geçirmek isteyenler için çeşitli turizm şirketleri hemen hemen dünyanın her noktasına tur düzenlerken, cazip fiyat ve taksitli ödeme seçenekleriyle de yurtdışı turlarını özendiriyor. 
     AA muhabirinin edindiği bilgiye göre, tatilini yurtdışında geçirmek isteyenlerin büyük çoğunluğu, Mısır, Dubai, Tunus ve Maldivler gibi sıcak yerleri tercih etti. 
     Asya Tur Genel Müdür Yardımcısı Birol Tüfekçi, bu bayram özellikle yurtdışı turlarında umulanın üstünde bir taleple karşı karşıya kaldıklarını anlatarak, dünyanın dört bir yanına düzenledikleri turlara rağbet gösterildiğini söyledi. 
     Tüfekçi, yurtdışı kontenjanlarının yüzde 70-80'inin şimdiden dolduğuna da dikkat çekerek, bayram tatilini yurtdışında geçirmek isteyenlerin bir an önce başvurularını yapmaları gerektiğini bildirdi. 
     ''Tatil için yurtdışına gitmek isteyenler, gerek kontenjanlar, gerekse vizeler açısından en geç önümüzdeki hafta başına kadar kararını vermeli'' diyen Tüfekçi, 300 ile 4 bin dolar arasında değişen fiyatlarda turların bulunduğunu kaydetti. 
     Tüfekçi, bayram tatili için yurtdışı turlara bu kadar çok ilgi olmasının nedenine ilişkin de şunları söyledi 
     ''Dövizin seyrinin iyi gitmesi, 9 günlük uzun bir tatil olması ve yurtiçinde 5 yıldızlı bir otelde yapılacak tatille yurtdışı tatilinin aynı bedellerde bulunması, yurtdışı turlarına ilgiyi oldukça artırdı. Şu an yurtdışı turlar, fiyat açısından yurtiçi turlara alternatif oldu diyebiliriz.'' Birol Tüfekçi, tatilcilerin genelde Kahire ve Sharm El Sheikh'i içine alan Mısır, Dubai, Tunus, Maldivler, Fas, Bali, Singapur, Avrupa'da da İtalya, Paris, Prag gibi merkezleri tercih ettiklerini sözlerine ekledi. 
     
     HİNDİSTAN, NEPAL VE TİBET... 
     Vip Seyahat Genel Müdür Yardımcısı Ali Akyüz de, yurtdışı turları arasında Mısır, Fas ve Uzakdoğu'nun büyük ilgi gördüğünü ifade ederek, Hindistan, Nepal, Tibet ve Çin'in de ilgi gören destinasyonlar arasında yer aldığını bildirdi. 
     Akyüz, dövizin, özellikle de doların belli bir seviyede kalmasının psikolojik olarak etkilediği insanların seyahat etmeye başladıklarını dile getirerek, ödemelerde taksitli seçeneklerin olmasının da talebin artmasında etkisi bulunduğunu söyledi. 
     Yurtdışı turlarda kontenjanlarının yüzde 80 oranında dolduğuna işaret eden Akyüz, tatilcileri ''tur seçiminde dikkatli olmaları'' konusunda uyardı. 
     Moss Travel Yurtdışı Turlar Satış Sorumlusu Orhan Durmuş da, yurtdışı turların fiyatlarının tatilcilere cazip geldiğini belirterek, ''2 saatlik bir uçuşla Mısır'a gidip, denize girebiliyorsunuz. Hem de 300-500 dolar gibi bir rakama... Aynı zamanda 5 yıldızlı bir otelde de kalıyorsunuz. Bu nedenle hem yeni bir ülke görmek, hem de fiyatları bakımından yurtdışı turlar daha cazip'' dedi. 
     
</TEXT>
</DOC>
