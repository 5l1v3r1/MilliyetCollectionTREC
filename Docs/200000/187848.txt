<DOC>
<DOCNO> 187848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sontur26.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce ikna sonra asker .. Irak'a 2. sınır kapısı açılıyor... 
</HEADLINE>
<TEXT>

     Türkiye ile ABD arasında Irak'a Türk askerinin gönderilmesine ilişkin müzakerelere başlanması için, Irak'ta Türk askerinin gelmesi aleyhine olan tutumun değişerek, aleyhteki grupların ikna edilmesi bekleniyor. 
     Irak'a asker gönderme tezkeresinin kabulünün ardından ABD ile bu konunun ayrıntılarının belirleneceği çalışmaların çok yönlü olarak yapılması gerektiğini belirten diplomatik kaynaklar, bu müzakerelere hafta başında başlanması ihtimalini gerçekçi görmüyorlar. 
     Müzakerelere başlanabilmesi için öncelikle ABD'nin Irak'taki grupları Türk askerinin gelişine ilişkin ikna etmesi gereğine dikkat çeken aynı kaynaklar, bu çerçevede Irak'ın yönetiminde yeni bir düzenlemeye gidiliyor olmasının da Türkiye ile yapılacak süreçte etken olacağını ifade ediyorlar. 
     New York Times gazetesinin haberinde, Irak ve Afganistan'ın yönetiminde yeni bir düzenlemeye giden Beyaz Saray'ın, Ulusal Güvenlik Danışmanı Condoleezza Rice başkanlığında yeni bir ''Irak İstikrar Grubu'' oluşturacağı bildirilmişti. 
     Bu bölgelerde Beyaz Saray ve Rice'a daha fazla sorumluluk verilmesi anlamına gelecek bu yeni düzenlenmeyle birlikte, Irak'taki siyasi işler, terörizmle mücadele, ekonomik kalkınma ve medyaya açık mesajlar gönderilmesi çalışmalarını koordine etmek için çalışma grupları oluşturuluyor. 
     
     TÜRKİYE'NİN İMAJI 

     Irak'ta şu anda Türkiye'nin varlığı aleyhine esen rüzgarın dinmesinin ardından, ABD ile başlaması öngörülen müzakerelerde Türk askerinin hangi bölgeye, ne zaman gideceği, birbiriyle ilişkili olarak ele alınacak. Türk tarafına Büyükelçi Deniz Bölükbaşı'nın başkanlık etmesi beklenen görüşmelerde, bunun yanı sıra lojistik konular, ikmal yolları, Türkiye'nin bölgedeki imajı ve terör örgütü PKK-KADEK'in tasfiyesi gibi konular da masaya yatırılacak. 
     Ankara, Irak'a ''işgalci değil, dost olarak ve Iraklıların egemenliklerini bir an önce kendi ellerine alabilmelerine yardımcı olmak amacıyla'' gitmek istiyor. Irak'ta sadece askeri varlığıyla değil, ülkenin yeniden yapılandırılmasına katkı sağlayacak birimleriyle bulunmayı da isteyen Türkiye, bu çerçevede arzu ettiği bu çok yönlü katılım için ABD'den destek bekliyor. 
     
     İKİNCİ SINIR KAPISINA İHTİYAÇ 

     Bu arada Türkiye ile Irak arasında ''ikinci bir sınır kapısının elzem olduğu'' düşüncesinden hareketle, ikinci kapının Ovaköy'de açılması planlanıyor. 
     Diplomatik kaynaklar, Habur sınır kapısının ticari ilişkiler, insani yardımlar ve ABD'ye halen yapılan askeri ikmaller dikkate alındığında yetersiz kalacağını belirtiyorlar. 
     Devlet Bakanı Kürşad Tüzmen de bugün İstanbul Sanayi Odası İSO heyetini kabulünde gazetecilerin soruları üzerine, Irak sınırında Habur'la eş zamanlı olmak kaydıyla Ovaköy'de ikinci bir kapı üzerinde çalışmaların devam ettiğini bildirmişti. 
     
     BARZANİ'NİN AÇIKLAMALARI 

     Öte yandan Ankara, Irak Kürdistan Demokrat Partisi lideri Mesud Barzani'nin son açıklamaları ışığında, bu grupların Türk askerinin varlığına karşı direnişini ''tutarsız'' buluyor. 
     Kaynaklar, bu açıklamaları yapan Barzani'nin, ''ABD'den alınan bazı sözlerden cayıldığı endişesini taşıyor olabileceğine'' işaret ediyorlar. 
     Barzani, Mısır'da yayınlanan El Ahram gazetesine verdiği demeçte, ''Türk güçlerinin Irak'ta bulunmasının Irak'a huzur getiremeyeceğini, tam tersine beraberinde yeni problemler yaratacağını ve bu yöndeki tutumlarını Amerika'ya bildirdiklerini'' belirterek, Irak'taki güvenlik ve asayişin bozulmasından Amerika'nın sorumlu olacağını söylemişti. 
     
</TEXT>
</DOC>
