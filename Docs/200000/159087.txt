<DOC>
<DOCNO> 159087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sontur01.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da İspanyol askerlerini taşıyan Ukrayna uçağı düştü.. 
</HEADLINE>
<TEXT>

     Trabzon'un Maçka İlçesi yakınlarında, İspanyol askerlerini taşıyan Ukrayna Havayolları'na ait uçak Pilav Dağı eteklerine düştü, ilk belirlemelere göre 74 kişi öldü. Uçakta bazı patlayıcı maddelerin bulunduğu ve bu nedenle çevre için tehlike oluşturduğu öne sürülüyor. 
     Denizcilik Müsteşarlığı Ana Arama Kurtarma Koordinasyon Merkezi'nden alınan bilgiye göre, Kırgızistan'ın Bişkek kentinden, İspanya'nın Zaragoza şehrine gitmek üzere havalanan Ukrayna'ya ait YK-42 tipi uçak, Trabzon'da yakıt ikmali yapmak için alçalırken, saat 04.45'de, Esenboğa FIC Flight Information Center radarından kayboldu. 
     İniş için 2 kez alçaldığı öğrenilen uçak, pisti göremediği için 3. denemeyi yapmak istedi ancak başarılı olamadı. 
     Maçka yakınlarına düşen ve İspanyol Barış Gücü askerlerini taşıyan uçakta, 62 yolcu ve 12 mürettebatın bulunduğu ifade edildi. 
     Trabzon'un Maçka İlçesi'ne bağlı Esiroğlu Beldesi'nde, yolcu uçağının yerleşim alanının dışına düştüğü bildirildi. 
     Kırgızistan'ın Bişkek kentinden havalanarak, İspanya'nın Zaragoza kentine giderken, Esiroğlu beldesine bağlı Konaklar Köyü mevkiinde düşen, İspanyol Barış Gücü askerlerini taşıyan Ukrayna'ya ait yolcu uçağı 2 ana parçaya ayrıldı. Yerleşim alanı dışına düşen uçağın parçaları, yaklaşık 1 kilometrelik alana yayıldı. 
     Bölgede, itfaiye ekipleri söndürme çalışmalarını yürütürken, jandarma ekipleri ise olayla ilgili incelemelerde bulunuyor. 
     Yoğun sisin etkili olduğu bölgede, görüş mesafesinin 10 metrenin altında olduğu gözleniyor. 

     
</TEXT>
</DOC>
