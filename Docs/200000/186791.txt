<DOC>
<DOCNO> 186791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/soneko18.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Üretimde kişi başına ücret yüzde 23.1 arttı... 
</HEADLINE>
<TEXT>

     Bu yılın ikinci 3 aylık döneminde Nisan, Mayıs, Haziran , üretimde çalışılan saat başına ücretlerde yüzde 23.1 oranında artış yaşanırken, kişi başına kazançta yüzde 16'lık bir artış gerçekleşti. 
     Devlet İstatistik Enstitüsü'nün DİE verilerine göre Üretimde Çalışılan Saat Başına Ücret, kamu sektöründe yüzde 18.5 artarken, özel sektörde artış yüzde 26.3 oranında oldu. Böylece saat başına ücret artışı ortalama yüzde 23.1 oranında gerçekleşti. 
     İmalat sanayini oluşturan sektörler itibariyle ortalama saat başına ücret artışı en fazla, büro, muhasebe, bilgi işlem makinaları imalatında yaşandı. Bu sektörde ücret artışı yüzde 52.1 olurken, tütün imalatında yüzde 39, giyim eşyası imalatında da yüzde 37.1 olarak gerçekleşti. 
     Gıda ürünleri, tekstil, metal sanayii, tıbbi cihazlar, mobilya imalatı, kimyasal madde ürünleri imalatı, kok kömürü, plastik eşya, deri, dayanıklı tüketim malları gibi sektörlerde, saat başına ücret artışı, yüzde 14 ile yüzde 33 aralığında seyretti. 
     
     KİŞİLERİN KAZANCI NE OLDU 
     Kişi başına kazançtaki artış verilerine bakıldığında kamu sektöründe yüzde 13.9 olan artışın, özel sektörde yüzde 18.7 olduğu ve iki sektörün ortalamasının da yüzde 16 seviyesinde sonuçlandığı görüldü. 
     Kişi başına kazançta, sektörler itibariyle en fazla artış yüzde 32 ile giyim eşyası imalatında yaşandı. Yüzde 31.4 ile tütün ürünleri imalatı, yüzde 31.6 ile ağaç ve mantar üretimi imalatında kazanç artışları yaşandı. Diğer sektörlerde kişi başına kazanç artışları da yüzde 7.9 ile yüzde 23 arasında değişen oranlarda gerçekleşti. 
     Diğer işlerde çalışan kişi başına kazançlarda ise kamu sektöründe yüzde 25.3 olan artış, özel sektörde yüzde 24.7 düzeyinde sonuçlandı. İki sektörün ortalaması da yüzde 25.1 oldu. 
     Bu alanda kişi başına kazançta en fazla artış, yüzde 61.1 büro, muhasebe, bilgi işlem makinaları imalatında gerçekleşti. Kok kömürü ve tütün imalatı sektöründe de kazanç artışı yüzde 41 olarak gerçekleşti. 
     
</TEXT>
</DOC>
