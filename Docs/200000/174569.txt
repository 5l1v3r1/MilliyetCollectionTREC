<DOC>
<DOCNO> 174569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/ekonomi/eko01.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi üretiminde 'canlı' yükseliş... 
</HEADLINE>
<TEXT>

   Ekonomideki canlılık üretim rakamlarına da yansıyor. Haziranda sanayi üretimi geçen yılın aynı ayına göre yüzde 11.7, altı aylık ortalamada yüzde 7.6 arttı 
   EKONOMİ SERVİSİ 
   
   Ekonomideki canlanmanın önemli göstergelerinden biri olan sanayi üretimi haziranda, geçen yılın aynı ayına göre yüzde 11.7 oranında artış gösterdi. İmalat sanayinde üretim yüzde 12.8 artarken altı aylık üretim yüzde 7.6 oldu. 
   Devlet İstatistik Enstitüsü'nden DİE haziran ayı sanayi üretim verilerini açıkladı. İmalat sanayi üretimi geçen yılın aynı dönemine göre yüzde 12.8 oranında artarken alt kollarda özellikle gıda, otomotiv, makina imalatındaki artışlar dikkat çekti. 
   İmalat sanayi içinde yer alan alt sektörlerin hazirandaki üretim , büro, muhasebe bilgi işlem makinaları imalatında yüzde 151.8, gıda ürünleri ve içecek imalatında yüzde 31.2, basım ve yayım imalatında yüzde 25.8, derinin işlenmesi, bavul - çanta imalatında yüzde 10.8, makina ve teçhizat imalatında yüzde 30, taşıt araçları ve karoseri imalatı yüzde 38.7 oranında arttı. 
   Bu dönemde, tütün ürünleri imalatı yüzde 14.8, giyim eşyası imalatı yüzde 0.1, ağaç ve mantar ürünleri imalatı yüzde 9.9, elektrikli makina cihaz imalatı yüzde 3.5 ve diğer ulaşım araçları imalatı yüzde 41.4 azaldı. 
   
   Lokomotif ihracata dayalı sektörler 
   Eşya bazında üretimde de özellikle dayanıklı tüketim malları, otobüs, minibüs ve demir çelik üretiminde ciddi oranlı artışlar yaşandı. Rakı ve özel sektörün ürettiği bira dışındaki alkollü içkilerin üretiminde yüzde 6 ile 69 arasında düşüş gözlendi. 
   İhracatta başarılı performansın sanayi üretim rakamlarına olumlu yansımaya devam ettiğini belirten uzmanlar, özellikle ihracat odaklı makina, motorlu taşıtlar ve ana metal sanayi üretimindeki artışın toplam sanayi üretimini artıran en önemli nedenler olduğunu söyledi. Uzmanlar, gıda ve büro makinalarındaki üretim artışının ise iç talep seviyesiyle ilgili olumlu sinyaller taşıdığını dile getirdi. 
   
   İmalat sanayindeki artış yüzde 12.8    Sanayinin alt kolu olan ve sanayi üretim rakamının belirlenmesinde yüzde 87 ağırlığı bulunan imalat sanayi haziranda, geçen yılın aynı ayına göre yüzde 12.8 arttı. Diğer ana sektörlerden elektrik, gaz ve su sektöründe üretim yüzde 8.2 artış gösterirken madencilik sektöründe üretim aylık bazda 2002 Haziran'ına göre yüzde 5.6 oranında düştü. 
   Altı aylık ortalamada ise bir önceki yılın aynı dönemine göre üretim, toplam sanayinde yüzde 7.6, imalat sanayinde yüzde 8.7, elektrik, gaz ve su sektöründe yüzde 7.7 artış, madencilikte de yüzde 14.8 azaldı. 
   
   Üretimin altı aylık ortalaması yüzde 7.6 Haziran Altı aylık ort. Üretim kolu 2003 2002 2003 2002 Toplam sanayi 11.7 7.3 7.6 7.6 Madencilik -5.6 -19.6 -14.8 -8.0 İmalat sanayi 12.8 9.0 8.7 8.7 Elektrik, gaz ve su 8.2 6.3 7.7 5.8 
   
</TEXT>
</DOC>
