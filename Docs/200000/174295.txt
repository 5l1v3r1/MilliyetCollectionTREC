<DOC>
<DOCNO> 174295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo37.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray yeni müzesine yarın resmen kavuşuyor... 
</HEADLINE>
<TEXT>

     Galatasaray Lisesi'nin karşısında bulunan Beyoğlu Postanesi'nin, Galatasaray Müzesi'ne dönüştürülme projesi hayata geçiriliyor. 
     Sarı-kırmızılı kulüpten yapılan açıklamada, postanenin yarın, Kulüp Başkanı Özhan Canaydın ile Ulaştırma Bakanı Binali Yıldırım ve PTT Genel Müdürü İbrahim Şahin'in katılımıyla devir teslim töreninin gerçekleştirileceği kaydedildi. 
     Törenle, tarihi postane binası, 10 yıl boyunca Galatasaray Kulübü'nün kullanımına geçecek. 10 yıl sonucunda bir anlaşmazlık yaşanmaması durumunda da bir 10 yıl daha postane Galatasaray'ın kullanımında olacak. 
     Giriş katının nostaljik postane olarak kullanılması düşünülen tarihi binanın diğer katlarının ise Galatasaray Müzesi olarak hizmet vereceği belirtildi. 
     
</TEXT>
</DOC>
