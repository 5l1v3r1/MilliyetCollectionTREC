<DOC>
<DOCNO> 163013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur20.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite kontenjanları yüzde 1 arttı... 
</HEADLINE>
<TEXT>

     Üniversitelerin lisans ve önlisans programlarına 15 Haziran 2003 Pazar günü yapılacak Öğrenci Seçme Sınavı ÖSS sonucunda toplam 400 bin 884 öğrenci alınacak. 
     Yükseköğretim Kurulu YÖK , gelecek eğitim-öğretim yılında üniversitelere yerleştirilecek öğrenci kontenjanını belirledi. Kontenjanlar, geçen yıla göre yüzde 1.1 oranında artırıldı. YÖK, geçen yıl, lisans programlarına 187 bin 730, önlisans programlarına 196 bin 609, özel yetenek programlarına 12 bin 74 kontenjan ayırmıştı. 
     Öğrenci Seçme ve Yerleştirme Merkezi'nce 15 Haziran 2003 Pazar günü gerçekleştirilecek ÖSS sonucunda, devlet, vakıf ve KKTC'deki üniversiteler ile yurtdışındaki üniversitelerin lisans, önlisans ve özel yetenek programlarına toplam 400 bin 884 öğrenci yerleştirilecek. 
     
     KONTENJANLAR 

     Devlet üniversitelerinin lisans programlarında 161 bin 63, vakıf üniversitelerinin lisans programlarında 16 bin 500, KKTC'deki üniversitelerin lisans programlarında 9 bin 325, yurtdışındaki üniversitelerin lisans programlarında da 3 bin 112 olmak üzere 190 bin kontenjan ayrıldı. 
     Devlet, vakıf ve KKTC'deki üniversitelerin önlisans programlarına yaklaşık toplam 198 bin öğrenci yerleştirilecek. 
     ÖSS'nin yanı sıra özel yetenek sınavı ile öğrenci kabul eden programlara da toplam 12 bin 884 öğrenci alınacak. 
     
     AÇIKTA KALACAK ADAYLAR 

     YÖK'ün, kontenjanları artırmasına karşın, üniversitelerdeki kapasite yetersizliği nedeniyle 2003-ÖSS'ye başvuran 1 milyon 502 bin 564 adaydan 1 milyon 101 bin 680'i yüzde 73.33'ü hayal kırıklığına uğrayacak. 
     Açıkta kalmak istemeyen adaylar ise Açıköğretim programlarında şanslarını deneyebilecekler. Açıköğretim ile ilgili programları tercih edecek tüm adaylar, bazı programlar hariç, kontenjan sınırlaması olmaksızın yerleştirilecekler. 

     
</TEXT>
</DOC>
