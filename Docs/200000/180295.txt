<DOC>
<DOCNO> 180295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sonspo02.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Basketbol Şampiyonası'nın "en"leri... 
</HEADLINE>
<TEXT>

     İsveç'te yarın başlayacak 33. Avrupa Erkekler Basketbol Şampiyonası finallerine katılacak 16 takım ve 192 basketbolcu, ilginç istatistikleriyle de dikkati çekiyor. 
     Şampiyonada mücadele edecek 16 takım arasında yaş ortalaması en düşük olan ekip İsrail. İsrail'in yaş ortalaması 25.34 iken, Türkiye'nin D Grubu'ndaki rakiplerinden Hırvatistan, 25.6 ortalamayla 2. ve Türkiye de 25.7 ortalamayla 3. sırada yer alıyor. 
     Finallerin en yaşlı ekibi olarak Türkiye'nin yarınki rakibi Ukrayna gözüküyor. Ukrayna, 27.62'lik yaş ortalamasıyla 16 ülke arasında en deneyimli ekip niteliğinde. 
     Bosna-Hersek Milli Takımı'nda yer alan Mirza Teletoviç ise 192 oyuncu arasında en genç olanı. 18 yaşındaki genç pivotun yanısıra Sırbistan-Karadağ'dan Kosta Peroviç de 18 yaş 6 aylık. 
     Letonya'nın kaptanlığını yapacak olan 36 yaşındaki Ainars Bagatskis ise şampiyonanın en yaşlı oyuncusu konumunda. 36 yaşındaki Letonyalı forvetin yanında, İspanya'da da 34 yaşındaki Alberto Herreros, deneyimiyle takımını başarıya ulaştırmaya çalışacak. 
     
     EN FAZLA OYUNCUSU BULUNAN KULÜP MACCABI 
     İsrail basketbolunun simge kulübü Maccabi Elite Tel Aviv, İsveç-2003'te en çok oyuncusu sahne alacak takım olacak. İsrail Milli Takımı'nda yer alan 5 oyuncunun Shelef, Sharp, Burstein, Saffar ve Halperin yanısıra, yeni sezonda bu takımın formasını giyecek olan Sarunas Jasikevicius da Litvanya Milli Takımı'nın başarısı için ter dökecek. 
     KK Cibona VIP Zagreb Hırvatistan , Avomash Ukrayna , Efes Pilsen Türkiye , Elan Bearnais Pau Orthez Fransa , Montepaschi Siena İtalya ve Real Madrid İspanya ise 5'er oyuncuyla finallere en çok oyuncu veren kulüpler sıralamasında 2. sırayı paylaşıyor. 
     Ülkerspor da 4 oyuncu İbrahim Kutluay, Kerem Gönlüm, Haluk Yıldırım, Efthimias Rentzias ile bu kulüpleri izliyor. 
     
     NBA OYUNCULARI 
     Sydney Olimpiyat Oyunları'nın gümüş madalyalı ekibi Fransa, Türkiye'deki şampiyonada aldığı başarısız sonucu İsveç'te gidermek isteyeceği için güçlü bir kadroyla mücadele edecek. Şampiyonaya katılan takımlar arasında kadrosunda en fazla NBA oyuncusu bulunduran ekip Fransa oldu. 
     Fransa'da Tony Parker San Antonio Spurs , Tarıq Abdül Wahad Dallas Mavericks , Jerome Moiso New Orleans Hornets ve Boris Diaw-Riffiod Atlanta Hawks olmak üzere 4 adet NBA Ligi oyuncusu bulunuyor. Sırbistan-Karadağ 3 Jariç, Drobnjak ve Stojakoviç , Türkiye ise 2 Hidayet Türkoğlu ve Mehmet Okur oyuncuyla Fransa'nın ardından geliyor. 
     
     DİĞER ''EN''LER 
     Şampiyonada Rus pivot Denis Ershov, en uzun boylu basketbolcu olarak göze çarpıyor. 23 yaşındaki oyuncunun boyu 2.20 metre. Ershov'u da Yunanlı Tsakalidis 2.18 metre ve Bagane 2.17 metre ile izliyor. 
     Bu arada Rusya, şampiyonada yer alan 16 takım arasında 2.03 metre boy ortalamasıyla en uzun ekip konumunda. Rusya'nın ardından Sırbistan-Karadağ 2.028 , Yunanistan ve Hırvatistan 2.023 geliyor. 10 takımın 2 metre ve üstü boy ortalaması bulunurken, Türkiye ise 2.017 metrelik ortalamasıyla ilk 8 arasında yer aldı. 
     Evsahibi ülkeden Carles Marco, 1.80 metrelik boyuyla şampiyonanın en kısa oyuncusu olurken, Almanya'nın Türk asıllı oyuncusu Mithat Demirel'in 1.82 metre ve İsrailli Derrick Sharp'ın da 1.83 metre boyları dikkati çekiyor. 
     Şampiyonanın en kısa takımı ise 1.97 metreyle İsveç olurken, bu ülkeyi İsrail 1.986 , Letonya 1.99 ve turnuvanın favorilerinden İspanya 1.993 ve Fransa 1.991 izliyor. 
     
</TEXT>
</DOC>
