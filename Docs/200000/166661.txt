<DOC>
<DOCNO> 166661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo19.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray sezonu açtı... 4 yeni imza atıldı... 
</HEADLINE>
<TEXT>

     Galatasaray'da, 1 aylık iznin ardından yeni sezon hazırlıkları İstanbul'da başladı. 
     Florya Metin Oktay Tesisleri'nde, teknik direktör Fatih Terim yönetiminde gerçekleştirilen ve yaklaşık 1.5 saat süren çalışmada yeni transferler Prates, Orhan, Ömer ve Murat ile birlikte 21 oyuncu yer alırken, futbolcular hafif bir kondisyon çalışması yaptı. 
     İdmanda yer almayan oyunculardan Ergün ve Bülent'e 15 Temmuz'a, Volkan'a ise 8 Temmuz'a dek izin verildiği, Mondragon'un bugün akşam saatlerinde, Hasan, Batista, Pinto ve Lukunku'nun da yarın takıma katılacağı açıklandı. 
     Ayrıca, sakatlığı süren Baliç, çalışmanın son bölümlerinde sahaya çıkarak bir süre koşu yapmakla yetindi. 
     Galatasaray, yarın gerçekleştireceği çift antrenmanla yeni sezon hazırlıklarını sürdürecek. 
     
     4 İMZA 

     Galatasaray'ın yeni transferleri Cesar Prates, Orhan Ak, Ömer Erdoğan ve Murat Erdoğan, Florya Metin Oktay Tesisleri'nde resmi sözleşme imzaladı. 
     Galatasaray Cafe'de gerçekleştirilen imza töreninde konuşan sarı-kırmızılı kulübün ikinci başkanı ve basın sözcüsü Ali Dürüst, takımlarının geleceğini kurma çabası içinde olduklarını kaydederek, ''Yeni transferlerimiz de bu kapasiteye sahipler'' dedi. 
     Yeni transferlerden Orhan Ak, Galatasaray'a gelmekten dolayı yaşadığı heyecanı dile getirerek, ''İdeallerim arasında Galatasaray'da oynamak vardı ve ben de tercihimi bu yönde kullandım'' derken, Ömer Erdoğan ise Türkiye'nin en büyük camiasına geldiğini kaydetti. 
     Geçen sezon başında Galatasaray kadrosunda yer bulamaması nedeniyle Gaziantepspor'a giden Murat Erdoğan, sarı-kırmızılı kulübe yeniden dönmekten büyük sevinç duyduğunu anlatarak, ''Fatih Terim'in beni bu sezon takımında düşünmesi onur verici. Bu kez faydalı olacağıma inanıyorum'' diye konuştu. 
     Brezilyalı savunma oyuncusu Cesar Prates de konuşmasında, öncelikli olarak Türkçe öğreneceğini kaydederek, şunları söyledi 
     ''Ama futbolun dili tüm dünyada aynı. İspanya ve Portekiz'de forma giydim ve büyük bir camiaya geldiğimin farkındayım. Başarılı olmak için çalışacağım. Galatasaray ismi çok büyük. Cesar Prates isminin Galatasaray'la birlikte anılmasını istiyorum.'' Yeni transferlerden Cesar Prates'in 2 yılı opsiyonlu olmak üzere 5 yıl, Murat Erdoğan, Orhan Ak ve Ömer Erdoğan'ın ise 3'er yıllık sözleşme imzaladıkları açıklandı. 
     
</TEXT>
</DOC>
