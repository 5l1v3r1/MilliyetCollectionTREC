<DOC>
<DOCNO> 175281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo15.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"12 Dev Adam"a bir şok daha... Kerem Almanya'ya gitmiyor... 
</HEADLINE>
<TEXT>

     33. Avrupa Erkekler Basketbol Şampiyonası'na hazırlanan A Milli Takım'da üst üste yaşanan şansızlıklar teknik heyeti sıkıntıya soktu. 
     Alper Yılmaz'ın dizindeki sakatlığın sürmesi nedeniyle aday kadrodan çıkarılmasının ardından, milli takımda bu sefer de Kerem Tunçeri'nin hastalanmasının şoku yaşanıyor. 
     Kerem Tunçeri'nin hastalığı nedeniyle Almanya kampına takımla birlikte götürülmeyeceği açıklandı. 
     Basketbol Federasyonu'ndan yapılan açıklamada, dün gece şiddetli gribal ve bağırsak enfeksiyonu teşhisi ile International Hospital'e yatırılan Kerem Tunçeri'nin, Almanya'ya takımla birlikte gitmeyeceği bildirildi. 
     Milli Takımlar Genel Menajeri Doğan Hakyemez, Kerem'in 2 gün tedavi altında olacağını, düşük bir ihtimal de olsa, yıldız oyuncunun iyileşmesi halinde Almanya ile yapılacak hazırlık maçları için bu ülkeye gideceğini belirtti. 
     Milliler, bugün öğle saatlerinde 5 günlük kamp çalışmaları için Almanya'ya gidecek. 
     
</TEXT>
</DOC>
