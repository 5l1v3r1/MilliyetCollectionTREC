<DOC>
<DOCNO> 165956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/guncel/gun20.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Dalkılıç’a beş saatlik ameliyat      DÜNYA Serbest Dalış Rekortmeni Yasemin Dalkılıç, safra kesesindeki polip ve pankreasında oluşan tümör nedeniyle Ankara İbni Sina Hastanesi’nde ameliyat oldu. Tümörün iyi huylu çıktığını öğrenince rahatlayan Dalkılıç, Ankara’daki evinde dinleniyor. Dalkılıç, "Geçirdiğim operasyon yaptığım spora engel değil. Ancak çalışmalarıma ara verdiğim için temmuzdaki rekor denemesini kasıma ertelemek zorunda kaldım" dedi. Beş saatlik ameliyatının çok başarılı olduğunu kaydeden Dalkılıç, "Kol kuvvetlendirme çalışmalarına yavaş yavaş başladım. Kısa sürede forma girerim" diye konuştu. 
     
Babalar, babalık davası açamaz ..      YARGITAY, babalık davası açma hakkının anne ve çocuğa tanındığını belirterek, babanın dava açma hakkı bulunmadığına karar verdi. Evlilik dışı beraberliğinden olan çocuğunun "nesebinin tashihi" istemiyle mahkemeye başvuran babanın istemi kabul edildi. Temyiz edilmeyerek kesinleşen hükmün kanun yararına bozulması istemini inceleyen Yargıtay 2. Hukuk Dairesi, kararı bozdu. Davanın niteliği itibariyle "babalığın tespiti"ne ilişkin olduğu kaydedilen kararda, Türk Medeni Kanunu’nun babalık davası açma hakkını anne ve çocuğa tanıdığı, babanın babalık davası açabileceğinden söz etmediği vurgulandı. Babaya "çocuğu tanıma" imk nı verildiği ifade edilen kararda, bu imk nın tüm sonuçlarıyla "babalık hükmüne eşdeğer" olduğu belirtildi. 
     
Hentbolcülerin maaş intikamı      İSTANBUL Büyükşehir Spor Kulübü Hentbol Şubesi oyuncuları, sözleşmelerinde belirtilen paraları alamadıkları gerekçesiyle İstanbul Büyükşehir Belediyesi ve Belediye Başkanı Ali Müfit Gürtuna’yı icraya verdi. 20 Ağustos 2001 - 30 Haziran 2002 tarihleri arasındaki dönemi kapsayan, federasyon onaylı "1. Deplasman Lig Sporcuları Sözleşmesi"ni imzalayan oyuncular, maaş ve ücretlerinin birinci taksidini sözleşme gereği peşin olarak aldı. Kulüp, sporcuların paralarının geri kalan kısmının Eylül 2001 ile Mayıs 2002 tarihleri arasında ödeneceği taahhüt etmesine rağmen, sporcular son 5 taksitlerini alamadı. 
     
ÖSS puanı 2 yıl geçerli olacak      YURTDIŞINDAKİ üniversitelerde öğrenim görebilmek için gereken ÖSS puanı, iki yıl geçerli olacak. YÖK’ün bu kararı, 2003 Yükseköğretim Programları ve Kontenjanları Kılavuzu’nda duyuruldu. KKTC’deki üniversitelerle ÖSS sonucuna göre yerleşilebilen Yükseköğretim Programları ve Kontenjanları Kılavuzu’nda yer alan ülkeler kapsam dışında. Daha önce, ÖSS’den gerekli puanı aldığı yıl yurtdışında kayıt yaptıramayanlar, diplomalarına denklik belgesi alamıyordu. 
     

</TEXT>
</DOC>
