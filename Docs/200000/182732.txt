<DOC>
<DOCNO> 182732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur18.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK, Cuma günü toplanacak... 
</HEADLINE>
<TEXT>

     Milli Güvenlik Kurulu MGK , Cumhurbaşkanı Ahmet Necdet Sezer'in başkanlığında 19 Eylül Cuma günü Çankaya Köşkü'nde toplanacak. 
     İki ayda bir yapılması hükme bağlanmasına karşın, Ağustos ayı olağan toplantısında alınan karar uyarınca, ''dünya ve bölgedeki dış politik gelişmeler göz önünde bulundurularak'' bu ay gerçekleştirilmesi uygun bulunan MGK toplantısı, saat 14.00'te başlayacak. 
     Ekim ayında yapılacak olağan toplantı öncesinde gerçekleştirilecek toplantıya, 30 Ağustos itibariyle yeni görevlerine atanan Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral İbrahim Fırtına ile MGK Genel Sekreteri Orgeneral Şükrü Sarıışık, ilk kez katılacak. 
     Kamuoyunda ''7. AB Uyum Paketi'' olarak bilinen 4963 Sayılı Çeşitli Kanunlarda Değişiklik Yapılmasına İlişkin Yasa'da, MGK'nın ayda bir kez yerine iki ayda bir toplanması hükme bağlanmıştı. 
     Kurul'un, 22 Ağustos Cuma günü yapılan toplantısının ardından yayımlanan bildiride ise ''dünya ve bölgedeki dış politik gelişmeler göz önünde bulundurularak, MGK'nın Eylül ayı içerisinde toplanmasının uygun bulunduğu'' belirtilmişti. 
     
</TEXT>
</DOC>
