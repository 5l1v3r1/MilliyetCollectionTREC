<DOC>
<DOCNO> 165587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/soneko07.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi Öneri Paketi'nde bazı vergilerin artırılması öngörüldü... 
</HEADLINE>
<TEXT>

     Vergi sisteminde yaşanan sorunların çözümü için oluşturulan Vergi Konseyi, hazırladığı öneri paketini Maliye Bakanı Kemal Unakıtan'a sundu. 
     Vergi Konseyi'nin faaliyetleri çerçevesinde Maliye Bakanlığı'nın uzman birimleri ve ilgili kesim temsilcilerinden oluşturulan çalışma grupları, kendi alanlarıyla ilgili sorunlar ve çözüm önerilerini raporlar şeklinde ortaya koydu. Bunlar Konsey tarafından biraraya getirildi ve daha sonra Maliye Bakanı'na bir sunuş yapıldı. 
     Vergi Konseyi raporu, Gelirler Genel Müdürlüğü'nce de değerlendirmeye alındı. Tarafların yapacakları ortak çalışmada, pakette yeralan önerilerden uygulamaya girebileceklerin belirleneceği belirtildi. 
     
     HANGİ ALANDA NE YAPILMASI İSTENİYOR 

     Vergi Konseyi'nin öneriler paketinde yeralan düzenlemeler serbest bölgeler, uluslararası holding şirketleri, finansal kurumların vergilendirilmesi, dolaylı vergiler, özel tüketim vergisi, usul kanunları, kayıt dışı ekonomi, gelir idaresinin sorunları, Amme Alacaklarının Tahsili Usulu Hakkında Kanun, mükellef idare ilişkileri, servet vergileri, dolaysız vergiler, inşaat ve onarma işleri şeklinde sıralandı. 
     
     SERVET VERGİLERİ 

     Türkiye'de servet vergilerinin gsyih'ya oranı, diğer ülkelere göre ortalama 2-3 kat, servet vergilerinin toplam vergi gelirlerine oranı da diğer ülkelere göre 2-4 kat daha düşük. 
     -Veraset ve intikal vergisi oranları arttırılmalı. 
     -Motorlu taşıt vergisinin rayiç bedel üzerinden alınması için Harçlar Kanunu'nda belirtilen esas Türkiye Sigorta ve Reasürans Şirketleri Birliğince tespit edilen kasko sigorta değeri dikkate alınarak nispi vergi oranları uygulanmalı. 
     -Belirli yaşın üzerindeki araçların vergisi arttırılmalı ya da trafikten men edilmeli. 
     -Emlak vergisi değerleri arasında uyumlaşma sağlanmalı, vergiye esas bedel takdirlerine karşı mükellefe dava hakkı verilmeli. 
     -Yeni inşa edilen meskenlerin vergi değerinin dörtte biri oranında 5 yıl süreyle geçici muafiyet hakkı kaldırılmalı. 
     -Tek meskeni olan emeklilere 0 oranlı vergi kalkmalı. 
     -Emlak vergisi oranları arttırılmalı, çevre temizlik vergisi ise kaldırılmalı. 
     
     DİĞER ÖNERİLER 

     -Ücretliler için de vergileme sisteminde aşamalı olarak beyan usulüne geçilmeli. 
     -Kurumlar vergisi mükellefleri yüzde 75'den fazla hisseye ve oy hakkına sahip oldukları ortaklıklar ile birlikte tek bir konsolide kurumlar vergisi beyannamesi vermeli. 
     -Konsolide beyan usulünün seçimi halinde 5 yıl bundan dönülmemeli. 
     KDV oranları gözden geçirilmeli. Özellikle tekstil, konfeksiyon ve deri sektöründeki kdv oranları, haksız vergi iadesi taleplerini cazip kılmayacak şekilde indirilmeli. 
     -İhracatta taahhüt kapatma sistemi gerekiyorsa kaldırılmalı. 
     -Mahsup sistemindeki aksaklıklar giderilinceye kadar, ''KDV iade sertifikası'' getirilmeli. 
     -Pasaport Kanunu'ndaki ''Vergiden borçlu'' ifadesi 6183 çerçevesinde ''Amme alacaklarından borçlu bulunduğu'' şeklinde değiştirilmeli. 
     -Yılın belirli dönemlerinde yapılacak fiziki denetimler ve hasılat tespitleri baz alınarak yıllık matrahın re'sen tespitine imkan sağlanmalı. 
     -Belirli limitleri aşan alım bedelleri banka sistemi aracılığı ile yapılmalı. 
     -Vergi cennetleri olarak nitelendirilen ülke ve bölgelere, mal ve hizmet alımları karşılığında yapılacak ödemeler stopaja tabi tutulmalı. 
     -Yurtdışında 6 aydan fazla kalan ve yurt dışında oturan Türk vatandaşları, dar mükellef sayılmalı. 
     
     GELİR İDARESİ 

     -Personel 3'er yıllık sözleşmelerle sözleşmeli personel statüsünde çalışır hale getirilmeli. Performans değerlendirmesine gidilmeli, belli sınırın altında kalanların iş akitleri feshedilmeli. 
     -Vergi idaresine yeni alınan stajyerlerin 2 yıllık hizmet içi eğitim ve çalışma süresini tamamladıktan sonra yapılacak sınavda başarılı olma şartıyla asli sözleşme imzalanması. 
     -Vergi ihtilaflarının yargıya gitmeden çözülmesi için itiraz komisyonu, uzlaşma komisyonu gibi birimler oluşturulması. 
     -Vergi daireleri ve vergi denetmenleri, orta vadede defterdarlıklardan alınarak gelirler bölge müdürlüklerine bağlanmalı. 
     
     SERBEST BÖLGELER 

     Mevcut sistemin özüne dokunmadan selektif bir fon uygulaması ile Türk vergi sistemini tehdit eden zararlı uygulamalar önlenmeli. 
     Üretim tesisleri ve zirai faaliyetlerde bulunan şirketlere A1, hizmet üretim şirketlerine A2, alım-satım şirketlerine B, bankalar ve diğer finans kuruluşlarına C, depolama faaliyetinde bulunan şirketlere de D sınıfı ruhsat verilmeli. 
     Tüm ruhsat sahipleri, yurt dışından bölgeye getirdikleri malların C.I.F değeri üzerinden yüzde 1, A1 ve A2 sınıfı ruhsat sahibi ihracatçılar yüzde 0, A1 sınıfı ruhsat sahipleri, Türkiye'ye yaptıkları satışlarında F.O.B değeri üzerinden yüzde 4 fon ödemeli. 
     Fon oranı, B sınıfı ruhsat sahiplerinin ihracatlarında yüzde 10 muafiyet bakiyesinin alış-satış farkı ile ithalatlarındaki alış-satış farkı ve tüm ruhsat sahiplerinin ödedikleri ücretlerin asgari ücretin 4 katını aşan kısmı üzerinden yüzde 25 olarak uygulanmalı. 
     Geçici hükümler ile şahıs şirketleri ve şubeler için 31 Aralık 2003'e kadar ücretsiz yeni ruhsat olmalı. Arttırılmış fon yükümlülüğü de 1 Ocak 2004'de uygulamaya girmeli. 
     
     ULUSLARARASI HOLDİNG ŞİRKETLERİ 

     -Temettü ve iştirak hisse satış kazançları için tam istisna olmalı. 
     -Uluslararası holding şirketlerinin hizmet, finansman, royalti ve lisans gelirleri yüzde 5 ile düşük vergiye tabi tutulmalı. 
     -Bu gelirler için 5 yıl geri dönülmemesi kaydı ile genel hükümleri seçebilme hakkı tanınmalı. 
     -Yurtdışına temettü ödemelerine yüzde 5 stopaj uygulanmalı. 
     -Tüm mükellef şirketlerin holding şirketine dönüşmesi sonucunda ortaya çıkacak değer artış kazançların vergiden istisna edilmeli. 
     -3'er aylık dönemler halinde geçici temettü dağıtımı yapılabilmeli. 
     -Yurtdışındaki iştiraklere verilen hizmetler KDV'den istisna edilmeli. 
     -Ödenmiş sermayelerinin 4 katı oranında borçlanma hakkı olmalı. 
     
     FİNANSAL KURUMLAR 

     -Kazançlar enflasyon muhasebesi esas alınarak vergilendirilmeli. 
     -Banka sigorta muamele vergisi tamamen kaldırılmalı. 
     -Ana faaliyet konuları KDV'den istisna tutulmalı, diğer arızi işlerinden KDV alınmalı. 
     -Bankaların üstlenmek zorunda kaldıkları KKDF, Tüketici Fonu ve Sivil Savunma Fonu gibi yükler kaldırılmalı. 
     -Hazine bonosu ve devlet tahvili değerlemesinde alış bedeli esasına dönülmeli. 
     -Finansal araçların vergilemesindeki farklılıklar giderilmeli. 
     -Şahıs yatırım fonlarının kurulması ve bunların yüzde 10 gibi stopajla nihai olarak vergilendirilmesi sağlanmalı. 
     -Bireysel emeklilikte indirim konusu yapılacak oransal tutar ücretin yüzde 20'si, maktu sınır ise asgari ücretin 4 katı olarak değiştirilmeli. 
     -Yangın sigorta vergisi kaldırılmalı. 
     
</TEXT>
</DOC>
