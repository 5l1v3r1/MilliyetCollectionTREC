<DOC>
<DOCNO> 183118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sondun20.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix "Irak savaşı gereksizdi" 
</HEADLINE>
<TEXT>

     Irak'ta çalışmalarda bulunan BM silah denetçilerinin eski başkanı Hans Blix, Irak savaşının gereksiz yere yapıldığını söyledi. 
     Blix, BBC'ye verdiği demeçte, ABD'nin liderliğindeki koalisyonun savaş seçeneğinden kaçınma şansı bulunduğu halde bunu yapmadığını belirtti. Blix, ''Her ne kadar devrik Irak lideri Saddam Hüseyin'in kitle imha silahlarına sahip olma riski vardıysa da, koalisyon güçleri silah denetimlerine birkaç ay daha süre tanıyarak savaş seçeneğinden kaçınabilirdi'' dedi. 
     ''Kitle imha silahlarına sahip oldukları söylenen her ülkeye savaş açılıp açılmayacağına'' ilişkin bir soruyu yanıtlayan Blix, ''Hayır, bence askeri harekat tümüyle bir zorunluluk değildi. Bence koalisyon güçleri bir süre daha beklemeli, denetimlere birkaç ay daha şans tanımalıydı'' dedi. 
     Koalisyon güçlerinin halen Irak'ta kendileri adına kitle imha silahı arayan gruba zaman tanınması talebinde bulunduğuna dikkati çeken Hans Blix, zamanında kendilerinin de böyle bir süre talebinde bulunduklarını hatırlattı. Blix, ''Bugün bizden sabır isteyenler, aynı sabrı biz istediğimizde tanımadılar'' dedi. 
     
</TEXT>
</DOC>
