<DOC>
<DOCNO> 194625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur03.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ABD Türkiye'ye karşı mahçup oldu .. 
</HEADLINE>
<TEXT>

     AK Parti İl Başkanları Toplantısı'nın basına kapalı bölümünde Dışişleri Bakanı ve Başbakan Yardımcısı Abdullah Gül Irak ve Türkiye'nin Avrupa Birliği AB üyeliği konularındaki gelişmeleri değerlendirdi. 
     ABD ile görüşmelerin ''çok sıcak bir şekilde'' devam ettiğini anlatan Gül, Türk Hükümeti'nin üzerine düşeni yerine getirdiğini kaydetti. ''Şartlar yerine gelseydi hükümetin Irak'a asker gönderme yetkisini içeren tezkereyi kullanmış olacağını'' anlatan Gül, ancak ''artı'' ve ''eksi'' diye nitelendirdiği bazı gelişmelerin yaşandığını söyledi. 
     Gül, ''Irak'ın toprak bütünlüğünü önemsiyoruz, biz oraya barışa katkı için gidecektik'' ifadesini kullandı. 
     ABD'nin, Türkiye'den ısrarla tezkerenin çıkmasını istediğini, ancak daha sonra ''net bir tavır'' ortaya koyamadığını belirten Gül, bu yüzden ABD'nin Türkiye'ye karşı ''mahcup'' olduğunu söyledi. 
     Hükümetin şu anda Meclis'ten aldığı yetkiyi kullanmayacağını kaydeden Gül, ancak Türkiye'nin Kuzey Irak'ta meydana gelebilecek gelişmelere de kayıtsız kalamayacağını vurguladı. 
     Gül, AB içinde Türkiye'nin üyeliğini istemeyen bir lobinin bulunduğunu ifade ederek, bu lobinin her fırsatta Türkiye'nin önüne Kıbrıs'ı koyduğunu söyledi. Gül, Türkiye'nin de Kıbrıs politikasını gözden geçirebileceğini belirtti. 
     
</TEXT>
</DOC>
