<DOC>
<DOCNO> 167958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/yasam/yas03.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Merak yüzünden seri katil’ oldu 
</HEADLINE>
<TEXT>

Cinayet işlemenin nasıl bir duygu olduğunu merak eden çılgın İspanyol, 8 haftada nedensiz yere 6 kişiyi öldürdü 
     DIŞ HABERLER SERVİSİ 

     İspanya’da 24 Ocak - 18 Mart günleri arasındaki 8 hafta içinde, 6 kişiyi öldüren seri katil Alfredo Galan 26 , önceki gün Puertollano’da polise teslim oldu. 
     6 saat süreyle sorgulanan Galan, küstah ve soğukkanlı bir tavırla işlediği cinayetleri en ince ayrıntılarına varıncaya kadar anlatırken şunları söyledi 
     "İnsan öldürmenin ne kadar kolay olduğunu herkese göstermek istedim. Ayrıca birisini öldüren kişi neler hisseder diye merak ettim ve öldürmeye karar verdim." 
     
     Bosna’da savaşmış bir paraşütçü 
     Bosna’da paraşütçü olarak görev yapan ve oradaki bir suçludan aldığı Rus malı silahla cinayetleri işlediğini söyleyen Galan, bu yıl başında ordudan ayrılarak özel güvenlik elemanı olarak çalışmaya başlamış. 
     El Mundo gazetesine göre, seri katil polisin cinayetler sonrasında neler hissettiği yolundaki sorusuna "Umursamadım, ilgisizlik duydum" diye karşılık verdi. 
     Bir gün TV seyrederken içinde cinayet işlemek için büyük bir dürtü uyandığını söyleyen Galan, karşısına çıkan ilk kişiyi öldürmek için sokağa çıktığını ileri sürdü. 
     
     Bara girdi ve önüne ilk çıkanı vurdu 
     Galan, kurbanlarını çevresinde kimsenin olmadığı, yalnız insanlar arasından seçtiğini belirterek, önce 50 yaşındaki bir adamı yere diz çöktürdükten sonra başının arka kısmına ateş ederek öldürdüğünü söyledi. 
     28 yaşındaki kurbanını bir otobüs durağında, 18 yaşındaki bir genci barda alnından vurarak öldürdüğünü kaydeden seri katil, 57 yaşındaki bir kadını da gözünden vurduğunu anlattı. Seri katil, işlediği cinayetlerden sonra eve giderek ya yemek yediğini ya da uyuduğunu belirtti. 
     

</TEXT>
</DOC>
