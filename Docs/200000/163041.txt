<DOC>
<DOCNO> 163041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur48.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüsamettin Özkan Attığım her imzanın arkasındayım 
</HEADLINE>
<TEXT>

     Eski Devlet Bakanı ve Başbakan Yardımcısı Hüsamettin Özkan, görev yaptığı dönemde attığı her imzanın arkasında olduğunu ve sorumluluğun kendisine ait olduğunu bildirdi. 
     Özkan, yaptığı yazılı açıklamada, TBMM Yolsuzlukları Araştırma Komisyonu'nda verdiği bilgilerle ilgili haberlerde ''yanlış anlaşılmalara yol açabilecek'' ifadeler kullanıldığını savundu. 
     Halk Bankası'ndan açılan krediler konusunda kendisine yöneltilen sorular üzerine, ''Bankaca açılan kredilere ilişkin hiçbir bilgisinin olmadığını'' söylediğini anlatan Özkan, şöyle devam etti 
     ''Halk Bankası bir ilgili kuruluştur, bağlı kuruluş değildir. Tüm işlemleri, kredileri dahil, Yönetim Kurulu ve diğer yetkili organlarınca yerine getirilir, sonuçlandırılır. Bunlar tekemmül etmek için dahi ilgili bakana gelmez. Bakanlığa sadece Resmi Gazete'de yayınlanması gereken atama ve diğer kararname teklifleri gelir. Dolayısıyla açılan kredilerden ilgili bakan olarak bir bilgim olmaz, olmamıştır da.'' Özkan, Halk Bankası'nın özerk çalışması konusunda gerekli hassasiyeti gösterdiğini, kendini ilgilendiren dönemde bankanın çalışmalarına, kredi ve atamalarına karışmadığını ifade etti. 
     
     ''KASITLI RAPOR...'' 
     Bankanın tüm işlemlerinin Yüksek Denetleme Kurulu'nca denetlendiğini belirten Özkan, şunları kaydetti 
     ''Banka yöneticilerinin sorumluluklarına ilişkin olarak, ilgili denetim birimlerince düzenlenen raporları, ilgili bakanlık olarak bakanlığıma gelir. Raporları danışmanlarım okur, gerekli yazıları hazırlarlar, ben de imzalarım. Attığım her imzanın arkasındayım, sorumluluğu bana aittir. Bunu Komisyon'da da ifade ettim.'' Özkan, bu çerçevede Halk Bankası'nın 1996 yılı işlemlerine ilişkin olarak yeminli murakıplarca düzenlenen raporların, bakanlığa gönderilmesi gerektiği halde Hazine tarafından doğrudan Cumhuriyet Savcılığı'na gönderildiğini belirtti. Raporların buradan Bakanlığa iade ettirildiğini ve danışmanlarınca incelendiğini anlatan Özkan, ''Kişisel husumet nedeniyle bazı konuların kasıtlı düzenlendiği yolunda bilgi verilmesi üzerine, aynı iddiaların bir de Başbakanlık Teftiş Kurulu'nca incelenmesi yoluna gidilmiştir'' dedi. 
     Başbakanlık Teftiş Kurulu incelemesinin ardından, raporların Cumhuriyet Savcılığı ve ilgili mercilere gecikmeksizin iletildiğini anlatan Özkan, iddiaların Cumhurbaşkanlığı Devlet Denetleme Kurulu'nca da ele alındığını, bunun da örnekleri bulunan bir uygulama olduğunu dile getirdi. 
     Özkan, açıklamasında, Komisyon'da, özgeçmişi konusunda verdiği bilgilere de değinerek, ''Bürokraside hiçbir hizmetim olmadığını ifade etmiş olmak, haberlerde sanki herhangi bir işlemdeki eksiklik ve yanlışlığa gerekçe olarak söylenmiş gibi kullanılarak, kamuoyu yanıltılmaya çalışılmıştır'' ifadesine yer verdi. 
     
</TEXT>
</DOC>
