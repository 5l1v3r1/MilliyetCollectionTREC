<DOC>
<DOCNO> 159445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun22.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rapordan ''ABD'nin terörle savaşı dünyayı daha tehlikeli kılıyor'' 
</HEADLINE>
<TEXT>

     Uluslararası Af Örgütü, Washington yönetiminin ''terörle savaşının'', insan haklarını tehdit ederek, uluslararası hukuku etkisiz kılarak ve hükümetlerin araştırma yapmalarını engelleyerek dünyayı daha tehlikeli hale getirdiğini bildirdi. 
     Örgüt, 2002'deki dünyadaki insan hakları ihlallerini değerlendirdiği 311 sayfalık raporunda, ülkeleri, Irak'ın sorunlarının çözülmesi için daha fazla şey yapmaya da çağırdı. 
     Örgüt, Washington yönetiminin izlediği politikalara yönelik şu ana kadar yaptığı bu en büyük eleştiride, 11 Eylül saldırılarının ardından terörün kökünü kazıma girişiminin geri teptiğini kaydetti. 
     ''Bu girişimin, değişik inançlardan ve kökenlerden insanlar arasındaki ayrılıkları derinleştirdiğini ve daha fazla çatışma için tohum ektiği'' belirtilen raporda, ''Bunun etkisi, toplumun tüm kesimlerinde gerçek korku olmuştur'' denildi. 
     
     IRAK-AFGANİSTAN 

     Raporda, ülkelerin, ABD önderliğindeki birlikler tarafından hem işgal edilen, hem de bombalanan Afganistan ve Irak'taki savaş sonrası sorunların çözülmesi için yeterli çaba göstermediği bildirildi. 
     Örgüt raporunda, ABD'nin, Afganistan'daki savaşın sona ermesinden bu yana yargısız olarak Küba'daki Guantanamo askeri üssünde tutulan 600 kadar kişinin içinde bulunduğu kötü durum da ele alındı. 
     ABD'nin, Afganistan operasyonun ardından Guantanamo Körfezi'nde aralarında çocukların da bulunduğu 600'dan fazla kişiyi haklarında resmi suçlama ya da hukuki destek olmadan alıkoymayı sürdürdüğü kaydedilen açıklamada, ''bu durumun açıkça uluslararası insan hakları mevzuatının çiğnenmesi olduğu'' vurgulandı. 
     ''Guantanamo'da hukuki kara deliğin derinleştiği'' ifade edilen raporda, Guantanamo'da tutulanların hukukun korumasından mahrum bırakılamayacağı belirtildi. 
     Raporda ABD, ''Irak'taki kurbanlara adalet getireceğini iddia ederken, genel adalet mekanizması olan Uluslararası Ceza Mahkemesi'ni aktif olarak etkisiz hale getirmeye çalışmakla'' suçlandı. 
     ''Terörle savaş'' koşullarında gözaltına alınan ya da tutuklananlara uluslararası hakların tanınmadığı belirtilen raporda, ABD'nin hala bölgede ölüm cezasının uygulandığı tek ülke olduğu da vurgulandı. 
     Bu arada Amerika kıtasının, geçen yıl ''terörizmle savaş'' gerekçesiyle, sık sık da insan hakları ihlali pahasına ulusal güvenlik tedbirlerinin küresel çapta artırılmasına tanıklık ettiği kaydedildi. Bu uluslararası havanın, bölgede insan haklarının korunmasını birçok açıdan tehdit ettiği belirtilerek, bölge genelinde güvenlik güçleri, gardiyanlar tarafından yapılan işkence ve kötü muamelenin sürdüğü, aralarında sendikacılar, avukatlar ve gazetecilerin bulunduğu insan hakları savunucularının tehdit edildiği, saldırıya uğradığı ya da öldürüldüğü ifade edildi. 
     Washington'un Afganistan ve Irak savaşlarındaki baş müttefiki İngiltere'nin, terörle mücadele yasalarını nasıl güçlendirdiğinin detaylarının da ele alındığı raporda, buna örnek olarak, İngiltere'nin gözaltı süresini 7 günden 14 güne çıkarması gösterildi. 
     
     Avrupa'ya eleştiri.. 

     Uluslararası Af Örgütü Aİ , Avrupa ülkelerini insan hakları ihlalleri nedeniyle eleştirdi. 
     Örgütün raporunda, Avrupa'da özellikle sığınmacıların ve etnik azınlıkların haklarının çiğnendiğine işaret edildi. 
     Belçika'da, Irak savaşı yüzünden 2003'ün ilk üç ayı içinde de, 450 savaş karşıtının keyfi şekilde tutuklandığına işaret edilen raporda, Yunanistan'da güvenlik güçlerinin barışçıl göstericilere kötü davrandığı ve onların onlarcasını tutukladığı kaydedildi. 
     Rapora göre Danimarka, Norveç, İngiltere ve İsveç'te Iraklıların iltica başvurularıyla ilgili kararlar askıya alındı. 
     İnsan haklarının birçok ülkede güvenlik gerekçesi öne sürülerek ayaklar altına alındığı vurgulanan raporda, özellikle İngiltere'de, yabancıların sorgusuz sualsiz gözaltına alınabildiğine işaret edildi. Rusya, Bosna-Hersek ve Yugoslavya'da da benzer şekilde, yabancıların hiçbir suç isnat edilmeden tutuklandığı belirtildi. 
     İspanya'da çoğu Faslı birçok yabancı çocuğun kötü muameleye maruz kaldığı, bazı yerlerde cinsel tacize uğradığı anlatılan raporda, başta Çingeneler olmak üzere birçok etnik grubun, yabancıların ve yabancı kökenli yurttaşların, Avrupa'nın hemen her yerinde kötü muamele ve işkence gördüğü bildirildi. 
     Raporda, Rusya özellikle eleştirildi ve bu ülkede etnik azınlıklara mensup kişilerin ''yaygın ayrımcılık'' kurbanı oldukları vurgulandı. 
     Raporda, Çeçenistan'da insan haklarının çok vahim şekilde ihlal edildiği hatırlatıldı. 
     
</TEXT>
</DOC>
