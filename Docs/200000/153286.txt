<DOC>
<DOCNO> 153286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo14.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom 12 eksikle çalıştı... 
</HEADLINE>
<TEXT>

     Birinci Süper Futbol Ligi'nde Adanaspor karşısında kaybettiği puanlarla şampiyonluk yarışında yara alan Galatasaraylı futbolcular, bir günlük iznin ardından Trabzonspor ile yapılacak maçın hazırlıklarına başladı. 
     Florya Metin Oktay Tesisleri'nde, Teknik Direktör Fatih Terim yönetiminde gerçekleştirilen idmanda futbolcular pas çalışmasının ardından çift kale maç oynadı. İdmanda genç futbolcular İlker ve Volkan Glatt, gösterdikleri performansla beğeni topladı. 
     Bu arada sarı-kırmızılılar, milli takım kampları ve sakatlıklar nedeniyle 12 futbolcusundan yoksun çalıştı. 
     Antrenmana A Milli Takım'da bulunan Bülent, Ergün, Hasan, Volkan Arslan, Ümit Milli Takım'daki Suat Usta ile ülkelerinin milli takımlarına giden Mondragon ve Revivo'nun yanı sıra sakatlıkları süren Batista, Xavier, Cihan, Ümit Davala ve Berkant katılmadı. 
     Kulüp doktoru Bülent Bayraktar, Batista ve Xavier'in arka adalelerinde sakatlıkları bulunduğunu, Cihan'ın ise Adanaspor maçında aldığı darbe nedeniyle elmacık kemiğinden küçük bir operasyon geçirdiğini, ayak parmağında zedelenme bulunan Ümit Davala'nın ayrıca gribal enfeksiyona da yakalandığını açıkladı. Çalışma sırasında ayağında su toplayan Ayhan ise idmanı yarıda bıraktı. 
     Galatasaray, yarın yapacağı tek antrenmanla Trabzonspor maçının hazırlıklarını sürdürecek. 
     




</TEXT>
</DOC>
