<DOC>
<DOCNO> 183535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/spor/spo02.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Taktik mi, gerçek mi 
</HEADLINE>
<TEXT>

   Daum dün düzenlediği basın toplantısında Galatasaray'ı göklere çıkardı, "Onlardan bir puan almak bile çok zor. Başarıya giderken, bu başarının güçlüklerini bilmemiz gerek" dedi 
      YUSUF KOBAL 

   
   Şaşırtan açıklama 
   DAUM, Galatasaray'dan alacakları bir puanın kendileri için büyük başarı olacağını söyledi. Alman hoca, "Galatasaray'ın gücünü Juventus karşısında herkes gördü. Deplasmanda onlardan bir puan bile çok zor alınır. Benim için bu maçı atlatmak demek, bir puan almak demek. Bu tip maçları kazasız atlatmanın ne kadar güç olduğunun bilincindeyiz" dedi. 
   
   Kendini savundu 
   GAZETECİLERİN, "Fenerbahçe her zaman Galatasaray maçlarına kazanmak için çıkar. Siz beraberliğe başarı diyorsunuz" sözleri üzerine Christoph Daum, "Türkiye'de 'Biz en güçlüyüz, başarırız, yaparız' mantığı var. Ama önce başarıya giderken, bu başarının ne kadar zor olduğunun bilinmesi gerekir" diye konuştu. 
   
   'Gözler üzerimizde' 
   AVRUPA'NIN gözünü derbiye çevirdiğini anlatan Daum, "İngiltere maçı öncesi özellikle güvenlik şartlarının nasıl olduğunu görmek açısından UEFA yakın takipte olacaktır" yorumunu yaptı. Polisin sert tedbirler almasını da isteyen Alman hoca, "Artık olay çıkaranların yakalanıp, mahkeme önünde yargılanması gerekir" ifadesini kullandı. 
   
   Başarı diledi    BAŞKAN Aziz Yıldırım İsviçre'ye gitmeden önce Daum ile bir araya geldi. Alman hoca, takımın son durumuyla ilgili Yıldırım'a bilgi verdi. Futbolcularının performansından memnun olduğunu anlatan tecrübeli teknik adam, Galatasaray maçına istenilen şekilde hazır çıkacaklarını söyledi.Yıldırım ise Alman hocaya başarı diledi. 
   
   Daum arayışta    DAUM, hafta başından bu yana antrenmanlarda değişik taktikler deniyor. Alman hoca önce Mahmut Hanefi ile Petkov'a sol kanatta şans tanıdı. Daha sonra Tomas'ı liberoda oynatıp, Selçuk ile Ümit'i çift ön libero olarak denedi. 
   
   Ortega'da karar pazartesi    ZAFER ATAMER 

   FENERBAHÇE'NİN Ortega sorunu dün de sonuçlanmadı. Sarı - Lacivertli kulüp avukatlarının yanısıra Ortega'yı da dinleyen Spor Tahkim Mahkemesi CAS yetkilileri dün gece TSİ 21.45'te sona eren görüşmeler sonunda açıklama yapmazken kararlarını üç gün içinde bildireceklerini belirttiler. Başkan Aziz Yıldırım'ın da hazır bulunduğu Lozan'daki görüşmelerde River Plate'in Ortega'yı kiralamak istediği Fenerbahçe'nin de mali sorunların giderilmesi halinde buna sıcak baktığı öğrenildi. 
   
   Hooijdonk nazara geldi    İdmanda sakatlandı 
   FENERBAHÇE dün sabah yapılan antrenmanda Pierre Van Hooijdonk şoku yaşadı. Hollandalı futbolcunun şut çalışması sırasında üst baldırından sakatlanarak idmanı yarıda bıraktığı belirtildi. Hooijdonk konusunda basına bilgiyi Teknik Direktör Daum verdi. Alman hoca, "Sağlık ekibimiz tüm imkanları seferber etti" ifadesini kullandı. 
   
   Aralıksız tedavi 
   GOLCÜ oyuncuya maç saatine kadar aralıksız tedavi uygulanacağını belirten Daum, "Umut ediyorum ki hazır olacak" diye konuştu. Alman teknik adam, bu tip sakatlıklarda hemen tespit yapılamadığını, adalede sertlik mi, yırtık mı, esneme mi olduğunun 48 saat içinde belirlendiğini de kaydetti, "Tahmin ediyorum iyileşecek" dedi. 
   
   
</TEXT>
</DOC>
