<DOC>
<DOCNO> 176823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur28.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerarası Kurul toplantısı sona erdi... İşte kararlar... 
</HEADLINE>
<TEXT>

     Üniversitelerarası Kurul ÜAK , yükseköğretim konusunda toplumun ilgili kesimlerine açık ve gelen görüşleri değerlendirerek hazırlanan, genel ilkeler doğrultusunda yeni bir yasa taslağı oluşturulmasını kararlaştırdı. 
     Yıldız Teknik Üniversitesi Rektörü ve Kurul Başkanı Prof. Dr. Ayhan Alkış başkanlığında ODTÜ Kültür ve Kongre Merkezi'nde sabah başlayan ÜAK toplantısına öğle yemeğinden sonra devam edildi. Toplam 4 saat süren toplantının ardından Prof. Dr. Alkış, ''Üniversitelerarası Kurul'dan Kamuoyuna Duyuru'' başlıklı bildiriyi okudu. 
     Toplantıda kararların oy birliğiyle alındığı ifade edilen bildiride, Milli Eğitim Bakanlığı'nca hazırlanan Yükseköğretim Kanunu Taslağı'nın çağdaş üniversite standartları, ulusal yükseköğretim politikaları, cumhuriyetin temel ilkeleri, Türk sanayisi, iş gücü ve öğrenciler açısından ülkenin gelişimini sağlayacak yenilikleri getirecek yapıdan uzak olduğu savunuldu. Taslağın üniversiteleri siyasi müdahalelere açık hale getireceği vurgulanan bildiride, şöyle denildi 
     ''Yasa Taslağı, getirdiği düzenlemelerle üniversitelerimizin yükseköğretimde yeniden yapılanma arayışlarını ve taleplerini karşılamaktan çok uzak, engelleyici ve mevcut durumu kötüleştirici unsurlar taşımaktadır. Bu nedenlerle yasa taslağı kabul edilemez niteliktedir. Yasama yetkisi ve yürütme erki parlamento ve hükümete aittir. Ancak, yükseköğretim ile ilişkili kapsamlı yasal değişiklikler üniversiteler başta olmak üzere yükseköğretimle ilgili tüm kesimlerle birlikte gerçekleştirildiği takdirde başarıya ulaşır. 
     Taslak, demokratik katılımcılığı teşvik etmeli, fakat üniversite hiyerarşisini bozmamalıdır. Yükseköğretimde öğrenci ve öğretim elemanları arasında huzur ve güvenli üretkenlik ortamı yaratmaktan uzaktır. Demokratik, laik, sosyal hukuk devleti olan Türkiye Cumhuriyeti'nin temel kurumlarından biri olan üniversitelerin siyasal etkilerden uzak kendi yasasını hazırlamasına katkıda bulunmasına imkan tanınmalıdır.'' 
     
     YENİ YASA TASLAĞI HAZIRLANACAK 

     Bildiride, bu hedeflere ulaşmak için Yükseköğretim Yasası'nın üniversitelerin görüşleri doğrultusunda, çağdaş kriterlere dayalı ülke ve içinde bulunduğu coğrafyanın bilincinde, AB sürecine katkı sağlayacak nitelikte hazırlanması gerektiği vurgulandı. 
     Bildiride, şunlar kaydedildi 
     ''Bu çerçevede, Üniversitelerarası Kurulumuz üyeleri arasından kurduğu komisyon aracılığıyla toplumun ilgili kesimlerine açık olarak ve gelen görüşleri değerlendirerek hazırlanan genel ilkeler doğrultusunda yeni bir yasa taslağı hazırlanması çalışmalarına kararlı bir biçimde devam edecektir. 
     Bilindiği üzere hükümetçe akademik ve idari personel atamaları durdurulmuş ve yatırım ödenekleri önemli oranda kesintiye uğratılmış, sonuçta üniversitelerimiz ciddi boyutta sıkıntıya girmiştir. Hükümet tarafından üniversitelerin bu güncel sorunlarının süratle çözülmesi, huzur, güven ortamı ve diyalog yaratılması yönünde olumlu ve önemli bir adım olacaktır.'' 
     
     KABUL EDİLEMEZ VE ÜZERİNDE ÇALIŞILAMAZ... 

     Üniversitelerarası Kurul ÜAK Başkanı ve Yıldız Teknik Üniversitesi Rektörü Prof. Dr. Ayhan Alkış, kurulun Yükseköğretim Kurulu YÖK Yasa Taslağını, ''kabul edilemez ve üzerinde çalışılamaz'' bulduğunu belirterek, yeni bir taslak hazırlanacağını bildirdi. 
     Prof. Dr. Ayhan Alkış, ODTÜ Kültür ve Kongre Merkezi'nde yapılan Üniversitelerarası Kurul Toplantısı sonrasında gazetecilerin sorularını yanıtladı. 
     Milli Eğitim Bakanlığı'nın taslak hakkında görüş belirtmek üzere kurula tanıdığı sürenin yarın dolacağının hatırlatılması ve Bakanlığa bir görüş bildirip bildirmeyeceklerinin sorulması üzerine Prof. Dr. Alkış, Milli Eğitim Bakanı Hüseyin Çelik ile telefonda görüştüklerini, ancak Bakan Çelik'in şehir dışında olduğunu söyledi. 
     ''Daha önce mutabık kaldığımız üzere Ankara'da olabilseydi kendisine Kurul adına görüşlerimizi bizzat sunabilecektik'' diyen Prof. Dr. Alkış, önümüzdeki günlerde görüşlerini ileteceklerini kaydetti. 
     Prof. Dr. Alkış, başka bir soruya karşılık, YÖK Yasa Taslağı üzerinde çalışacak komisyonda 9 kişinin görev alacağını belirterek, komisyonda yer alacak isimleri şöyle sıraladı 
     ''Erzurum Atatürk Üniversitesi Rektörü Prof. Dr. Yaşar Sütbeyaz, Anadolu Üniversitesi Rektörü Prof. Dr. Engin Ataç, Gazi Üniversitesi Rektörü Prof. Dr. Rıza Ayhan, Kocaeli Üniversitesi Rektörü Prof. Dr. Baki Komşuoğlu, İzmir Ticaret Üniversitesi Rektörü Prof. Dr. Atilla Sezgin, Uludağ Üniversitesi Rektörü Prof. Dr. Mustafa Yurtkuran, Mimar Sinan Üniversitesi Rektörü Prof. Dr. İsmet Alptekin, İTÜ Rektörü Prof. Dr. Gülsüm Sağlamer, Harran Üniversitesi Rektörü Prof. Dr. Uğur Büyükburç.'' 
     
     SEZER'E DESTEK ZİYARETİ 

     Prof. Dr. Alkış, kurulun taslağa ilişkin görüşlerini, Milli Eğitim Bakanı Çelik'e ilettikten sonra Cumhurbaşkanı Ahmet Necdet Sezer'e de sunacaklarını belirtti. 
     Alkış, bu görüşmede ayrıca Sezer'e yoksul öğrencilerin özel okullarda okutulmasına ilişkin yasa maddesi ile orman arazilerinin satışına ilişkin Anayasa Değişikliği'ni TBMM'ye iadesi konusunda destek vereceklerini bildirdi. Prof. Dr. Alkış, görüşme tarihinin belli olmadığını, ancak bugün ya da yarın randevu taleplerini ileteceklerini ifade etti. 
     Başka bir soru üzerine de kurulun YÖK Yasa Taslağı'nı ''kabul edilemez ve üzerinde çalışılamaz'' bulduğunu belirten Prof. Dr. Alkış, komisyonun, kurulun belirlediği çerçevede yeni bir taslak hazırlayacağını söyledi. 
     Prof. Dr. Alkış, bu çalışma için öngördükleri bir süre olmadığını, ancak komisyonun, hedef ve stratejileri belirledikten sonra ''makul bir süre'' içinde çalışmayı tamamlayacağını bildirdi. 
     Bu arada, Prof. Dr. Alkış, Üniversitelerarası Kurul bildirisini okuduktan sonra rektörler tarafından alkışlandı. 
     Öte yandan, toplantının sabah yapılan bölümüne katılan YÖK Başkanı Prof. Dr. Kemal Gürüz'ün yükseköğretimin son 5 yıldaki gelişimine ilişkin bilgi verdiği öğrenildi. 
     
</TEXT>
</DOC>
