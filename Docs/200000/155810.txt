<DOC>
<DOCNO> 155810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sondun19.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis "Kıbrıs sorununun tek çözüm yolu BM planı" 
</HEADLINE>
<TEXT>

     Yunanistan Başbakanı Kostas Simitis, Kıbrıs sorununun tek çözüm yolunun BM planı olduğunu söyledi. Simitis, Kıbrıs sorununun, iki toplum arasında olmadığını, sorunun, ''Ada'nın Türk ordusu tarafından işgali olduğunu'' iddia etti. 
     Ziyaret için Çek Cumhuriyeti'nde bulunan Simitis, başkent Prag'da Çek Başbakanı Vladimir Spidla ile görüşmesinden sonra gazetecilere yaptığı açıklamada, Kıbrıs sorununun, BM Genel Sekreteri Kofi Annan'ın girişimiyle BM çerçevesinde, uluslararası hukuk temelinde çözülmesi gerektiğini kaydetti. 
     Simitis, Annan planının, Kıbrıs Rum yönetimi lideri Tasos Papadopulos tarafından görüşmeler için temel olarak kabul edildiğini ifade etti. 
     Başbakan Recep Tayyip Erdoğan'ın dün KKTC'ye ziyareti sırasında Kıbrıs'taki çözüm çabalarının Ada'da 2 egemen devletin varlığı gerçeğine dayanması gerektiğine ilişkin açıklamalarıyla ilgili olarak da Simitis, buna katılmadığını söyledi. 
     Simitis, Kıbrıs sorununun, ''iki toplum arasındaki değil, Ada'nın Türk ordusu tarafından işgali olduğu'' iddiasında bulundu ve Türkiye'nin yapması gerekenin Annan planını kabul etmek olduğu ifadesini kullandı. 
     
</TEXT>
</DOC>
