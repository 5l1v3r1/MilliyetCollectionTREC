<DOC>
<DOCNO> 155540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/yazar/sazak.html </URL>
<DATE> 2003/05/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İkinci İsrail projesi 
</HEADLINE>
<TEXT>

     ABD Savunma Bakan Yardımcısı Wolfowitz, Türkiye'yi ABD ile ilişkilerde yeni bir sayfa açmak için 'hata yaptık' demeye çağırdı. Dışişleri Bakan Yardımcısı Grossman ise ertesi günkü söyleşide, 'Wolfowitz'in sözlerini ciddiye alın' uyarısıyla, bunun kişisel bir görüş olmadığını vurguladı. ABD Dışişleri de Irak'ta ters düşen iki ülke ilişkilerinin 'hiçbir şey olmamış gibi ilerleyemeyeceğini' düşünüyordu. 
     ABD savaştan, üç hafta gibi kısa sürede Irak'ı işgal ederek çıktığına göre Wolfowitz ve Grossman'ın serzenişlerinde 'geçmişe dönük bir kayıptan' söz edilemez. Hatta ABD, 'Türkiye Irak'a girmedi' diye hoşnut kalmış olmalı Barış gücünde bile istenmeyen Silahlı Kuvvetler'in Irak'ta bulunmaması Bush yönetiminin işine geliyor. 
     Zaten ikinci tezkere Meclis'te geçmiş olsaydı da, Türk askerinin Kuzey Irak'taki varlığı ABD birliklerine 'koridor' açmaktan öteye geçmeyecekti. 
     Kırmızı çizgiler çekilmiş ve Musul - Kerkük çevresi Türkiye'nin askeri varlığına kapatılmıştı. Bunda özellikle Iraklı Kürt liderlerin Barzani ve Talabani'nin etkisi biliniyor. 
     Türk Silahlı Kuvvetleri Kuzey Irak'a 20 - 30 kilometre derinlikte girse bile savaştan sonra çıkmak zorunda kalacaktı. 
     ABD yönetimi bunu bilmiyor mu Bu durum bilinmesine karşın ABD'deki şahinler niye karalar bağlıyor 
     Çünkü onların derdi, savaşta olanlar değil, bundan sonra olacaklar 
     Tezkere geçseydi, Mardin Silopi hattında konuşlanan ABD birlikleri aylarca belki yıllarca Türkiye'de kalarak, Ortadoğu'nun geleceğini 'koruma kollama' görevini üstleneceklerdi. O arada Ankara'yı da yakın takipte tutacaklardı. Birinci Körfez Savaşı ertesinde 36'ncı paralelin üzerini 'uçuşa yasak bölge' ilan ederek Irak'ı fiilen bölen ve Kürtlerin gelecekteki statüsüne ortam hazırlayan ABD yönetimiydi. 
     Geçen on yılda bu sağlandı. Gelecek on yılda da Iraklı Kürtler olasıdır ki 'bağımsızlık' kazanacak. Çünkü eski Yugoslavya'nın Tito sonrası dağılması gibi demokrasi geleneği olmayan Saddam sonrası Irak'ı 'merkezi' bir yönetimle ayakta tutmak zordur. 
     ABD bu modeli şimdi dünya kamuoyunun ve Türkiye'nin tepkisini üzerine çekmemek için Irak'ın başına atadığı 'terör uzmanı' diplomat Paul Bremer'le deneyecek, ama tutmaz 
     İşte Wolfowitz ve Grossman'ın uyarıları bu aşamada anlam kazanıyor. 
     ABD, Irak'ta 'İkinci İsrail' gibi bir oluşum tasarlıyor. Türkiye'yi de bu senaryoya engel gördüğü Suriye ve İran'dan uzak durmaya çağırıyor. 
     'PKK'yı bize bırakın' diye Kuzey Irak'taki askerlerin çekilmesi isteği de bu bağlamda düşünülmeli. Yakında gündeme 'af' gelebilir. 
     Yeni komşumuz ABD haklı. Hiçbir şey eskisi gibi olmayacak. Ortadoğu haritası yeniden çizilecek 
     
     

</TEXT>
</DOC>
