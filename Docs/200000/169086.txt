<DOC>
<DOCNO> 169086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/yazar/uras.html </URL>
<DATE> 2003/07/13/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Otelleri "yerli turist" kurtarıyor 
</HEADLINE>
<TEXT>

     Yılmaz Çetiner Abimiz, hem deneyimli, hem "araştırmacı gazeteci"dir. Her konuyla ilgilenir. Gazetelerdeki haberleri, ilanları baştan sona okur. İlginç bulduklarını dostlarına aktarır. Geçen gün Hasan Pulur Abimize anlatıyordu. Çeşme'deki Sheraton Oteli'ne gitmeyi düşünüyormuş. Bu nedenle otelin ilanlarını izlemeye başlamış. Önceleri kişi başı yarım pansiyon konaklama ücreti yatak, kahvaltı ve akşam yemeği 100 milyon lira imiş. Sonra 125 milyon, sonra 145 milyon, derken 185 milyon olmuş... Dayanamamış. Oteli aramış. "Eylül ayı başında gelmek istiyorum. Fiyatınız ne olacak " diye sormuş... "Bilemeyiz. O günkü duruma bakar" demişler... Yılmaz Abimiz, "Fiyatı açıklarken, ön oda mı, arka oda mı, onu da söylemiyorlar. Yabancı ülkede otel fiyatları hem yıllık olarak açıklanır, hem de o fiyata verilecek odanın konumu, özellikleri belirtilir" diyor. 
     
Alman turist sayısı azaldı      Deneyimli turizmci, üç bine yakın yatak kapasitesine sahip Fethiye'deki "Lykia World" otellerinin işletmecisi Burhan Silahtaroğlu, "Bu yıl Alman turist sayısında yüzde 35 azalma var. Ama yerli turistlerin hücumundan boş yatak kalmadı" diyor. 
     Türkiye'de on bine yakın yatak kapasitesi bulunan World of Wonders'in satış ve pazarlama koordinatörü Vadi Karatopraklı, "Türkiye'ye en çok Alman turist geliyordu. Ancak ekonomik durgunluk nedeniyle Almanlar tatili düşünemez, para harcayamaz oldu. Şu anda Türkiye pazarında inanılmaz iş yapıyoruz. Telefonlarımız kilitleniyor. Bugün bilgi almak isteyenler, yarın aradıklarında yer bulamıyor. Bir otelimizdeki konukların yüzde 60'ını, ötekinde yüzde 30'unu Türkler oluşturuyor" diyor. 
     Turizm yatırımcısı ve işletmecisi Silkar Holding'in yöneticilerinden Zeynep Baykal, "İyi tanıtımın ve iyi servisin meyvesini topluyoruz. Her tür kredi kartına 4 taksit yapılıyor. Bu da talebi artırıyor" diyor.Turizm yayıncısı Ekin Yazım Grubu Araştırma Birimi tarafından Türkiye'nin her bölgesinden 178 tesiste geçen yılın haziran ayı son haftası ile bu yılın aynı döneminde yerli turistlere uygulanan fiyatları karşılaştırmak için yapılan araştırmanın sonuçlarına göre, Türkler için en büyük fiyat artışı Bodrum'daki tesislerde gerçekleşti. Turistik tesisler fiyatlarını ortalama yüzde 49 oranında artırdı. Fiyat artış oranları Kuşadası'nda 42, Çeşme'de 41, Antalya'da yüzde 40, Kemer'de yüzde 24, Fethiye'de yüzde 17 oranında. 
     
Hani halkta para kalmamıştı      Bunlar ortalama oranlar. Aynı bölgelerde fiyat düşürdükleri halde boş kalan tesisler de var... 
     Her şey iyi de halkımız otellere nasıl hücum etti. Bu tatil harcamalarının kaynağı ne Hani halkımızda para kalmamış idi... Efendim durum şudur... Türkiye'de 70 milyon insan yaşıyor. Gelir dağılımı giderek bozuluyor. Halkın çoğu fakirleşirken, halkın bir bölümü palazlanıyor. Faiz geliri çok kimse için havadan gelir sayılıyor... Kredi kartı ile borçlanma çok kimse için geri ödenmeyecek bir imk n sayılıyor... Bu tür turistik tesislere "Bu yıl halkımız hücum etti" denildiğinde "70 milyonun sadece 2 milyonundan, bilemediniz 3 milyonundan söz ediliyor." Bu 2 veya 3 milyon kişi ile çarpık gelir dağılımında "kaymaklı lokum yiyenler". Onların durumuna bakarak, "Yahuuu... Halkın durumu kötü diyorsunuz. Bakın görün halk yabancıdan daha fazla para bastırarak, fiyat artışına aldırmadan turistik tesislere hücum ediyor... Almanların yatamadığı yatakta yatıyor. Yiyemediği yemeği yiyor .." diyemezsiniz... 
     
     

</TEXT>
</DOC>
