<DOC>
<DOCNO> 189457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/spor/ykocaomer.html </URL>
<DATE> 2003/10/18/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Protokol tribünü 
</HEADLINE>
<TEXT>

   
   Gençlik ve Spor Genel Müdürlüğü'nün, Devlet Bakanı ve Başbakan Yardımcısı Mehmet Ali Şahin'in onayıyla Ağustos ayında yürürlüğe giren, futbol müsabakalarında protokol tribününde yer alacakların listesi ve uygulanacak koşullar, kulağımıza gelen duyumlara göre, özellikle milletvekillerimiz tarafından hiç de hoş karşılanmadı. Daha önce gerek bürokratlar, gerekse milletvekilleri istedikleri zaman protokol tribününe gidip futbol maçlarını izleyebiliyorlardı. Oysa şimdi belli bir sıra içinde ve 2003 - 2004 sezonu için maç başına 100 milyon Türk Lirası vermek zorundalar. Anlaşılan itiraz da çoğunlukla bu 100 milyon Türk Lirasına. 
   Batıda, hiçbir ülkede milletvekillerinin bizim parlamenterlerimiz kadar ayrıcalığı yoktur. Her fırsatta "Avrupa Birliği'ne gireceğiz" diyen ve bunun için de gerçekten büyük çabalar gösteren milletvekillerimizin bu tutumunu anlamak zordur. 
   Bugün örneğin Almanya'da iç veya dış hatlarda bir yere uçarken, uçakta milletvekili var mı, yok mu anlamazsınız. Parasını ödeyerek aldığı sınıfa göre ekonomi veya business class'ta oturur. Bizde ise hem ekonomi class bilet bedeli ödedikleri halde businees'da oturmak isterler, hem de bir bölümü en ön sırada oturmadıkları takdirde olay çıkartırlar. Geçmişte de bunun birçok örneği yaşanmış, Türk Hava Yolları'nın belli istasyonlardaki elemanları ne yapacaklarını şaşırır hale gelmişlerdi. 
   Şimdi anlaşılan benzeri bir sıkıntı protokol tribünlerinde var. Bizim tavsiyemiz, milletvekillerimizin, bir emek sonucu ortaya çıkarılan spor müsabakalarının bedelini ödeyerek izlemeleridir. Hangi partiye bağlı olurlarsa olsunlar, milletvekillerimizin de bu kurala itirazsız, kimseyi rahatsız etmeden uymaları gerekir diye düşünmekteyiz. 
   8 Ağustos tarihinde yayınlanan bu genelgede "A Milli Takım Teknik Direktörü müsabakaya geldiğinde ön sırada yer tahsis edilecektir" cümlesi de Gençlik ve Spor Genel Müdürlüğü'nün bu konudaki haklı hassasiyetinin bir başka göstergesidir. 
   
      
   
</TEXT>
</DOC>
