<DOC>
<DOCNO> 176405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/spor/spo01.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ustalık zor iş 
</HEADLINE>
<TEXT>

   Beşiktaş Teknik Direktörü Mircea Lucescu, Bursaspor maçında hem kendi takımını motive etti, hem de rakibi Hagi'nin sakinleşmesi için mücadele etti. Rumen hoca, "Bazen insanın görevleri artıyor" dedi 
      BÜNYAMİN OSMAN 

   
   Kalbi ikiye bölündü 
   BURSASPOR maçı Lucescu açısından belki de en zor sınavlardan biriydi. Rumen hoca bir yandan üç puanı düşünürken, diğer yandan da rakibi çalıştıran, evladı gibi sevdiği Hagi'nin ne yapacağını merak ediyordu. Lucescu, "Her zamanki gibi tek arzum kazanmaktı. Hagi'nin işinin zor olduğunu biliyordum. Maça çıkarken heyecanlı olduğunu gördüm. Onunla konuşup sakinleştirdim" dedi. 
   
   'İlk yıllarım gibi' 
   HAGİ'NİN antrenörlükteki en zor dönemini geçirdiğini söyleyen Rumen hoca, "Onu görünce ilk yıllarım aklıma geldi" dedi. Lucescu şunları söyledi "Aynı korkuları ben de yaşamıştım. Bu bir deneyim ve birikim olayıdır. Zamanla tecrübe kazanacak. Hagi'nin geleceği çok parlak. Biz yaşlı kurtların en büyük avantajı soğukkanlı olmamız ve oyuna doğru zamanda müdahale edebilmemiz." 
   
   Bodrum randevusu 
   MİLLİ maçlara giden futbolcuların yokluğunu değerlendiren Lucescu bugün Bodrum'a gidecek. Tecrübeli teknik adam, Başkan Serdar Bilgili ile buluşarak hem tatil yapacak, hem de transfer girişimlerindeki son durumu değerlendirecek. Rumen hoca, çarşamba günü İstanbul'a dönüp, Siyah - Beyazlı takımın başında Ankaragücü maçının hazırlıklarına başlayacak. 
   
   Özlenen buluşma    İlhan Mansız takımla antrenmana çıktı, pas çalışmasına katıldı, şut çekince azar işitti 
   Lucescu'yu kızdırdı 
   BURSASPOR zaferinin ardından Beşiktaş, Ankaragücü maçının hazırlıklarına vakit kaybetmeden başladı. Çalışmaya, İtalya'daki tedavisi süren ve izin alarak İstanbul'a gelen İlhan Mansız da katıldı. Düz koşu yapan İlhan, ardından dar alanda pas çalışmasına katıldı. Golcü futbolcu, şut çekmek isteyince Lucescu'nun gazabına uğradı. Rumen hoca, İlhan'ı sert bir dille uyardı. 
   
   Yedeklere gözdağı 
   AS takımda yer alan oyuncular düz koşu, yedekler ise çift kale maçla hazırlıklarını sürdürdü. Mircea Lucescu, hata yapan oyuncularına gözdağı verirken, çabuk oynamalarını ve daha fazla kaleyi düşünmelerini istedi. Antrenmana milli takımlara giden Daniel Pancu, Kaan Dobra ve Gökhan katılmadı. Çalışmanın sonunda Serdar, Ümit ve Sinan özel şut çalışması yaptı. 
   
   Sambacılar'a markaj    BEŞİKTAŞ, Arjantinli Nanni girişimlerinden olumlu sonuç alamayınca Brezilya pazarına döndü. Yardımcı antrenör Feyyaz Uçar'ın, yeni golcü alternatiflerini keşfedebilmek için bugün Brezilya'ya gideceği ve Sambacılar'ın kıran kırana geçen ligini takip edeceği bildirildi. Lucescu'nun Uçar'dan gelecek rapora göre karar vereceği de açıklandı. 
   UZUN süredir gündemde olan Nanni konusunda ise sıcak gelişmeler yaşandı. Arjantinli futbolcunun kulübü Velez Sarsfield, Beşiktaş'a mesaj göndererek, "Ya siz gelin, ya da biz. Oturup konuşalım" dediği öğrenildi. İkinci Başkan Hüsnü Güreli, "Son karar hocamızın. Artık Beşiktaş, teknik patronunun işine karışmayacak düzeye geldi. Yönetim olarak beklemedeyiz" diye konuştu. 
   
   'Bu takıma kefilim'    BAŞKAN Serdar Bilgili, tribünde artık endişe etmeden, büyük bir rahatlıkla oturup maç izlediğini söyledi. Bilgili, birbirini çok iyi tamamlayan bir ekibe sahip olduklarını dile getirerek, "Bu çok önemli bir detay. Her yıl olduğu gibi bu sezon da büyük hedeflerimiz var. Bu takıma sonuna kadar kefilim. Başarılı olacağımızdan en ufak şüphem yok" dedi. 
   BURSASPOR maçı öncesinde Grup Siyah - Beyaz'ın hazırlattığı pankartların Serdar Bilgili'den döndüğü öğrenildi. Yönetimin bugüne kadar söz verip de yapamadığı icraatları içeren ifadelerin yer aldığı pankartların asılmasını Bilgili'nin engellediği iddia edildi. Beşiktaş Başkanı maçtan önce gelen bilgi üzerine grup üyelerini arayarak, "Gereksiz gerilim yaratmayın" dedi. 
   
   İyi ki doğdun Daniel Pancu    ROMANYA Milli Takımı'na katılmak için ülkesine giden Daniel Pancu, 26. yaşgününü kutladı. Parasını aldıktan sonra performansının düştüğü söylentilerini saçmalık olarak nitelendiren Rumen oyuncu, "İşime verdiğim önemi, teknik heyet ve taraftar biliyor. Yurtdışında bir takıma gitseydim, bu miktarın en az iki katını alırdım" dedi. Önceki akşam Pancu'nun evinde kalan Ganea da dün antrenmansız kalmamak için Ümraniye'de idmana çıktı. 
   
   Hamurunda var    BURSASPOR maçında attığı golle Beşiktaş'ı üç puana taşıyan Tayfur, performansını esprili bir şekilde yorumladı. Yıldız futbolcu, üç kez hücuma katıldığını ve üçünde de fileleri havalandırdığını hatırlatarak, "İkisini ofsayt diye hakem vermedi. Olsun, önemli olan üç puandı. Ancak bizde santrfor hamuru olduğu ortaya çıktı. Herkes gibi bizim de eksiklerimiz var. İlerleyen haftalarda daha iyi olacağız" dedi. 
   
   
</TEXT>
</DOC>
