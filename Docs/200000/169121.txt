<DOC>
<DOCNO> 169121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/soneko05.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜGEM Genel Müdür Yardımcısı Çaydan yağ çıkarılabilir 
</HEADLINE>
<TEXT>

     Dünyanın en çok yağış alan bölgelerinden biri olması nedeniyle çay dışında fazla tarım ürünü yetişmeyen Rize ve çevresinde, çay üreticisinin gelirini artırmak için ''çay tohumu yağı'' üretilmesi önerildi. 
     Tarım ve Köyişleri Bakanlığı Tarımsal Üretim Genel Müdürlüğü TÜGEM Genel Müdür Yardımcısı Bahattin Bozkurt, konuyla ilgili araştırmasını, Çin ve Japonya'da eskiden beri çay tohumu yağı üretilerek sanayide ve yemeklik olarak kullanıldığını söyledi. 
     Bozkurt, çay tohumu yağının zeytinyağına yakın kalitede olduğunu, küspesinin de hayvan yemi olarak kullanılabileceğini söyledi. 
     Uluslararası ticareti de yapılan çay tohumu yağının ''camellia sasanqua'' veya ''camellia japonica'' tohumlarından elde edildiğini, bu bitkinin Çin, Japonya, ve Kuzeydoğu Hindistan'da yağ için yetiştirildiğini anlatan Bozkurt, bu bitkinin tohumunda yüzde 60 oranında yağ olduğunu, Çin'de yılda 200 bin ton civarında çay tohumu yağı üretildiğini kaydetti. 
     Türkiye'deki çay bitkisinin tohumundaki yağ oranının yüzde 23.2 olarak belirlendiğini, soyada yüzde 19, pamuk çekirdeği ve kendinde yüzde 35, keten de yüzde 40, ayçiçeğinde yüzde 48, haşhaşta yüzde 50, susamda yüzde 58 yağ bulunduğunu belirtirken, TUBİTAK'ın çay bitkisinin değerlendirilmesi konusunda 1974'te bir kitap yayımladığını, ancak şimdiye kadar bu alanda bir gelişme olmadığını söyledi. 
     Türkiye'de her yıl çaylık alanlarda 150 bin hektar alanda budama yapılmasının öngörüldüğünü, bu alanların tohuma bırakılması halinde, halen iktisaden hiç bir değeri olmayan çay tohumundan üreticinin ek gelir sağlamasının mümkün hale geleceğini anlatan Bozkurt, şu bilgiyi verdi 
     ''Çin'de dekardan 400-500 kg çay tohumu alınmasına karşın Türkiye'de bu 100-200 kg arasında değişiyor. İyi tohum ithal edilerek, çay alanları ıslah edilerek Türkiye'de dekardan 200 kg tohum alınacağı varsayılsa, 20 bin ton tohum, bundan da 4 bin ton yağ elde etmek mümkün. Çay tohumları mevcut bitkisel yağ fabrikalarında işlenebilir. Bunu için yeni teknolojiye veya yatırım gerekmiyor. Böylece, hem tohum ekonomiye kazandırılır, yağ açığının kapatılmasına katkıda bulunulur, üretici ek gelir sağlar. Ayrıca yılda 20-30 bin tona ulaşan çay fazlalığı önlenir.'' 
     
     YAŞLI ÇAYLIKLAR YAĞLIĞA AYRILSIN 
     TÜGEM Genel Müdür Yardımcısı Bahattin Bozkurt'un verdiği bilgiye göre, çay bitkisi yaşlandıkça, gençleştirme budaması ve yaprak toplama yapılmadığında tohum miktarı artıyor. Yüksek yerlerdeki arazilerdeki çaylıklarda tohum miktarı daha fazla. 
     Karadeniz'deki göçler nedeniyle artık yoğun olarak yaşlıların çay tarımı yaptığını, çayla ilgili insan gücünün önemli oranda azaldığını, işçi bulmanın zorlaştığını, arazilerin parçalanması, büyüklüğünün 5 dekarın altına inmesi nedeniyle çay parasının artık devamlı ve güvenli gelir olmaktan çıktığını anlatan Bozkurt, şöyle devam etti 
     ''Göçün fazla olduğu yüksek yerleşimli çay bölgelerinde, kaderine terk edilen çay bahçeleri bulunuyor. Yapılacak en iyi şey, bu bahçelerin bir kısmını tohumluk üretmeye tahsis etmek. Üreticinin gönüllü olarak yapacağı bu uygulama ile içimlik çay bahçelerinin bir kısmını tohumluğa çevirerek, çayda her yıl ortaya çıkan 20 bin-30 bin tonluk üretim fazlalığı sorunu çözülebilir.'' Çayda alternatif ürün programının fazla uygulanamadığını, aşırı yağış nedeniyle çaya alternatif ürün bulmanın zor olduğunu kaydeden Bozkurt, böylece hem çay üreticisine ek gelir sağlanmış, hem de yağ açığının azaltılmasın katkıda bulunulmuş olacağını vurguladı. 
     Bozkurt, uygulamaya başlanması halinde, öncelikle Çin ve Japonya gibi ülkelerden yağ oranı yüksek tohumluklar ithal edilerek çay alanlarının ıslah edilmesinin de uygun olacağını söyledi. 
     
</TEXT>
</DOC>
