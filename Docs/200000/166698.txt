<DOC>
<DOCNO> 166698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur27.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobille sıkıştırıp durdurdukları kuryeyi soydular... 
</HEADLINE>
<TEXT>

     Küçükçekmece'de faaliyet gösteren bir factoring şirketinin kuryesi, içinde 250 milyar lira para bulunan çantasını alan 2 gaspçı tarafından tabancayla karın boşluğundan vurularak yaralandı. 
     Eminönü'ndeki bir banka şubesinden çektiği 250 milyar lira parayla Küçükçekmece'de faaliyet gösteren factoring şirketine gitmek üzere 34 YK 7224 plakalı otomobille hareket eden kurye Yusuf Siyon 21 , kendisini 34 ZF 1438 plakalı otomobille izleyen 2 kişi tarafından Sefaköy 20 Temmuz Caddesi üzerinde sıkıştırıldı. 
     Gaspçılardan kurtulmak için çaba gösteren Siyon, saldırganların önce lastiklere, ardından da ön kapıya tabancayla ateş etmeleri üzerine durmak zorunda kaldı. 
     Arka koltukta bulunan ve içinde bankadan çektiği 250 milyar lira olan çantanın gaspçılarca alındığını fark eden Siyon, kaçışlarını engellemek için araçlarının direksiyonuna sarıldığı gaspçılardan biri tarafından karın boşluğundan tabancayla vurularak yaralandı. 
     Olay sonrası İstanbul Üniversitesi Tıp Fakültesi Hastanesi'ne kaldırılan Siyon, burada tedavi altına alındı. 
     Polis, kaçan gaspçıların yakalanması amacıyla başlattığı soruşturmayı sürdürüyor. 
     
</TEXT>
</DOC>
