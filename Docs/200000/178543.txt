<DOC>
<DOCNO> 178543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur40.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK'in eyleminde polise saldıran 19 kişi gözlatına alındı 
</HEADLINE>
<TEXT>

     KESK'in, Cumartesi günü Kızılay'da gerçekleştirdiği kitlesel basın açıklaması öncesi olay çıkaran ve yasadışı DHKP-C örgütü mensubu olduğu bildirilen 19 kişi gözaltına alındı. 
     Zafer Çarşısı önünde, kaldırım taşlarıyla polise saldırarak, 22 görevlinin yaralanmasına sebep olduğu belirtilen eylemciler, polisin çektiği görüntülerden tespit edildi. 
     Yapılan araştırmalar sonucu, polise taşlı saldırıda bulunduğu tespit edilen ve çoğunluğu öğrenci olan 19 kişi evlerinde gözaltına alındı. 
     Emniyet yetkilileri, gözaltına alınan kişilerin, yasadışı DHKP-C örgütü ile ilişkilerinin olduğuna dair tespitlerin bulunduğunu belirttiler. Yetkililer, örgüt mensuplarının, KESK'in basın açıklamasını provoke ederek, polisle KESK üyesi memurları karşı karşıya getirmek için örgütten talimat aldıklarının belirlendiğini söylediler. 
     Yasadışı DHKP-C örgütü mensubu olduğu bildirilen kişilerin saldırısı sonucu 22 polis memurunun yaralandığını ifade eden bir emniyet yetkilisi, ''Örgütün provokasyonunu önlemek için saldırganları olay anında gözaltına almadık. Eğer orda bu kişileri alsaydık, toplantıya katılan diğer kişileri kışkırtarak, olayı daha da büyüteceklerdi. Çevredeki esnaf da bundan zarar görecekti'' diye konuştu. 
     Gözaltına alınan kişilerin, sorgulamalarının ardından, Devlet Güvenlik Mahkemesi'ne çıkarılacağı kaydedildi. 
     
</TEXT>
</DOC>
