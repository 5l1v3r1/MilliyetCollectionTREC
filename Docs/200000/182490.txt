<DOC>
<DOCNO> 182490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo33.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgat teknik direktörü Çopanoğlu istifa etti... 
</HEADLINE>
<TEXT>

     İkinci Lig A Kategorisi takımlarından Yimpaş Yozgatspor'da, teknik direktör Mustafa Çapanoğlu görevi bıraktı. 
     Çapanoğlu'nun istifasını kabul eden kırmızı-siyahlı ekibin yönetimi, yeni teknik direktör arayışına başladı. 
     Kulüp başkanı Tevfik Çankaya, teknik direktör Mustafa Çapanoğlu'nun istifasını açıkladığı basın toplantısında yeni teknik direktörün yarın netlik kazanacağını söyledi. 
     Çankaya, ''Kayseri'deki işlerinin yoğunluğu nedeniyle teknik direktörümüz Mustafa Çapanoğlu görevi bırakmak istediğini bildirdi. Yönetim kurulumuz yaptığı toplantıda istifayı değerlendirerek kabul etti'' dedi. 
     Çankaya, yönetim kurulu toplantısında yeni teknik direktörün isminin de netlik kazandığını ve yapılan telefon görüşmesinde prensip anlaşmasına varıldığını söyledi. Yeni teknik direktörün ismini ''Yarın öğle saatlerinde Yozgat'ta olacak'' diyerek, açıklamaktan çekinen Çankaya, gelecek ismin daha önce takımda görev yaptığını söylemekle yetindi. 
     Çapanoğlu'nun istifasının ardından daha önce takımda görev yapan Uğur Tütüneker ile telefonla görüşülerek, prensip anlaşmasına varıldığı kaydedildi. 
     Tütüneker'in yarın öğle saatlerinde antrenör Erol Servet Bağlar ile birlikte Yozgat'a gelip, resmi sözleşmeyi imzalayarak, akşam saatlerinde takımıyla ilk antrenmanına çıkması bekleniyor. 
     
</TEXT>
</DOC>
