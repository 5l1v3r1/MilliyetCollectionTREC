<DOC>
<DOCNO> 155123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo02.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Elazığspor maçından galibiyet çıkarmayı hedefleyeceğiz 
</HEADLINE>
<TEXT>

     Bursaspor Teknik Asbaşkanı Nurettin Karayaka, Fenerbahçe galibiyetini unutarak, hafta sonu deplasmanda oynayacakları zorlu Elazığspor maçını düşünmeye başladıklarını söyledi. 
     Karayaka, yaptığı açıklamada, kendileri gibi kümede kalma mücadelesi veren rakipleriyle zorlu bir maç oynayacaklarını, herşeyden önce karşılaşmanın fair-play kuralları çerçevesinde geçmesini temenni ettiklerini kaydetti. 
     Maçı hak edenin kazanmasını dileyen Karayaka, Elazığ'a gönül rahatlığıyla gideceklerini, kazanmak için sahada ellerinden gelen çabayı göstereceklerini ifade ederek, ''Elazığspor maçından da galibiyet çıkarmayı hedefliyoruz. Zor ve çekişmeli bir maç olacak'' dedi. 
     Elazığspor'un Beşiktaş ile oynadığı lig maçını teknik heyetle birlikte izlediklerini anlatan Karayaka, şunları söyledi 
     ''O maçta Elazığsporlu taraftarlar takımlarının yenilgisine rağmen Beşiktaşlı futbolcuları alkışladı. Hiçbir taşkınlık yaşanmadı. Hafta sonu oynanacak maçta da, benzer sahnelerin yaşanacağına eminim. Elazığsporlu taraftarlar centilmendir. Zaten Elazığspor yönetimi de herhangi bir taşkınlığa izin vermez. İkimiz de Anadolu takımıyız. Saha içinde galibiyet için elimizden geleni yaparız. Maç bitiminde de soyunma odasına alkışlar altında kol kola gideriz.'' 
     
</TEXT>
</DOC>
