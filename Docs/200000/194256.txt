<DOC>
<DOCNO> 194256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sontur09.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Toprağa gömülü 2'si Alman 3 kişinin ölüm nedeni belirlenemedi 
</HEADLINE>
<TEXT>

     Antalya'nın Manavgat İlçesi'ne bağlı Taşağıl mevkiinde dün toprağa gömülü bulunan cesetlerin otopsisinde, ölüm nedenleri belirlenemedi. 
     Antalya'da 20 gündür kayıp olan ve dün yapılan aramalarda, cesetleri Taşağıl mevkiinde toprağa gömülü halde bulunan Alman Sebine Bader 43 , Anja Höfken 34 ile Türk Erdoğan Özdoğan'ın cesetlerine otopsi yapıldı. 
     Bu gece sabaha karşı Manavgat Devlet Hastanesi morgunda yapılan ve yaklaşık 4 saat süren otopside, ölüm sebepleri belirlenemedi. 
     Manavgat Kaymakamı Mehmet Çapraz, AA muhabirine yaptığı açıklamada, cesetlerin bugün öğleden sonra uçakla İstanbul Adli Tıp Kurumu'na gönderileceğini bildirdi. Çapraz, şunları söyledi 
     ''Olayla ilgili hiçbir gelişme yok. Cesetler büyük oranda çürümüş, bu nedenle otopside ölüm sebepleri belirlenemedi. Cesetler bugün öğleden sonra İstanbul Adli Tıp Kurumu'na gönderilecek, burada yapılacak incelemenin ardından kesin ölüm sebepleri belirlenecek. Failleri yakalamak için devletin bütün imkanlarını seferber ettik.'' Antalya'nın Kemer İlçesi'nde bir pansiyonda kalan Bader ve Höfken, pansiyonda tanıştığı Erdoğan Özdoğan isimli kişiyle otomobil kiralayarak Manavgat İlçesi'ndeki Köprülü Kanyon'a gitmiş, 2 kadın turist ve Özdoğan'dan, 17 Ekim'den sonra haber alınamamıştı. 
     Jandarma ve Arama Kurtarma Timi AKUT üyelerinin dün bölgede yaptıkları aramalarda 2 kadın ile Özdoğan'ın cesedi, Taşağıl mevkiinde toprağa gömülü halde bulunmuştu. 
     
</TEXT>
</DOC>
