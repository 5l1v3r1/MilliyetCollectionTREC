<DOC>
<DOCNO> 157448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/yazar/yilmaz.html </URL>
<DATE> 2003/05/18/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Devlet Kombassan'dan saklanıyor 
</HEADLINE>
<TEXT>

     Romanya'ya üç yıllık bir yatırımın 50. yılını kutlayan ekiple birlikte havalimanına indik. 100'ün üzerinde davetli var. 
     Bakanlar ve milletvekilleri davetli olmakla birlikte, katılan yok. Mazeretleri Antalya'daki AKP toplantısı. 
     Ankara'dan gelip, ortada sır gibi dolaşanlar da yok değil. Kombassan'ın dosyasını inceleyen Sermaye Piyasası Kurulu'ndan SPK üç kişi ve hukukçular gözlemci konuk statüsündeler. Kimseyle yakınlık kurmuyorlar. Zar zor birinin adını öğreniyorum Yargıtay Savcısı Ömer Koçak, Ankaralı avukat ise kendini tanıtıyor Saim Eroğlu. 
     SPK ve yargı gerine gerine ortada dolaşmadığına göre burada ne oluyor diyeceksiniz... 
     Aslında övünülecek bir durum var ortada. Romanya'nın 1953 yılında kurulan rulman fabrikası Rulmenti'yi özelleştirmeden alan Kombassan Holding, yatırımının 50. yılını kutluyor ve Romen yetkililere taahhüt ettikleri yatırımları yaptıklarını gösteriyor. 
     420 bin metrekare kapalı alanda faaliyet gösteren Rulmenti, 1989'dan sonra zarar ederken Kombassan yönetiminde ilk yıl 6 milyon dolar kar sağlamış. 2000 - 2005 arasında 32 milyon dolarlık yatırım tamamlanacak. Önümüzdeki 5 yılda, 30 milyon dolar olan ihracat hacminin, 150 milyon dolara çıkartılması hedefleniyor. 3 binin üzerinde çalışanı olan fabrikanın önemini niye vurguluyorum 
     Türkiye'den gelen heyetin gördüğü ilgiyi bundan 5 - 6 yıl öncesi ile karşılaştırdığımdan. 
     
     Çörtük'e var, Bayram'a yok 
     Romanya'nın başkenti Bükreş'e ilk kez Bayındır Holding'in Romanya - Türk Bankası'nı kurması nedeniyle gelmiştim. Bayındır'ın patronu Kamuran Çörtük ve beraberindeki konuklara havalimanında, "çok önemli kişiler - VIP" için uygulanan karşılama yapılmıştı. Bankanın açılışından sonra Bükreş'te Amerikalı dolar milyarderi muamelesi gören Çörtük'ün basın toplantısına, Romen basını yoğun bir ilgi göstermişti. 
     Bankanın o gün sermayesi zannederim 5 milyon dolardı. 
     Bugün Romanya'da önemli bir sanayi tesisi olan Rulmenti'ye 32 milyon dolar yatırılıyor, 50. yılı kutlanıyor ama ilgi, Çörtük'e yapılan düzeyde değil. Romanya Cumhurbaşkanı Danışmanı Mr. Zaman, fabrikanın bulunduğu Barlad şehrinin Belediye Başkanı Juverdeanu, resmi makamlarını temsil ediyor. Çörtük'e davet veren Türk Büyükelçiliği ise Kombassan Yönetim Kurulu Başkanı Haşim Bayram'a otel lobisinde ticaret ataşesi düzeyinde hoş geldin diyor... Türkiye açısından bakarsak, devlet adeta Kombassan'dan saklanıyor 
     
     
</TEXT>
</DOC>
