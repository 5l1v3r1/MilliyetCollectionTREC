<DOC>
<DOCNO> 165729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/guncel/gun04.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
5 trilyonluk mirasa sürpriz ortak .. 
</HEADLINE>
<TEXT>

Turizmci Hasan Mehmetoğlu kanser nedeniyle hayatını kaybedince, 5 trilyon liralık mirasını, çocuğu olmadığı için 4 yeğeni ve eşi paylaştı 

Ancak Mehmetoğlu'nun terk ettiği Alman eşinden olan kızı Sabine, dava açıp hiç görmediği babasından kalan mirasın dörtte üçünü geri aldı 
     BAHRİ KARATAŞ LATİF SANSÜR DHA 

     Almanya'ya ilk giden işçilerden Kuşadalı Hasan Mehmetoğlu, 1968'de Karlsruhe'de Ingerborg Maria Schlenker'le evlendi. Mehmetoğlu, 6 aylık hamile olan eşini terk edip doğacak çocuğunu görmeden Türkiye'ye döndü. Kuşadası'na yerleşen Mehmetoğlu, 1974'te Alman eşinden boşandı, beş yıl sonra Nimet Mehmetoğlu ile evlendi. Perle Pansiyon'u kuran Mehmetoğlu çiftinin çocukları olmadı. Mehmetoğlu, 1998'de prostat kanserinden 69 yaşında ölünce arkasında beş trilyon lira miras bıraktı. Mehmetoğlu'nun yeğenleri Mehmet Tütüncü, Serra Diyaroğlu, Levent Hünerli, Ayşe Hünerli ile eşi Nimet Mehmetoğlu, mirası paylaşmak için Karşıyaka 2. Sulh Hukuk Mahkemesi'nde veraset davası açtı. 
     
     'KEŞKE ONU TANISAYDIM' 
     Mahkeme mirasın yarısını Nimet Mehmetoğlu'na verdi, diğer yarısını ise Hasan Mehmetoğlu'nun kardeşinin çocukları arasında eşit oranda dağıttı. Hiç görmediği babasının öldüğünü öğrenen 34 yaşındaki Sabine Ingerborg Schlenker, avukatı Ülkü Caner aracılığıyla Kuşadası Sulh Hukuk Mahkemesi'nde veraset ilamının iptali ve veraset davası açtı. Mahkeme süpriz mirasçının talebini yerinde görüp daha önceki kararı iptal etti. H kim, mirasın dörtte üçünü Schlenker'e, dörtte birini ise Nimet Mehmetoğlu'na verdi. Schlenker, babasının bilinenlerin dışındaki mallarına tedbir konulması için de mahkemeye başvurdu. Schlenker, mahkemeye verdiği ifadesinde babasının yaşadığını öğrenip Türkiye'ye geldiğini belirterek, "Fakat geç kaldım" dedi. Nimet Mehmetoğlu, duruşmadan sonra konunun aile içi bir mesele olduğunu gerekçe göstererek konuşmadı. Mehmetoğlu'nun avukatı Ali Topçu ise davayla ilgili şunları söyledi 
     
     'MÜCADELE EDECEĞİZ' 
     "Müvekkil tarafından çıplak mülkiyeti 1990'da eşinden satın alındığında dava konusu pansiyon iki katlıydı. O tarihten sonra müvekkilim ve ailesi yemeden içmeden binayı 6 kata yükseltti. Adı Perle Otel oldu. Fiili gerekçeler çarpıtılarak bu dava açılmıştır. Müvekkilim mağdur oldu. Yasal zeminde gereği yapılacaktır. Sabine, babasıyla hiç görüşmemiştir. Babasına ait mallarda hiçbir katkısı yok. Hasan Mehmetoğlu'nun ölümünden sonra ortaya çıkması çok şaşırtıcı. Sonuna kadar mücadele vereceğiz." 
     
'Türkiye'ye onun için gelmiştim'      Babasının bilinenlerin dışındaki mallarına tedbir konulması için de mahkemeye başvuran 34 yaşındaki Sabine Schlenker, babasını tanıyabilmek için Türkiye'ye geldiğini belirterek, "Ne yazık ki onu tanıyamadan kaybettim. Kanserden ölmüş. Annemle birbirlerini çok sevmişler. Ama araya başka konular girdiği için ayrılmışlar. Onu bir kez olsun görmeyi çok isterdim" dedi. 
     
     

</TEXT>
</DOC>
