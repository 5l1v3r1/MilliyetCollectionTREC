<DOC>
<DOCNO> 151236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/guncel/gun01.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelebi'nin yardımcısı konuştu 
</HEADLINE>
<TEXT>
Irak'ın anayasası şeriata dayanacak 
     DIŞ HABERLER SERVİSİ 

     Irak Ulusal Kongresi lideri Ahmet Çelebi'nin yardımcısı Muhammed Muhsin El Zübeydi, Irak'ın yeni anayasasının şeriata uygun olacağını iddia etti. Saddam Hüseyin rejiminin devrilmesinden sonra başkent Bağdat'ı yönetecek geçici konseyin başkanlığına seçildiğini açıklayan El Zübeydi, Bağdat'ta dün düzenlediği basın toplantısında, yeni anayasanın şeriata dayanacağını öne sürerek, "eline Irak halkının kanı bulaşmış herkesin yargılanacağı" sözünü de verdi. 
     
     ABD'LİLER KATILMADI 
     Ancak Associated Press haber ajansı, Zübeydi'nin bu yetkiyi nereden aldığının ya da gerçekten böyle bir yetkisi bulunup bulunmadığının belirsiz olduğunu yazdı. Bu arada, basın toplantısına Amerikalıların katılmadığı bildirildi. 
     Zübeydi, geçen hafta, bir basın toplantısıyla, din adamları, akademisyenler, Şiiler, Sünniler, Hıristiyanlar ve yazarları temsil eden kişiler tarafından Bağdat'ı yönetecek geçici konseyin başkanlığına seçildiğini açıklamıştı. 
     
     ÇELEBİ ŞERİAT BEKLEMİYORUM 
     Çelebi ise Amerikan ABC televizyonuna yaptığı açıklamada, Irak'ta şeriat yönetimi beklemediğini, ancak tüm dini grupların yeni hükümette rol oynamasının muhtemel olduğunu söyledi. 
     Savaştan sonra Irak'ta dini partilerin de politikaya katılabileceğini belirten Çelebi, "seçmenleri olduğu için bu partilerin de bir rolü olduğunu, ancak Irak halkına herhangi bir din devleti ya da gündemi dayatamayacaklarını" söyledi. 
     "Bir anayasa olacak ve benim inancım, bunun bir liberal demokratik anayasa olacağı yönünde" diyen Çelebi, seçimlerin de bu anayasa altında yapılacağını belirtti. 
     


GÜNCEL 














</TEXT>
</DOC>
