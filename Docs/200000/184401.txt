<DOC>
<DOCNO> 184401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sontur08.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas'ta 4.8 büyüklüğünde deprem... 
</HEADLINE>
<TEXT>

     Sivas'ta, orta şiddette bir deprem meydana geldi. 
     Boğaziçi Üniversitesi BÜ Kandilli Rasathanesi ve Deprem Araştırma Enstitüsü'nden alınan bilgiye göre, merkez üssü Sivas'ın Divriği ilçesinde, saat 11.13'te, 4.8 büyüklüğünde bir deprem kaydedildi. 
     Sivas Valisi Hasan Canpolat, merkez üssü Divriği olan depremle ilgili ilçe merkezlerinde herhangi bir hasarın meydana gelmediğini belirterek, kırsal kesimlerde tarama yapmak üzere sivil savunma ekipleri oluşturduklarını bildirdi. 
     A.A muhabirinin görüştüğü Vali Canpolat, merkez üssü Divriği İlçesi olan ve İmranlı İlçesi'nde de hissedilen 4.8 büyüklüğündeki depremin, bu yerleşim yerlerinde yaşayan vatandaşlarda kısa süreli bir paniğe yol açtığını kaydetti. 
     Vali Canpolat, şu ana kadar her iki ilçe kaymakamından gelen bilgilere göre, bu ilçe merkezlerinde herhangi bir hasar olmadığını söyledi. 
     Deprem nedeniyle geçici olarak ilçe merkezlerindeki okulların ve kamu kuruluşu binaların da boşaltıldığını belirten Vali Canpolat, bu durumun binalarda meydana gelen bir hasardan değil, önlem olarak yapıldığını belirtti. 
     Bölgenin jeopolitik yapısı nedeniyle kırsal kesimlerden henüz net bilgiler ulaşmadığına dikkat çeken Vali Canpolat, bu bölgelerde tarama yapmak üzere sivil savunma ekipleri oluşturduklarını dile getirdi. 
     Divriği Kaymakamı Mustafa Adsız ise herhangi bir paniğe gerek olmadığını, zaman zaman böyle sarsıntıların yaşandığını belirterek, ''Halkın çoğu zaten hissetmemiş, okullarda eğitime devam ediliyor, kamu binalarında ve diğer binalarda bir hasar yok, ufak çaplı bir panik yaşandı'' dedi. 
     
     HAYAT NORMAL DEVAM EDİYOR... 

     Sivas Valisi Hasan Canpolat, merkez üssü Divriği olan depremin ardından, ''bölgede hayatın normal olarak devam ettiğini'' bildirdi. 
     Vali Canpolat, yaptığı yazılı açıklamada, Boğaziçi Üniversitesi Kandilli Rasathanesi ve Deprem Araştırma Enstitüsü tarafından yapılan tespite göre, Divriği İlçesi'nde, Divriği-İmranlı ilçeleri arası merkez üssü olmak üzere, saat 11.14 itibariyle aletsel büyüklüğü 4.8 olan bir deprem meydana geldiğini hatırlattı. 
     Depremle ilgili alınan ilk bilgilere göre, il sınırları içerisinde herhangi bir can ya da mal kaybı ve hasar olmadığının tespit edildiğini belirten Vali Canpolat, ''İlimiz sivil savunma ekipleri, bölgede detaylı inceleme yapmak üzere deprem bölgesine hareket etmiştir. Bölgede hayat normal olarak devam etmektedir'' dedi. 
     
</TEXT>
</DOC>
