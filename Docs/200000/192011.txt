<DOC>
<DOCNO> 192011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sondun26.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçiçi Hükümet Konseyi "Irak'a komşu ülkelerden terörist sızdı" 
</HEADLINE>
<TEXT>

     Irak Geçici Hükümet Konseyi GHK , komşu ülkelerden ''bazı teröristlerin'' Irak'a sızdığını açıkladı. 
     GHK'nın açıklamasında, ''Soruşturma ve araştırmalarımızda, terör eylemlerine karışan bazı kişilerin komşu ülkelerden Irak'a geldiği ortaya çıktı'' denildi. 
     ''Irak'a komşu tüm kardeş ülkelerden, Irak vatandaşlarının hedef alındığı suç eylemlerine karşı kesin tavır takınması'' istenen açıklamada, komşu ülkelere ''sınırları sabotajcılara kapatmaları'' çağrısında da bulunuldu. 
     Açıklamada, komşu ülkelerden, Irak halkına karşı suç işleyen ve bu ülkelere kaçan eski Baas partisi sorumlularını Iraklı yetkililere teslim etmeleri de istendi. 
     Irak'ın başkenti Bağdat'ta iki gün önce düzenlenen 5 saldırıda 42 Iraklı ve 1 Amerikalı ölmüştü. Kızılhaç bürosunun da hedef alındığı saldırılarda, 200'den fazla kişi de yaralandı. 
     Bu arada Irak Sağlık Bakanı Hudeyir Abbas, aynı gün Bağdat'ta bir karakola saldırı düzenlemeye hazırlanırken yakalanan Suriye pasaportlu kişinin Yemenli olduğunun belirlendiğini açıkladı. 
     Abbas, yaralı olarak yakalanan kişinin, sorguda, kendisiyle aynı araçta bulunan ve kaçmayı başaran iki kişi hakkında bilgi vermediğini belirtti. 
     
</TEXT>
</DOC>
