<DOC>
<DOCNO> 169191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/dunya/dun02.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Geçici Hükümet Konseyi'nin ilk kararı 
</HEADLINE>
<TEXT>
Bağdat'ın düştüğü gün, resmi bayram 
Irak'ta yönetimin Iraklılara devredilmesini düzenleyecek olan 'Geçici Hükümet Konseyi'nin ilk toplantısında Baas rejiminin devrildiği 9 Nisan, ulusal tatil günü ilan edildi 
     DIŞ HABERLER SERVİSİ 

     Irak'ta Saddam Hüseyin rejiminin devrilmesinin ardından çeşitli etnik ve dini grupların temsilcilerinden oluşturulan ABD destekli "Geçici Hükümet Konseyi", dün başkent Bağdat'ta ilk toplantısını yaptı. 
     Amerikan - İngiliz koalisyonunun kararg hı haline dönüştürülen Cumhuriyet Sarayı yakınlarındaki eski Savunma Sanayi Bakanlığı binasında yapılan toplantıda, Hükümet Konseyi, Saddam Hüseyin'in iktidardan devrildiği gün olan 9 Nisan'ı ulusal tatil günü ilan etti. Konsey, Baas Partisi tarafından ilan edilen bütün tatil günlerinin kaldırılması kararını da aldı. Toplantıya Geçici Hükümet Konseyi üyelerinin yanı sıra Irak'ın Amerikalı yöneticisi Paul Bremer, İngiltere'nin Irak özel temsilcisi John Sawers ve BM'nin Irak özel temsilcisi Sergio Vieira De Mello da katıldı. 
     Bremer, toplantı öncesi yaptığı açıklamada, Iraklıların bundan böyle kendi ülkelerinin yönetiminde daha fazla söz sahibi olacaklarını söyledi. 
     
     Son söz Bremer'de 
     Geçici Hükümet Konseyi, bakanları atamak, yasaları yeniden düzenlemek, ulusal bütçeyi onaylamak ve serbest seçimler öncesinde yeni anayasa taslağının hazırlanmasında rol almak gibi yetkilere sahip olacak. Ancak Irak'ın nihai kontrolü, ABD'li yönetici Paul Bremer'e bağlı kalacak. Amerikalı ve İngiliz yetkililer, Konsey tarafından getirilen önerilerin, sadece istisnai durumlarda reddedileceğini belirtiyor. 
     İki ay süren görüşmeler sonucu Irak'taki Amerikalı yöneticiler tarafından belirlenen Hükümet Konseyi, 25 üyeden oluşuyor. Bu üyeler arasında 13 Şii, beş Sünni, beş Kürt, bir Hıristiyan ve bir Türkmen temsilci yer alıyor. Kürt temsilciler içinde Irak Kürdistan Demokratik Partisi IKDP lideri Mesud Barzani ve Irak Kürdistan Yurtseverler Birliği IKYB lideri Celal Talabani'nin isimleri öne çıkarken, Konsey'de Türkmen toplumunu, Şengül Şapuk adlı 35 yaşındaki güzel sanatlar öğretmeni temsil ediyor. Hükümet Konseyi'nde, Saddam döneminde Londra'da faaliyet gösteren Irak Ulusal Kongresi'nin lideri Ahmed Çelebi ve Irak İslam Devrimi Yüksek Konseyi liderlerinden Şeyh Abdülaziz El Hekim de yer alıyor. 
     

</TEXT>
</DOC>
