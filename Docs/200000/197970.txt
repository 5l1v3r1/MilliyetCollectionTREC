<DOC>
<DOCNO> 197970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sondun28.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerlerde intihar oranı yüzde 65 daha yüksek 
</HEADLINE>
<TEXT>

     Hollanda'da yapılan bir araştırma, askerlik hizmetinde bulunan kişiler arasında intihar oranının, normal vatandaşlara göre yüzde 65 oranında daha yüksek olduğunu ortaya koydu. 
     Araştırma, 1996-2002 yılları arasında dünyanın değişik bölgelerinde barış operasyonları içinde yer alan Hollandalı askerler arasında yapıldı ve bu askerlerden 15'inin intihar ederek yaşamına son verdiği belirlendi. 
     ''Gaziler Enstitüsü'' adlı kuruluş tarafından yaptırılan araştırmada, intihar eden askerlerin, çoğunlukla genç yaştaki ve orduda bu işi ''meslek'' olarak yapan kişiler arasında görüldüğü belirlendi. 
     Araştırmacılara göre, savaş bölgesinde bulunmuş genç askerler arasında görülen bu yüksek intihar oranı ''kaygı verici'' bir gelişme ve nedenine ilişkin somut bilgi ve veriler bulunmuyor. 
     Araştırmayı yaptıran enstitüye göre ise genç askerler arasında görülen intiharlarla ilgili daha belirgin bir görüş ve yaklaşımın belirlenebilmesi açısından, daha geniş kapsamlı araştırmalar yapılması ve bu araştırmalardan çıkacak sonuçlara göre önlem alınması gerekiyor. 
     
</TEXT>
</DOC>
