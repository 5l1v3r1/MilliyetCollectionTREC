<DOC>
<DOCNO> 158504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko51.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari işlemler dengesi 2 milyar 368 milyon dolar açık verdi... 
</HEADLINE>
<TEXT>

     Türkiye'nin cari işlemler dengesi, bu yılın Ocak-Mart döneminde yüzde 394,4 artışla 2 milyar 368 milyon dolar açık verdi. 
     Geçen yılın ilk 3 ayında ise cari işlemler dengesi, 479 milyon dolar açık vermişti. 
     Merkez Bankası'nın açıkladığı 2003 yılı Ocak-Mart Dönemi Ödemeler Dengesi verilerine göre, yılın üç ayında cari işlemlere etkisi olan kalemlerden dış ticaret açığı, yüzde 237 oranında artarak 2 milyar 699 milyon dolar oldu. 
     Bu gelişmenin başlıca nedenleri, ''ihracat gelirlerinin yüzde 27 artmasına rağmen, bavul ticaretinin yüzde 42,2 azalması ve ithalat harcamalarının CIF yüzde 37,8 oranında artması'' olarak göze çarptı. 
     2003 yılı Ocak-Mart döneminde hizmetler, yatırım gelirleri ve cari transferlerden elde edilen net gelirler yüzde 2,8 oranında artarak 331 milyon dolar oldu. 
     
     DIŞ TİCARET 
     Geçen yıl Ocak-Mart döneminde 7 milyar 888 milyon dolar olarak gerçekleşen ihracat FOB gelirleri, 2003 yılının aynı döneminde yüzde 27'lik artışla 10 milyar 15 milyon dolar olarak gerçekleşti. 
     Yine 2002 yılı Ocak-Mart döneminde 10 milyar 222 milyon dolar olan altın dahil ithalat CIF harcamaları ise yüzde 37,8 oranında artışla 14 milyar 90 milyon dolara çıktı. 
     Bir önceki yıl Ocak-Mart döneminde 919 milyon dolar olan bavul ticareti, bu yıl yüzde 42,2 oranında azalarak 1 milyon dolar oldu. 
     Hammadde olarak ihraç ithal edilen ve işlem gördükten sonra mamul madde olarak ithali ihracı yapılan mallardan oluşan ''İşlem Gören Mallar'' kalemi, 2003 yılı Ocak-Mart döneminde net olarak 2 milyar 564 milyon dolar olarak gerçekleşti. Bu miktarın, net 36 milyon dolar tutarındaki kısmını yurtdışında işlem gören malların ihracı, net 2 milyar 528 milyon dolar tutarındaki kısmını ise yurtiçinde işlem gören malların ihracı oluşturdu. 
     Bu gelişmeler sonucunda, 2002 yılı Ocak-Mart döneminde 801 milyon dolar olan dış ticaret açığı, 2003 yılının Ocak-Mart döneminde yüzde 237 oranında artışla, 2 milyar 699 milyon dolar olarak gerçekleşti. 
     
     HİZMETLER 
     Turizm gelirleri, bir önceki yılın aynı dönemine göre yüzde 1,8 oranında azalması ve giderlerinin yüzde 13,4 oranında artması nedeniyle net turizm gelirleri yüzde 13,8 oranında azalarak 430 milyon dolar olarak gerçekleşti. 
     Taşımacılık gelirleri de benzer şekilde 2002 yılının aynı dönemine göre yüzde 24,7 oranında artarken, giderlerinin yüzde 40,6 oranında artması nedeniyle net taşımacılık gelirleri 2003 yılı Ocak-Mart döneminde yüzde 7,4 oranında azalarak 174 milyon dolar oldu. 
     
</TEXT>
</DOC>
