<DOC>
<DOCNO> 157228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/spor/spo15.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Türkiye koşacak      19 Mayıs nedeniyle bütün Türkiye koşacak. Gençlik ve Spor Bayramı kutlamaları çerçevesinde Gençlik ve Spor Genel Müdürlüğü tarafından organize edilen "Atatürk'ü Anma Halk Koşusu ve Yürüyüşü" yarın depremden zarar gören Bingöl hariç, bütün il ve ilçelerde saat 11.00'de start alacak. Genel Müdür Vekili Mehmet Atalay, hem bayramı kutlamak, hem de Atatürk'ü anmak için böyle bir organizasyon düzenlediklerini belirterek, "Kitlesel sporun miladı böylece başlamış bulunuyor" dedi. 
     
Judoda bronz      AVRUPA Büyükler Judo Şampiyonası'nda, 66 kiloda Hüseyin Özkan bronz madalya kazandı. Almanya'nın Düsseldorf kentindeki turnuvada Özkan, İsrailli Ehud Vaks'ı yenerek madalyaya ulaştı. Bayanlarda 57'de Arzu Bayrak, erkeklerde de 73'de Salim Abanoz, 81'de Irakli Uznadze ve 90'da Özgür Yılmaz ise bugün tatamiye çıkacak. 
     
Sabancı'ya IOC'dan ödül      ULUSLARARASI Olimpiyat Komitesi IOC , 2003 yılı "Kadın ve Spor Ödülü"ne Türkiye'den, Zihinsel Engelliler Federasyonu Asbaşkanı Dilek Sabancı'yı değer gördü. Ülkelerinde yararlı çalışmalar yapan, spora katkıda bulunan, kadınların spora katılımları konusunda öncelik eden ve örnek olan kişi ve kurumlar için konan ödül, 2003 yılında Sabancı'nın olacak. 
     
Yıldıray'ın zor sınavı      ALMANYA Ligi'nde sıkıntılı günler geçiren Yıldıray'ın takımı Bayer Leverkusen bugün kader maçına çıkacak. Bitime iki hafta kala 34 puanla 16. sırada bulunan Leverkusen, saat 16.30'da evinde Münih 1860'ı konuk edecek. Alman ekibi maçı kazanıp, 36 puanlı Bielefeld'in kaybetmesini bekleyecek. İtalya'da Emre ve Okan'ın formasını giydiği Inter ise 16.00'da başlayacak mücadelede Modena önüne çıkacak. Karşılaşma SKY TV'den naklen yayınlanacak. 
     
Gümüşdere vefat etti      TÜRK spor basınının usta objektiflerinden İsmet Gümüşdere vefat etti. Gümüşdere'nin cenazesi bugün Teşvikiye Camii'nde kılınacak öğle namazını müteakip Zincirlikuyu Mezarlığı'nda toprağa verilecek. Merhuma Tanrı'dan rahmet, kederli ailesine başsağlığı dileriz. 
     
'Stres içindeyiz'      ALTAY Teknik Direktörü Hüseyin Kalpar, "Sondaki üç takımın arasında olmamamıza rağmen stres altındayız" dedi. Kalpar, "Tehlike hattındaki tüm ekiplerin puanlarının birbirine çok yakın olması dikkatli olmamızı gerektiriyor. Bursa maçını deplasmanda oynamamız bizi etkilemeyecek. Çünkü saha ayrımı lüksüne sahip değiliz" ifadelerini kullandı. Bursaspor karşısında sakat olan Ümit İnal ile İbrahim'in forma giymeyeceği açıklandı. 
     
'Tek çare kazanmak'      SÜPER Lig'de sıkıntılı günler yaşayan Bursaspor, Altay maçının hazırlıklarını tamamladı. Teknik Direktör Erdoğan Arıca, galibiyetten başka şanslarının olmadığını söyledi. Arıca, "Artık ligin sonu geliyor. Tek çaremiz kazanmak. Artık zamanımız da, kaybetme lüksümüz de kalmadı. Oyuncularım işin bilincinde. Bu karşılaşmayı kazanıp biraz rahatlamak istiyoruz" diye konuştu. 
     
Körfez çıkarması      ELAZIĞSPOR Başkanı Baki Aydın, Kocaelispor maçında tek hedeflerinin galibiyet olduğunu belirterek, zorlu bir 90 dakikayı galibiyetle sonuçlandırmak istediklerini söyledi. Aydın, Kocaelispor maçı için çevre illerden yaklaşık 6 bin taraftarın gelmesini beklediklerini ifade etti. Bordo - Beyazlılarda kart cezalısı Hacı Arif ile sakatlığı süren Ze Roberto'nun dışında eksik oyuncu bulunmuyor. 
     

</TEXT>
</DOC>
