<DOC>
<DOCNO> 163959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo16.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay 'şike' kararını bekliyor 
</HEADLINE>
<TEXT>

     Altay Kulübü Başkanı Ahmet Taşpınar, gelecek yılın kadrosunu oluşturmak için Şike Tahkik Kurulu'ndan çıkacak kararı beklediklerini bildirdi. 
     Dün yapılan genel kurulda yeniden başkanlığa seçilen Ahmet Taşpınar, kulübün gelecek sezona ilişkin 7 trilyon liraya ihtiyacı olduğunu söyledi. 
     Altay'ın yeni yönetim kurulunun bu rakamı karşılayamayacağını kaydeden Taşpınar, sözlerini şöyle sürdürdü 
     ''Bu rakamın altından Altay camiasının bile kalkması mümkün görünmüyor. Yeni sezon öncesi hazırlıklar için öncelikle Şike Tahkik Kurulu'ndan çıkacak kararı bekliyoruz. Eğer olumlu sonuç çıkarsa, Süper Lig'e göre, çıkmazsa da İkinci Futbol Ligi A Kategorisi'ne göre bir takım kuracağız.'' Teknik heyet ve transfer görüşmelerini de Şike Tahkik Kurulu'ndan çıkacak karar sonrasına bıraktıklarını belirten Taşpınar, ''Altay'ın teknik heyet problemi olmaz. 500 tane isim buluruz'' diye konuştu. 
     Taşpınar, yarın yapacakları yönetim kurulu toplantısında da görev bölümü yapacaklarını belirtti. 
     
</TEXT>
</DOC>
