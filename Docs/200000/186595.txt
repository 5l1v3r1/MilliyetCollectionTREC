<DOC>
<DOCNO> 186595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sondun07.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide Kraliçe Elizabeth'e Nijerya'da saldıracak.. 
</HEADLINE>
<TEXT>

     El Kaide terör örgütünün İngiltere Kraliçesi II. Elizabeth'e bu yılın sonlarında katılacağı Nijerya'daki İngiliz Milletler Topluluğu zirvesi sırasında suikast girişiminde bulunacağı öne sürüldü. 
     İngiltere'de yayımlanan pazar gazetelerinde yer alan iddiaya göre, bu konudaki bir istihbarat örgütü raporu Dışişleri Bakanlığı'na teslim edildi ve planlamaların yapıldığı sırada raporun ayrıntılarının göz önünde tutulması istendi. 
     Saldırı için Aralık ayında Nijerya'da yapılacak zirveyi seçen El Kaide'nin bu tercihini, söz konusu ülkedeki polis teşkilatının yeterince güçlü olmamasına bağlayan istihbarat örgütleri, alınacak önlemlerin en üst düzeye çıkarılmasını istedi. 
     Bu arada, Afrika'dan sorumlu Dışişleri Bakan Yardımcısı Chris Mullin, ortaya çıkarılan tehdidin Kraliçe II. Elizabeth'in programında hiçbir değişikliğe yol açmayacağını, Kraliçe'nin planlandığı gibi zirveye katılacağını bildirdi. 
     Sunday Telegraph gazetesine konuşan ve adı açıklanmayan bir kabine üyesi de, Kraliçe'nin güvenliğiyle ilgili ciddi kaygıları olduğunu belirtirken, ''El Kaide'nin hedefi olabilir. Nijerya hükümetiyle görüşüp, gerekirse İngiltere'den ek güvenlik gücü göndermeyi planlıyoruz'' dedi. 
     İngiltere'nin iyi eğitilmiş terörle mücadele birimlerinin mensubu bir grup polisi Nijerya'ya göndermesi ihtimalinin yüksek göründüğünü belirten İngiliz basını da, hükümetin Kraliçe'nin güvenliğini Nijerya polisine bırakamayacağını savunuyor. 
     
</TEXT>
</DOC>
