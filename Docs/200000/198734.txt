<DOC>
<DOCNO> 198734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/guncel/gun07.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dönüş çilesi 
</HEADLINE>
<TEXT>

   Bayram bitti, çile başladı. Tatilciler yollara döküldü. İstanbul yönüne doğru 1 kilometrelik araç konvoyu oluştu. Yoğunluk, uzun feribot kuyruklarına yol açtı. Havaalanları dolup taştı 
      DOĞAN HABER AJANSI 
   
   Dokuz günlük bayram tatilinin bitmesine bir gün kala, yollar doldu taştı. Tatilcilerin gişelerden beklemeden geçmesi için, Abant gişelerine ek olarak İstanbul istikametine 5, Ankara istikametine de 3 gişe açıldı. Yola erken çıkan tatilciler gişelerden beklemeden geçerken, dün yola çıkanlar ise İstanbul yönüne doğru yaklaşık 1 kilometrelik kuyruk oluşturdu. 
   
   Gişelere yönlendirildi 
   TEM Bölge Trafik ekipleri, Abant gişelerindeki araç yoğunluğunu azaltmak için sürücüleri Tem Otoyolu Paşaköy ve Çaydurt gişelerine yönlendirdi. Sürücüler, Paşaköy ve Çaydurt gişelerinden çıkarak D100 Karayolu'nu takip ederek Bolu Dağı yönüne gitti. TEM Otoyolu'nda yapılan sayımda, Ankara'dan İstanbul istikametine 5 dakikada yaklaşık 150 aracın geçtiği, İstanbul yönünden Ankara yönüne de yaklaşık 75 aracın gittiği belirlendi. 
   Bayram tatilini Ege Bölgesi'nde geçiren vatandaşlar da, dün Lapseki-Gelibolu feribot hattından Avrupa yakasına geçmek için uzun kuyruklar oluşturdu. 
   
   13 ölü, 34 yaralı    Tatildeki kazalarda dün de 13 kişi öldü, 34 kişi yaralandı. İşte, dünkü ölümlü kazalar 
   Rize'de kamyonet denize uçtu Tamer Balcıoğlu, Hamza Can öldü. 
   Urfa'daki kazada Abdullah Şıldır ve Abdurrahman Okal öldü. 
   Bolu'da Mustafa Türkmen, traktörün aldında kalarak can verdi. 
   Konya'da TIR'a çarpan araçtaki Reşit Gündebahar öldü. 
   Aliağa'da, kamyonla çarpışan araçtaki Mustafa Kuyubaşı 46 öldü. 
   Bursa'da Sevim Küçük'ü otomobil ezdi. 
   Çankırı'da takla atan araçta Hamide Çelik öldü. 
   Muğla'da, kamyon çarpan Mediha Topçu 80 öldü. n DHA 
   
   Uçaklar rötarlı    Karayolu yerine havayolunu seçen tatilciler de havalimanlarını kilitledi... Bayram süresince sakinliğini koruyan Atatürk Havalimanı, dünden itibaren yeniden hareketlendi. Yurtiçi ve yurtdışı seferleriyle evlerine dönmek isteyen tatilciler, sis yüzünden rötarlarla dolu yolculuklardan sonra İstanbul'a ulaşmayı başardılar. Uçakların birbiri ardına indiği havalimanının yetkilileri ise, her zamanki gibi birçok İstanbullunun, tatillerini son ana kadar değerlendirebilmek için dönüşlerini son güne bıraktıklarını, bu nedenle bugün rekor yoğunluğa ulaşmayı beklediklerini söyledi. Tur yetkilileri ise, bilet rezervasyonu yaptırmayan yolcuların, bilet bulmakta zorlandığını, birçok hattın dolu olduğunu kaydettiler. 
   
   
   
</TEXT>
</DOC>
