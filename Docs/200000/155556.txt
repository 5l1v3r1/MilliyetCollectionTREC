<DOC>
<DOCNO> 155556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sondun12.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld'e ikiyüzlülük suçlaması.. 
</HEADLINE>
<TEXT>

     ABD Savunma Bakanı Donald Rumsfeld İngiltere'de yayımlanan The Guardian gazetesi tarafından ''ikiyüzlülükle'' suçlandı. 
     Gazetenin manşetten yayımlanan haberinde, ''2000 yılında Kuzey Kore'ye nükleer reaktör satmak için 200 milyon dolarlık kontrat yapan firmanın direktörü olan bu politikacı, 2002 yılında ise bu ülkeyi terörist ülke ilan etti ve bu ülkedeki rejimin değişmesini hedef olarak gösterdi'' denildi. 
     Rumsfeld'in 2000 yılında merkezi Zürih'te bulunan dev bir mühendislik firması olan ABB'nin yöneticisi olduğu hatırlatılan haberde, o dönemde firmanın Kuzey Kore'ye iki nükleer reaktörün en önemli parçalarını satma ve planlamasını yapma konusunda 200 milyon dolarlık kontrata imza koyduğu bildirildi. 
     Gazetenin haberinde, Rumsfeld'in 1999 yılından 2001 yılına kadar firmanın yönetim kurulunda bulunduğu, yılda 190 bin dolar maaş aldığı ve bu işi ABD Başkanı George Bush'un yönetiminde görev almak için bıraktığı belirtildi. 
     Haberde, reaktör satışının eski Başkan Bill Clinton yönetiminin Kuzey Kore'yi Batı ile pozitif ilişkiler kurmaya ikna planı çerçevesinde yapıldığı, anlaşma öncesinde ABB yöneticilerinden Goran Lindahl'in 1999 yılı Kasım ayında bu ülkeye giderek komünist iktidarla uzun süreli ve geniş çerçeveli bir işbirliği anlaşmasına imza koyduğu kaydedildi ve ''Şirket başkent Pyongyang'da ofis açtı ve anlaşma bundan bir yıl sonra, 2000 yılında imzalandı'' denildi. 
     Rumsfeld'in sözcülerinin, Savunma Bakanı'nın böyle bir anlaşmanın yönetim kurulunun onayına sunulduğunu hatırlamadığını söylediklerine dikkat çekilen haberde, ABB şirketi sözcüsünün ise gazeteye, ''Her türlü proje yönetim kurulunun önüne getirilir. Bu proje de getirildi'' dediği belirtildi. 
     
</TEXT>
</DOC>
