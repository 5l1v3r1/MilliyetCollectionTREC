<DOC>
<DOCNO> 176298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sondun19.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'a posterli arama 
</HEADLINE>
<TEXT>

     Irak'ın kuzeyinde hummalı bir şekilde devrik lider Saddam Hüseyin'i arayan Amerikan güçleri, Saddam yanlılarını ortaya çıkarmak için Irak liderinin Hollywood yıldızları kılığındaki posterlerini asacak. 
     Zsa Zsa Gabor, Rita Hayworth, Elvis Presley ve hatta İngiliz rockçı Billy Idol kılığındaki Saddam posterlerinin yarından itibaren, Irak liderinin doğduğu Tikrit kentinde dört bir yana asılması planlanıyor. 
     Amerikalı Yarbay Steve Russell, planı kıkırdayarak anlatırken, bunun ''dolambaçlı'' bir yöntem olacağını, bazı Iraklıların buna bayılacağını, bazı kişilerin öfkeleneceğini, böylece ''kötüleri'' bulmanın kendileri için kolaylaşacağını öne sürdü. 
     Saddam'ı arayan 4. Piyade Tümeni'ndeki psikolojik savaş uzmanları da bunun kötü bir fikir olmadığını savundu. 
     Psikolojik savaş uzmanı Çavuş David Cade, bunun askerler için büyük moral olacağını, eğer düşman bunları indiremezse sokakların hakiminin kim olduğunu göstereceklerini söyledi. 
     Ancak posterler bir kesimi eğlendirir bir kesimi de çileden çıkarırken, bunların asılması Saddam yanlısı olmayan, ancak yine de bu uygulamayı kabul etmeyecek kesimin öfkesini çekme riski de taşıyor. 
     Amerikan askerlerinin kullandığı bir başka taktik, kendilerini yem olarak kullanmak. Çoğu geceler askerler Humvee'lerine binerek, roketatarı bulunan kişilerin ateş etmesini sağlamaya çalışıyor. Böylece kimin bu silahlara sahip olduğunu ortaya çıkarıyor. 
     
</TEXT>
</DOC>
