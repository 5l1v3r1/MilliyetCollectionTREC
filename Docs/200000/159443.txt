<DOC>
<DOCNO> 159443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun20.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Basra'da okul bahçesinde toplu mezar çıktı 
</HEADLINE>
<TEXT>

     Irak'ın Basra kentinde bir okul bahçesinde toplu mezar bulundu. 
     AFP muhabiri, bu sabah kazılmaya başlanan mezardan 1991 yılındaki ayaklanmada öldürülen Şii muhaliflerin kemiklerinin çıkarıldığını bildirdi. 
     Kentin orta kesimlerindeki askeri hastane yakınlarındaki Mikdad okulunun avlusundaki beton, öldürülenlerin yakınlarının kiraladığı kırıcıyla parçalanıyor. 
     Şimdiye dek mezardan üç ceset çıkarıldı. Basralı Ali Hakem, kaybolan dört oğlundan birinin kimlik kartının mezardan çıktığını anlattı. 
     Toplu mezarın, Basralı bir üniversite profesörünün ihbarı üzerine ortaya çıkarıldığı öğrenildi. 
     Irak'ta, Saddam rejiminin 9 Nisan'da devrilmesinden bu yana, Baas yönetiminin gaddarlığını gözler önüne seren birçok toplu mezar bulundu. 
     
</TEXT>
</DOC>
