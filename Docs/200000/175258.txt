<DOC>
<DOCNO> 175258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/soneko33.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker, dondurma, sakız, kahve pazarına da girdi... 
</HEADLINE>
<TEXT>

     Ülker Cola Turka ile kola pazarından sonra, Ülker Golf markasıyla dondurma, Ülker Chewydent ile draje sakız ve Ülker Türk kahvesi ile kahve pazarına adım attı. 
     Ülkerin 3 yeni ürünü, Ülker Grubu Başkanı Necdet Buzbaş, İş Geliştirme ve AR-GE Grubu Başkanı Zeki Sözen, Tüketici Grubu Başkanı Taner Karamollaoğlu, Tüketici Grubu Başkan yardımcısı Kuthan Erginbilgiç ve Gıda Grubu Başkanı Metin Yurdagül'ün katıldığı bir basın toplantısı ile tanıtıldı. 
     Ülker Golf dondurma hakkında bilgi veren ülker İş Geliştirme ve AR-GE Grubu Başkanı Zeki Sözen, dondurmanın içindeki malzemelerin bir çoğunun Ülker'in uzun yıllar ürettiği ürünler olması nedeniyle dondurma üretimine başladıklarını bildirdi. 
     Ülker'in uzmanlık alanı olan bu ürünlerde Türk damak tadını ve tüketici beklentilerini çok iyi etüd etmiş bir firma olduğu için üstünlüğü bulunduğunu ifade eden Sözen, bu ürünlerin Ağustos ayı itibariyle pazara girdiğini söyledi. 
     Ülker Grubu'nun, kurduğu ülker Golf marka dondurmalarını üretecek olan Natura Gıda Sanayi ve Ticaret A.Ş vasıtasıyla Bursa'nın Akçalar beldesinde kurulu olan Schöller dondurma fabrikasını satın aldığını belirten Sözen, ''Bu fabrikaya otomasyon ve yüksek teknolojiye sahip satın alınan yeni bir tesis eklenmiştir. Ayrıca İtalyan Uzmanlar tarafından kurulan ve üstün kalitesiyle bilinen Venexia dondurma firması da satın alınarak aynı bünyeye dahil edilmiştir'' dedi. 
     Zeki Sözen, üretim kapasitelerinin yıllık 25 milyon dolar olduğunu, tesislere şu ana kadar 5 milyon dolarlık yatırım yapıldığını, 2004 yılında ise dolap sayılarını artırmak için 10 milyon dolarlık ilave yatırım yapılacağını açıkladı. 
     Ülker'in dondurmada kısa vadede AR-GE, satış ve dağıtım sistemi geliştirme çalışmaları ile gerekli altyapıyı oluşturmayı planladığını söyleyen Sözen, ''Bugün Ülker'i satışta lider yapan Türk tüketicisi üretilen ve üretilecek ürünlerin kalitesi ve lezzeti karşısında Ülker'i tercih edecektir. Bundan sonra dondurmada her şey değişecek'' dedi. 
     Soruları da yanıtlayan Sözen, Türkiye'de 45 milyon litresi ambalajlı olmak üzere 60 milyon litrelik dondurma pazarı bulunduğunu, kişi başına yıllık dondurma tüketiminin 1 litrenin altında olduğunu, pazarın büyüklüğünün de 130-140 milyon doları bulduğun kaydetti. 
     
     ÜLKER CHEWYDENT 

     Ülker Chewydent'in tanıtımını yapan Ülker Tüketici Grubu Başkanı Taner Karamollaoğlu da konuşmasına Cola Turka için toplumun olumlu teveccühüne teşekkür ederek başladı. 
     Cola Turka'da tesis kapasitelerinin tamamını doldurduklarını ifade eden Karamollaoğlu ''Ürün yetiştirmek için büyük çaba gösteriyoruz'' dedi. 
     Ülker Chewydent'in nane, meyve bahçesi, white-karbonatlı, çilekli, yeşil nane ve damla sakızlı olmak üzere 6 çeşitten oluştuğunu, 10'lu ve 20'li iki ayrı boyutu bulunduğunu belirten Karamollaoğlu, ''5.7 milyar adetlik sakız pazarında draje sakızın pazar payı yüzde 41. Zor olan sakız işinin Ülker sayesinde çözüleceğini düşünüyorum'' dedi. 
     Dondurmanın dağıtımına bu ay başladıklarını ifade eden Karamollaoğlu. sakız ve kahvenin dağıtımının da bu haftadan itibaren başlayacağını bildirdi. 
     Bir başka soru üzerine de Karmollaoğlu, dondurmada sezon olmamasının kendilerinin de tercihi olduğunu, ancak hala sezonsal göründüğünü belirtti. 
     Karamollaoğlu, ''Dordurmanın pazara sunulmasında ideal ay Şubat olabilirdi, fakat mevcut tesisi satın aldığımız için Türk tüketicisi bizim yaptığımız dondurma tadını bir 6 ay daha beklemesin dedik'' diye konuştu. 
     Sahte Cola Turka ile ilgili bir soru üzerine de Karamollaoğlu, 200 kadar Cola Turka şişesini çöplükten toplamaya çalışan bir grubun tespit edildiğini ve bunların toplandığını, şu anda herhangi bir sıkıntıları bulunmadığını söyledi. Karamollaoğlu, ''Tanıtıma son zamanlarda biraz daha fazla para harcadık, ama iyiyiz. Girdiğimiz pazarlarda hep 2'deyiz. 3'te olduğumuzu hatırlamıyorum'' dedi. 
     
     ÜLKER TÜRK KAHVESİ 

     Ülker Türk Kahvesi hakkında bilgi veren Ülker Tüketici Grubu Başkan Yardımcısı Kuthan Erginbilgiç da kahvenin Brezilya'nın Arbica tipi kahve çekirdeklerinden geleneksel Ülker kalitesi ile üretildiğini söyledi. 
     100 milyon dolarlık Türk kahve pazarının 4 3'ünü Türk kahvesinin oluşturduğunu ifade eden Erginbilgiç, Türkiye'de kahve içenlerin yüzde 43'ünün de fal baktırmak için kahve içtiklerini belirtti. 
     Yeni ürünlere ne kadar yatırım yapıldığına ilişkin bir soru üzerine de Ülker Gıda Grubu Başkanı Metin Yurdagül, Golf dondurmaya 5 milyon dolar yatırım yapıldığını, yeni dolaplar için önümüzdeki yıl 10 milyon dolar yatırım yapılacağını söyledi. 
     Türk kahvesini Ülker tesislerinde değil Altın Marka firmasının yaptığı modern tesislerde üretildiğini ifade eden Yurdagül, firmanın tesis için 7 milyon dolar yatırım yaptığını kaydetti. Yurdagül, sakız konusunda yaptıkları yatırımın 10 milyon dolar olduğunu belirtti. 
     Ülker Grubu Başkanı Necdet Buzbaş, Ülker'in bakliyat grubu dışında bir çok ürün kategorisinde bulunduğunu, Eylül ayından itibaren bebek mamasını düşündüklerini söyledi. 
     
</TEXT>
</DOC>
