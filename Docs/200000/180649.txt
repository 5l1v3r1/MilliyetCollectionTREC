<DOC>
<DOCNO> 180649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/siyaset/siy01.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzu, boş durmuyor 
</HEADLINE>
<TEXT>

   Erdoğan, "Gündemimizde yok" dese de Komisyon Başkanı Kuzu, "Cumhurbaşkanı'nın yetkilerini sınırlayan uzlaşma komisyonunun hazırladığı metin üzerinde çalışıyoruz" dedi 
      
   Başbakan Tayyip Erdoğan'ın, Cumhurbaşkanı'nın yetkilerini sınırlamaya dönük bir çalışma yapmadıkları yönündeki açıklamasına rağmen, TBMM Anayasa Komisyonu Başkanı Burhan Kuzu, hem çalışmayı hem de açıklamalarını sürdürüyor. Anayasa değişikliklerinin parti programlarında yer aldığını anımsatan Kuzu, 57. hükümet döneminde uzlaşma komisyonunun hazırladığı metin üzerinde çalıştıklarını açıkladı. Kuzu, "Milli iradeye güvensizlik düşüncesinden hareket edildiği için sorumlu olmayan makamlara parlamenter rejimin ruhuna aykırı olarak çok sayıda yetki verilmiştir. Türkiye'de son 20 yıldır bu durumun sancısı çekiliyor. Bu çarpıklıkların giderilmesi gerekmektedir" dedi. 
   "Gündemimizde şimdilik başkanlık sistemi yok inşallah bu sistemi getirmek de bize nasip olur" diyen Kuzu, Cumhurbaşkanı Sezer'in görev süresinin de 2007'den önce biteceğinin işaretini verdi. Kuzu, Anayasa değişikliğine ilişkin yasaya geçici maddeyle Sezer'in görev süresini belirleyecek hüküm konulacağını söyledi. 
   
   SEZER'E ERKEN EMEKLİLİK 
   5 5 değişikliğinin Sezer'i nasıl etkileyeceği sorusuna Kuzu, "Teklife bir geçici madde eklenerek, değişikliğin mevcut Cumhurbaşkanı'nı kapsayıp, kapsamayacağı belirtilir. Eğer kapsar denirse, 5 yıllık sınırlama mevcut Cumhurbaşkanı'nı da bağlar. Çünkü devlet işlerinde kazanılmış hak olmaz" yanıtını verdi. 
   
</TEXT>
</DOC>
