<DOC>
<DOCNO> 189140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur38.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'ın kuzenine "bilişim suçu" davası... 
</HEADLINE>
<TEXT>

     Bilgisayar sistemine girdiği bir bankadaki müşteri hesabından kendi hesabına para aktardığı öne sürülen pop müzik sanatçısı Tarkan Tevetoğlu'nun kuzeni Mehmet Tevetoğlu hakkında, 5 yıla kadar hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, Mehmet Tevetoğlu'nun, bir bankanın Beyazıt Şubesi müşterisi olduğu belirtildi. 
     Tevetoğlu'nun, bilgileri otomatik işleme tabi tutulmuş sistemi kullanarak, söz konusu bankanın Bodrum Şubesi müşterisi olan Ali Deniz'in hesabından 1196 Euro ile 2 milyar 241 milyon lirayı kendi hesabına aktardığı kaydedilen iddianamede, Tevetoğlu'nun bu parayı 16 Ekim 2002 tarihinde çekerek haksız kazanç sağladığı bildirildi. 
     İddianamede, Mehmet Tevetoğlu'nun, TCK'nın 525. maddesinde düzenlenen ''bilgileri otomatik işleme tabi tutulmuş bir sistemi kullanarak kendisi veya başkası lehine hukuka aykırı yarar sağlamak'' suçundan 1 ile 5 yıl arasında hapis cezasına çarptırılması istendi. 
     Davanın görülmesine, önümüzdeki günlerde İstanbul Asliye Ceza Mahkemesi'nde başlanacak. 
     
</TEXT>
</DOC>
