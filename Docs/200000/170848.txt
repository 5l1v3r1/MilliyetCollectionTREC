<DOC>
<DOCNO> 170848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/spor/spo00.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL'DAN TAM İSABET 
</HEADLINE>
<TEXT>

   Beşiktaş, Emre Aşık'ı renklerine katarak doğru bir seçim yaptı. Okan Koç hızlı ve yetenekli. Savunma zaafları var ama, çok çalışarak bunları zamanla ortadan kaldırabilir 
      SÜPER LİGE SÜPER ANALİZ RIDVAN DİLMEN - 2 

   
   Son sezonun şampiyonu Beşiktaş, Ahmed Hassan ve Sinan'ın yanısıra transfer seçimlerini hep eksiklik duyduğu noktalara yaptı. Geçen sezondan oturmuş bir sistemi ve kadrosu olan Siyah - Beyazlı takım, tecrübeli ve gelecek için ışık saçan isimleri alarak doğru bir politika uyguladı. 
   
   Emre katkı sağlar 
   Fenerbahçe'deki son yılımda Balıkesir'den alınmıştı. Fatih Terimli A Milli Takım'ın önemli isimlerinden biriydi. Kariyerine baktığımız zaman oynadığı takımlar Fenerbahçe, Galatasaray ve Beşiktaş... Bu üç kulübü dolaşmak kolay değil. Bazıları uyum sorunu yaşadığı için kulüplerinden ayrılırlar. Emre ise aksine hiç kimse ve hiç bir camia ile sorun yaşamamıştır. Antrenmana gelir, çalışır, duşunu alır, dinlenir ve gider. Hoca forma verirse en iyisini yapmaya gayret gösterir. Vermezse yine işine bakar. Bu yüzden antrenörlerin tercih sebebidir. Eskiden teknik olarak tam bir stoperdi. Daha sonra dörtlü oynayan Galatasaray'da tandemi de öğrendi. Ayağa kafa atar. Ağır zannedersin, rakibini yakalar. Haddini bilir, topla dripling yapmaz. Alır, verir. Beşiktaş için olumlu bir transfer. 
   
   Gelecek Okan'ın 
   Bir gün Adana'da Gençlerbirliği - Diyarbakır maçı oynanacaktı. Akşam Erdoğan Arıca ve Metin Tekin ikilisi ile yemeğe gittik. İki sohbet edemedik. Çünkü Erdoğan Arıca, Çanakkale Dardanel'den Okan için İlhan Cavcav'a yalvarıyordu "Başkan ne edip yap, al." O gece iki - üç saatlik uğraşlardan sonra Okan'ı aldırdı. Hiç fena da yapmadılar. Hem faydalandılar, hem para kazandılar. Beşiktaş ciddi rakamlar ödeyerek en az 8 yıl sağ tarafını garantiye aldı. Sosyal bir çocuk. Ayrıca milli takımlarda da oynadığı için hem Beşiktaş'ta, hem Avrupa kupalarında tecrübe sorunu yaşamayacak. Bire birde rakibini geçmek için zorluyor. Direkt kaleye oynuyor. Adam geçtiği anda topu iyi kesiyor. Bazen direkt kaleye gidip, ikiye birlerle kendisi de gol arıyor. Çok sıkılırsan 1 - 0, 2 - 0 öndeyken forvette bile oynatırsın. Çabuk, ama gittikçe süratlenen bir oyuncu. Yani 3 - 4 metre içinde çabukluğunu gösteriyor. 10 metreden sonra sürati ortaya çıkıyor. Tek problemi defansif kademe özelliği iyi değil. İbrahim Üzülmez'in kanadından gelecek ortalarda, Feyyaz'ın kulübeden çıkıp, kademe yapması için onu itmesi gerekebilir. Ama öğrenilmeyecek bir eksiklik değil bu. Bir problemi de çok yakışıklı. Aman dikkat 
   
   Ümit futbolu biliyor 
   Ümit Aydın'ı yorumlamak çok kolay geliyor bana. İki ayrı takımda çalıştım onunla. Sürekli kateden bir oyuncu. Galatasaray alt yapısından yetişme. Çok küçük yaşta Fatih hocanın dikkatini çeken bir isimdi. Daha sonraki yıllarda Lucescu da kendisini kampa götürdü. Arada kiralık olarak Konya, Altay ve Adana'da oynadı. En sonunda da Beşiktaş'a geldi. Sürekli kateden diyorum, Konya'da çalıştığım Ümit Aydın ile, iki yıl aradan sonra Adana'da çalıştığım Ümit Aydın arasında ciddi fark vardı. Futbol oyununu iyi bilen bir oyuncu. Pas yüzdesi çok yüksek. Nefesi standartların üstünde. Her iki ayağını da aynı oranda kullanabiliyor. Hem pas, hem de şut atabililiyor. Ama herşeye rağmen futbol için çok önemli olan fiziki kuvveti henüz daha oturmadı. Fizik gücün olmazsa, Pele olsan hava. Ama çalışmayı çok seven, düzeyli bir hayatı olan, antrenörüne karşı çok saygılı, arkadaşlarıyla uyumlu bir genç. Altını çizerek söylüyorum herkes bir çalışıyorsa, o iki çalışmalı, oynamak için vücudunu kuvvetlendirmeli. 
   
   Gökhan'da ışık var 
   Ne dersem yalan olur. Ama ben Metin Tekin'in yalancısıyım. Metin hoca ile konuştum. Gökhan nasıl bir oyuncu diye sordum. "Tam bir stoper" dedi ve devam etti "Kemik gibi. Güçlü, iri fiziğine rağmen ağır değil. Hamleleri iyi. Kafaya da iyi çıkıyor. Çok genç olmasına karşın topu iyi kullanır." 
   Arkadaki Ronaldo, Ahmet Yıldırım, Zago ve Emre'nin içine bir genç oyuncu monte ederek yine uzun vade düşünülerek yapılmış akılcı bir transfer kısacası. Gerçi bir iki maç Dardanel'de oynarken televizyondan izledim. O kendini ikinci ligin üstünde gördüğü için defans oyuncusu olmasına rağmen hep hücuma gidiyordu. Sadece duran toplarda değil, oyun içinde de kendi pozisyonunu bırakıp zaman zaman oyun disiplininden kopup, ofansa katılıyor. Yine televizyondan izlediğim kadarıyla Beşiktaş formasıyla duracağı yeri biliyor, top arkadaki oyuncuya geldiği anda hemen sol stoper gibi çizgiye açılıyor, oyuna giriyor. Bunlar hep olumlu. Sadece ceza sahası içindeki hamlelerinde sık penaltıya sebep olabilir. 
   
   Ramazan yetenekli 
   Ben, Altay antrenörüyken alt yapıdan çıkan bir oyuncuydu. Şu anda 8 ay cezalı olan Erol Camkıran hocanın yetiştirdiği bir kaleci. Çok genç. Ama çok yetenekli. Yetenekli ki bu yaşta Altay'da oynadı. Oynarken de Altay gibi bir kalecinin yanında tecrübesinden yararlandı. 
   Ümit Milli Takım'a kadar yüksedi. Şimdi de Datcu gibi iyi bir antrenörün eline geldi. Bir büyük şansı da Cordoba gibi bir ustayla beraber olacak. Bu tip oyuncuların en büyük problemi fazla oynamaması olur. Çünkü kaleci daima oynamalı. Lucescu'nun arada sırada kullanacağı kesin. Bu oynadığı maçlarda da Beşiktaş teknik heyetine ve yönetimine Ramazan konusunda karar verme şansı doğacaktır. Karakter olarak pırıl pırıl kardeşimiz. 
   
   OKAN KOÇ 
   Doğum tarihi 1982 
   Doğum yeri Sakarya 
   Pozisyon Sağ Açık 
   Oynadığı kulüpler Çanakkale Dardanel, Gençlerbirliği 
   Son sezonu 4 Gol , 3 Sarı Kart 
   
   ÜMİT AYDIN 
   Doğum tarihi 1980 
   Doğum yeri İstanbul 
   Pozisyon Orta Saha 
   Oynadığı kulüpler Galatasaray, Petrolofisi, Konya, T.Telekom, Altay, Adana 
   Son sezonu 3 Gol , 4 Sarı 
   
   RAMAZAN 
   Doğum tarihi 1981 
   Doğum yeri İzmir 
   Pozisyon Kaleci 
   Oynadığı kulüpler Altay altyapı 
   Son sezonu 3 Sarı 
   
   GÖKHAN 
   Doğum tarihi 1981 
   Doğum yeri Hatay 
   Pozisyon Defans 
   Oynadığı kulüpler Hatay, Çanakkale Dardanel 
   
   EMRE AŞIK 
   Doğum tarihi 1973 
   Doğum yeri Bursa 
   Pozisyon Defans 
   Oynadığı kulüpler S.Filament, Balıkesir, Fenerbahçe, İstanbulspor 
   Son sezonu 2 Kırmızı , 2 Sarı 
   
   Avrupa Kupaları 
   Şampiyonlar Ligi 
   1. tur 1997 - 98 
   Şampiyon Kulüpler Kupası Çeyrek Final 1986 - 87 
   UEFA Kupası 
   Çeyrek Final 2002 - 2003 
   Kupa Galipleri Kupası 
   2. Tur 1998 - 99 
   
   İlk yarı fikstürü 
   Samsunspor D 
   Bursaspor 
   Ankaragücü 
   Denizlispor D 
   Malatyaspor 
   İstanbulspor D 
   Trabzonspor 
   Elazığspor D 
   Diyarbakırspor 
   Gaziantepspor D 
   Galatasaray 
   Gençlerbirliği D 
   Konyaspor 
   Fenerbahçe D 
   Adanaspor 
   A.Sebatspor D 
   Ç.Rizespor 
   
   Başarıları 
   1. Lig Şampiyonluğu 10 
   1959 - 60, 1965 - 66, 1966 - 67, 1981 - 82, 
   1985 - 86, 1989 - 90, 1990 - 91, 1991 - 92, 
   1994 - 95, 2002 - 03 
   Türkiye Kupası 5 
   1974 - 75, 1988 - 89, 1989 - 90, 1993 - 94, 
   1997 - 98 
   Cumhurbaşkanlığı Kupası 7 
   1967, 1974, 1986, 1989, 1992, 1994, 1998 
   Başbakanlık Kupası 6 
   1944, 1947, 1974, 1977, 1988, 1997 
   TSYD Kupası 12 
   1964 - 65, 1965 - 66, 1971 - 72, 1972 - 73, 
   1974 - 75, 1983 - 84, 1984 - 85, 1988 - 89, 
   1989 - 90, 1990 - 91, 1993 - 94, 1996 - 97. 
   
   YARIN Fenerbahçe 
   
   
</TEXT>
</DOC>
