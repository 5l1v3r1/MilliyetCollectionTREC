<DOC>
<DOCNO> 171590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sondun24.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide zanlısı olarak yakalanan Türkler serbest bırakıldı 
</HEADLINE>
<TEXT>

     Malavi'de El Kaide üyesi oldukları gerekçesiyle geçen ay yakalanarak Amerikalı yetkililere teslim edilen 2'si Türk 5 kişi, Sudan'da serbest bırakıldı. 
     Reuters'ın haberine göre, Malavi Başsavcılığı'ndan bir yetkili, Malavi'deki Sudan Büyükelçiliği'nin söz konusu kişilerin serbest bırakıldığını doğruladığını söyledi. 
     Bu kişilerin aklandığını ve kendi ülkelerine gönderileceklerini belirten yetkili, Amerikalı yetkililere teslim edilen zanlıların ne zaman Sudan'a götürüldükleri hakkında ayrıntı vermedi. 
     Sudan'da yayınlanan resmi nitelikteki El Anbaa gazetesi ise zanlıların ''Sudan ve Malavili yetkililerin ortak çabaları sonucu özel bir uçakla dün Hartum'a getirildiklerini'' yazdı. 
     Gazete, daha önce nerede tutuldukları hakkında bilgi vermeyen bu kişilerin sorgulamalarının Malavi'de başladığını ve Hartum'da tamamlandığını kaydetti. 
     Lokantacı Arif Ulusam ile okul müdürü İbrahim Habacı adlı Türklerin yanı sıra Suudi Fahd El Behli, Sudanlı Mahmud Serdar İsa ve Kenyalı Halife Abdi Hasan, Malavi'nin ekonomik başkenti Blantir'deki evlerinde geçen ay gözaltına alınmış, ülkeden çıkarılarak bilinmeyen bir yere götürülmüşlerdi. 
     Gözaltına alınan kişilerin Amerikalı yetkililere teslim edildiği belirtilmişti. 
     
</TEXT>
</DOC>
