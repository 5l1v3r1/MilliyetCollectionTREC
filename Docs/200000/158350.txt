<DOC>
<DOCNO> 158350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/guncel/gun02.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çete değil, kene 
</HEADLINE>
<TEXT>

İşadamı M.T. alacaklarını tahsil etmek için bir çeteyle anlaştı. Sorunları çözer gibi görünen çete, sahte cinayet işleyip işadamından 70 bin dolar istedi 

M.T., çeteden kurtulmak için bir PKK itirafçısına sığındı. Bu kez onun istekleri başladı. Bir polise 50 milyar verdi, kurtulamayınca Emniyet'e koştu 
     ERDAL KILINÇ İstanbul 

     İstanbul Eyüp'te plastik kaplama işi yapan M.T.'nin yasadışı yollardan, "paramı kurtarayım" derken, başına gelmedik kalmadı. Piyasadan yaklaşık 300 milyar liralık alacağını tahsil edemeyen işadamı, eniştesi A.Ü.'nün yol göstermesiyle Şişhane'de korsan komisyonculuk yapan Erol Görkemli ve Muzaffer Eldem'den yardım istedi. İddiaya göre bu kişiler ve arkadaşları masraf olarak 15 milyar alıp işe başladı. 
     İşadamının alacaklı olduğu kişilerin ikisinden tahsilatı gerçekleştirdiler. Ardından çete üyeleri, işadamından para sızdırmanın yollarını aramaya başladı. Bu sırada işadamı, Samsunlu birinin kendisini tehdit ettiğini çete üyelerine söyledi. 
     
     ÖLÜ TAKLİDİ YAPTI 
     Bundan yola çıkan çete de, işadamını iyice köşeye sıkıştırmak için bir plan hazırladı. Plana göre kendi adamları Yaşar Şerbetçi'ye de işadamını sürekli telefonla tehdit ettirmeye başladılar. Ardından çete, tehditçiyi yakalamış gibi işadamı ve eniştesine getirdi. Sonra otomobillerle Çatalca'ya doğru yola çıktılar. Çatalca'da yol kenarında işadamının duyacağı şekilde kendi arkadaşları Şerbetçi'ye kurusıkı tabancayla ateş edip olay yerinden ayrıldılar. 
     Arkadan başka bir otomobille gelen diğer çete üyeleri de ölü taklidi yapan Şerbetçi'yi yoldan aldılar. Bir gün sonra çete üyeleri işadamına giderek, "Öldürdüğümüz adam başka bir çetenin elemanıymış. Bizden kan parası olarak 70 bin dolar yaklaşık 100 milyar lira istiyorlar" dedi. Bunun üzerine işadamı parayı ödedi. 
     
     5 KİŞİ TUTUKLANDI 
     Ancak çetenin talepleri bitmeyince, işadamı PKK itirafçısı olduğu öne sürülen H.E.'ye giderek, kendisini çeteden kurtarmasını istedi. H.E. çete üyeleriyle bir araya gelerek, işadamından uzak durmalarını söyledi. İşadamı, itirafçıya bir otomobil hediye etmesine rağmen, isteklerden kurtulamadı. Bu arada işadamının çetelerle ilişkisini öğrenen bir polis tanıdığı da devreye girdi. İşadamına, "Seni Organize Şube polisi arıyor. Bana 50 milyar lira verirsen işi hallederim" dedi. İşadamının da polise parayı verdiği iddia edildi. Sonunda işadamı yakasını kaptırdığı bu kişilerden kurtulamayacağını anlayınca, 26 Nisan 2003 tarihinde Organize Suçlar Şube Müdürlüğü'ne giderek, şik yetçi oldu. Polis, 13 kişiyi gözaltına aldı. Bunlardan beşi DGM'de tutuklandı. 
     

</TEXT>
</DOC>
