<DOC>
<DOCNO> 183248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/ekonomi/eko03.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
195 trilyonluk emeklilik paketi istifa getirdi... 
</HEADLINE>
<TEXT>

   New York Borsası Başkanı Richard Grasso, aldığı 195 trilyon liralık maaş ve emeklilik paketinden sonra istifa etmek zorunda kaldı 
   SEMA EMİROĞLU New York 
   
   Wall Street piyasalarının kalbinin attığı New York Borsası NYSE Başkanı Richard Grasso, 140 milyon dolarlık yaklaşık 195 trilyon lira maaş ve emeklilik paketi aldığını açıklamasının yarattığı yoğun baskıya dayanamayarak görevinden istifa etti. Grasso'nun önceki gece NYSE'nin olağanüstü yönetim kurulu toplantısında sunduğu istifa, tasarruf ve diğer ikramiyeleri de içeren maaş paketine son üç haftadır borsa içi ve dışından yönelen tepkilerin ardından geldi. 
   Yazılı bir açıklama yayınlayan Grasso, "Bugün yönetim kurulu ile yaptığım telekonferansta, en derin isteksizlikle ve eğer kurul da bunu arzu ediyorsa istifamı sunacağımı bildirdim" dedi. West Coast adlı finans kuruluşunun seçkin avukatlarından Larry Sonsini'den, geçici olarak Grasso'nun yerini alması istendiği bildirildi. 
   
   36 yıllık yöneticiydi 
   En düşük seviyeden işe başlayıp 36 yıldır çalıştığı ve 1995'de yönetim kurulu başkanlığına yükseldiği NYSE'den trajik biçimde ayrılmak zorunda kalan Grasso'nun kararı, memnunlukla karşılandı. New York Eyaleti Teftiş Kurulu Başkanı Alan Hevesi, "Grasso'nun istifası doğru bir davranış ve New York Borsası için en iyisi" ifadesini kullandı. 
   Hevesi'nin yanı sıra Demokrat senatör ve başkan adayları Joseph Lieberman ve John Edwards ile borsadaki en büyük firmalardan birinin başkanı olan Michael LaBranche da Grasso'yu istifaya çağırmışlardı. 
   Grasso'nun istifasının, borsa içinde diğer reformlara da yol açması bekleniyor. Bunlardan en önemlisinin, Grasso'nun maaş paketini onaylayan çeşitli NYSE tazminat komitelerinin işleyişi üzerinde yoğunlaşıyor. 
   
   
</TEXT>
</DOC>
