<DOC>
<DOCNO> 191532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/yazar/akyol.html </URL>
<DATE> 2003/10/27/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Cumhuriyet'in kökleri 
</HEADLINE>
<TEXT>

   
   
   MODERNLEŞME tarihimizin düşünce alanındaki öncülerinden Şinasi, 1858 yılında Mustafa Reşit Paşa için eski tarzda bir "kaside" yazıyor, paşayı överken o zamana kadar duyulmadık şeyler söylüyordu 
   "Ey ahali-i fazlın reis-i cumhuru" 
   'Ey erdemli insanların cumhur başkanı.' 
   Cumhuriyet'e mi özenmişti, İslam hukukundaki "cumhur-ı ulema" kavramını başka bir anlamda mı kullanıyordu 
   Ne olursa olsun, "Padişah Efendimiz"in dışında ilk defa bir otorite, bir esin kaynağı ortaya çıkıyor, meşruluk fikri artık "ahali" ve "cumhur" gibi yeni dayanaklar arıyordu. 
   Dahası, Şinaşi, Tanzimat'ı kastederek Reşit Paşa'ya "bildirir haddini sultana senin kanunun" diye sesleniyordu... Reşit Paşa, bir "mucize" idi onun aklını "Newtonlar ölçemez, irfanını Eflatunlar derk edemez"di. Onun devri bir "Asr-ı Saadet" idi. 
   
   
   ŞİNASİ İslami bir terim olan "Asr-ı Saadet" deyimini Reşit Paşa zamanı için kullanıyor, bir "altın çağ" hayal ediyordu. Reşit Paşa'yı insanüstü bir varlık, bir 'kült' gibi algılıyordu. 
   Cumhuriyet devrinde de Atatürk'e ve dönemine böyle bakanlar olacaktır. Ama önemli olan, "ahali, cumhur, sultana haddini bildiren kanun" gibi kavramlardır. 
   Ve ardından Namık Kemal'in "Hürriyet Kasidesi" gelir. Artık "hürriyet" terimi, klasik fıkıhtakinden çok farklı, modern liberal serbestiler anlamında kullanılıyordu. 
   Gelişen eğitimle bu fikirler hızla gelişti, sorunlar ağırlaştıkça çözümler bu yeni kavramlarda arandı. 
   Abdülhamid eğitim ve hukukta modernleşmeyi devam ettirdi... 
   Descartes'ın "Metod Üzerine Konuşmalar"ı 250 yıl gecikmeyle Abdülhamid'in Maarif Nezareti'nin onayı ile yayımlandı. Descartes'ın bu çağ açan kitabının ikinci baskısını 1928'de Cumhuriyet Maarifinin yapması, tarihin istikametini gösteren bir simgedir adeta... 
   
   
   BİRİNCİ Meşrutiyet siyasi mecburiyetlerle kısa ömürlü oldu ama kuvvetli bir siyasi kültür ve "vatandaşlık" hukuku yarattı. Tanzimat'ın mahalli kurumları da seçimli demokrasinin taşra mektepleri oldu. 
   Sonra İkinci Meşrutiyet... 
   Tarih, Türkiye Büyük Millet Meclisi'ni hazırlıyordu adeta 
   İkinci Meşrutiyet, siyasi ve askeri felaketlerin yanında, büyük bir fikri canlılık, zenginlik dönemidir. Eğitim ve hukuk alanındaki modernleşme hızlanmıştır. 
   Ziya Gökalp'in o zaman yazdıkları, 1920'lerde kurulacak Milli Devlet'in habercisidir 
   Ulema sınıfından büyük din alimi Elmalılı Hamdi Efendi, 1909 yılında "hakimiyet-i millet, hilafetten üstündür" diye yazıyordu. 
   Tecrübesiz İttihatçıların felaketli dönemi... 1912 Balkan Harbi, ardından Cihan Harbi... Tarihimizin en büyük felaketleri... 
   Çanakkale'de bir subayın ismi dikkat çekecektir Mirliva Mustafa Kemal. 
   Felaketler, Halide Edib'in deyimiyle "Türk'ün Ateşle İmtihanı" olacaktı, ateşler içinde son Osmanlı nesli, Milli Mücadele'yi zafere ulaştıracak, yeni Milli Devlet'i kuracaktı. 
   Tarihin "devamlılık içinde değişme" kanunu... 
   Yarın devam edeceğim. 
   
      
   
   
   
</TEXT>
</DOC>
