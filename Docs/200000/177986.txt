<DOC>
<DOCNO> 177986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun20.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'da ölü sayısı 41'e yükseldi 
</HEADLINE>
<TEXT>

     Hindistan'ın ticari kenti Bombay'da bugün 4 ayrı noktada patlama meydana geldi. Patlamalarda hayatını kaybedenlerin sayısının 41, yaralananların sayısının ise 125 olduğu bildiriliyor. 
     Bir eyalet içişleri bakanlığı yetkilisi, Reuters'e yaptığı açıklamada, kentte 4 patlama olduğunu açıklarken, patlamaların hepsine bombaların neden olup olmadığının bilinmediğini kaydetti. 
     Polis, bir bombanın, turistlerin akın ettiği Hindistan Kapısı anıtı yakınlarında, diğerinin de bir Hindu tapınağı yakınında patladığını açıkladı. Bir diğer patlamanın da Pydhonie polis karakolu yakınında olduğu belirtiliyor. Kentin güney kesimindeki mücevher dükkanlarının bulunduğu Zaveri Çarşısı'nda da patlama olduğu öğrenildi. 
     Patlama haberleri üzerine Bombay borsası yüzde 3 oranında düşerken, Hindistan'ın para birimi rupinin de dolar karşısında değer kaybettiği belirtildi. 
     Bombay'da, Mart 1993'te meydana meydana gelen bir dizi bombalı saldırıda 250 kişi ölmüş, 1000 kişi yaralanmıştı. 
     Kentte geçen yıl Aralık'ta, bir otobüsün arkasına yerleştirilen bombanın patlaması sonucu 3 kişi ölmüş, 26 kişi yaralanmıştı. 
     Bombay'da, geçen Mart'ta iş çıkış saatinde bir trene yerleştirilen bombanın patlaması sonucu 12 kişi ölmüş, 75 kişi yaralanmıştı. 
     Kentte geçen ay bir otobüste meydana gelen patlamada da 2 kişi ölmüş, 42 kişi yaralanmıştı. 
     
     PAKİSTAN KINADI 

     Pakistan, Bombay'da meydana gelen patlamaları, ''terör eylemi'' olarak kınadı. 
     Dışişleri Bakanlığı sözcüsü Mesud Han, haftalık basın toplantısında, ''Bu saldırıları kınıyoruz. Tüm terör eylemlerini kınıyoruz'' dedi. 

     
</TEXT>
</DOC>
