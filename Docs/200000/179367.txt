<DOC>
<DOCNO> 179367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur09.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyazperdede "yerli film" sağanağı... 20'nin üzerinde film hazır... 
</HEADLINE>
<TEXT>

     Geçen sinema sezonunda durgunluk yaşayan Türk Sineması, sonbahardan itibaren izleyiciye adeta yerli film sağanağı yaşatacak. Okulların açılmasıyla hareketlenecek sezon içerisinde aralarında ''Asmalı Konak'', ''G.O.R.A'', ''Vizontele 2'' gibi yapımların da bulunduğu 20'nin üzerindeki film izleyici karşısına çıkacak. 
     İzleyiciyi hangi filme gideceği konusunda zor bir seçim yapmaya zorlayacak filmler, sonbahar mevsiminde ilk yapraklar dökülürken seyirci huzuruna teker teker çıkmaya başlayacak. 
     Sezonun ilgi çekmesi beklenen yapımlarının başında ''Asmalı Konak'' geliyor. Milyonlarca izleyiciyi adeta ekranları karşısına çivileyen dizinin devamı niteliğindeki filmin yönetmeni Abdullah Oğuz. 
     Başrolünü Nurgül Yeşilçay, Özcan Deniz, Selda Alkor, Menderes Samancılar, Şerif Sezer ve İpek Tuzcuoğlu başlıca rolleri üstleniyor. Kansere yakalanan Bahar'ın Nurgül Yeşilçay eşi Seymen Özcan Deniz ile birlikte Amerika'nın yolunu tuttuğu havaalanından başlayarak Nevşehir-İstanbul-New York üçgeninde Karadağ ailesinin yaşadıklarını konu alıyor. 
     
     TARIK AKAN VİZONTELE'DE... 
     Tüm zamanların en çok izlenen Türk filmi rekorunu elinde bulunduran ''Vizontele''nin ikincisi de Şubat ayında görücüye çıkacak. 
     Yönetmenliğini ilk filmdeki gibi Yılmaz Erdoğan'ın üstlendiği yapımda, Yılmaz Erdoğan, Altan Erkekli, İclal Aydın, Demet Akbağ ve Tuba Ünsal'ın yanı sıra Türk Sineması'nın ünlü oyuncusu Tarık Akan rol alıyor. Doğuya gönderilen bir öğretmenin yaşadıklarını işleyen filmin çekimleri Van'ın Gevaş ilçesinde gerçekleştirildi. 
     ''G. O. R. A.''... İlginç ismi ve konusuyla daha vizyona girmeden izleyicinin merakla beklediği yapımlar arasında yer alan filmin başrolünde Türkiye'nin en sevilen stand-up ustalarından Cem Yılmaz var. Yönetmenliğini Ömer Faruk Sorak'ın üstlendiği filmde Yılmaz 10 farklı karakteri canlandırıyor. 
     Cem Yılmaz'a, Özge Özberk, Özkan Uğur, Şafak Sezer, Rasim Öztekin, İdil Fırat ve Erdal Tosun'un eşlik ettiği bilim-kurgu filmi, başlarına ne geleceğini bilmeden bir Türk'ü kaçıran uzaylıların rehineleriyle kıran kırana mücadelesini işliyor. Film sonbaharda vizyona girecek. 
     Usta yönetmen Derviş Zaim'in imzasını taşıyan ''Çamur'', 3 Ekim'de izleyici karşısında. Venedik Film Festivali'nde ülkemizi temsil eden filmin oyuncuları, Mustafa Uğurlu, Yelda Reynaud, Taner Birsel, Ümit Çırak ve Bülent Emin Yarar. Film, gizemli bir hastalığa yakalanarak konuşamayan bir insanın son çare olarak şifalı çamurdan medet ummasının öyküsünü anlatıyor. 
     Uğur Yücel'in yönettiği ''Yazı Tura'' Mart'ta vizyona girecek. Filmin başrolünde Olgun Şimşek ile Erkan Can var. 
     Genç yönetmen Ulaş Ak'ın ilk kez kamera arkasına geçtiği ''Giz'' adlı filmde reklamların ''özgür çocuğu'' Yiğit Özşener ile Ayten Soykök başrolde. Psiko-drama türündeki filmde erkek şiddetinin kadının dünyasına etkisi işleniyor. Film ilkbaharda seyirci karşısında... 
     Reis Çelik'in yönettiği ''İnat Hikayeleri'', Kasım ayının ikinci haftasında izleyiciyle buluşacak. Antalya Altın Portakal Film Festivali'nde de gösterilecek olan filmin başrol oyuncusu Tuncel Kurtiz. Filmde, Ardahan'da halk arasında anlatılan hikayelerden yola çıkılarak inatlaşmanın verdiği acılar anlatılıyor. 
     
     USTA YÖNETMENLER, KALİTELİ YAPIMLAR 
     Yönetmenliğini Ömer Kavur'un üstlendiği ''Karşılaşma'', Ekim'de vizyona girecek yapımlardan. 
     Uğur Polat, Lale Mansur, Çetin Tekindor, İsmail Hacıoğlu ve Aytaç Arman'ın rol aldığı film, biri ölmüş oğlunun ardından ağıt yakan, diğeri kaybettiği oğlunu aramaya çalışan aynı hastalıktan mustarip iki adamın hikayesini beyazperdeye taşıyor. Film, Montreal Film Festivali'nin yarışma bölümüne seçildi. 
     Ödüllü yönetmen Yeşim Ustaoğlu'nun imzasını taşıyan ''Bulutları Beklerken'', 2004'te seyirciyle buluşacak. Ustaoğlu'nun Karadeniz yaylalarında yaşayan yöre insanını oyuncu olarak izleyici karşısına çıkaracağı film, 50 yıl boyunca bir sırrı saklamak zorunda kalan bir kadının öyküsü. 
     Artık sahnelerden iyice beyazperdeye geçiş yapan Özcan Deniz, ''Asmalı Konak'' adlı filmin ardından bu kez de ''Neredesin Firuze'' diyecek. Yönetmenliğini Ezel Akay'ın üstlendiği filmde, Özcan Deniz'in rol arkadaşları, Demet Akbağ, Haluk Bilginer, Cem Özer ve Şebnem Dönmez. Deniz'in yaşadığı bir olaydan yola çıkarak hikayeleştirilen film, müzik piyasasındaki entrikaları anlatıyor. Seyircilerin filmle buluşma tarihi ise Ocak. 
     Ömer Vargı'nın yönettiği ''İnşaat'' Mart'ta, Eriş Akman'ın imzasını taşıyan ''Ne de Olsa Çocuk'' Ekim'de, Zeki Demirkubuz'un ''Bekleme Odası'' adlı yapımı Aralık'ta, Ümit Cin Güven'in kapkaççıların yaşantısını konu alan filmi ''Metropol Kabusu'' Aralık'ta, Yağmur-Durul Taylan'ın yönettiği ''Okul'' ise Şubat'ta vizyona girecek. 
     
     YENİ PROJELER 
     Vizyona girecek filmlerin yanında Türk Sineması yeni projeler de önümüzdeki aylarda birbiri ardına ''motor'' diyecek. 
     Çekimleri başlaması düşünülen projeler arasında, Atıf Yılmaz'ın ''Eğreti Gelin'', Semih Kaplanoğlu'nun ''Meleğin Düşüşü'', Kutluğ Ataman'ın ''İki Genç Kız'' isimli yapımları var. 
     ''Asmalı Konak'' dizisinin yönetmeni Çağan Irmak'ın ''Mustafa Hakkındaki Her Şey'' adlı filminin çekimlerine başlanması planlanıyor. 
     Sinan Çetin'in çekimleri biten, ancak bazı sorunlar yaşayan iki projesi ''Romantik'' ve ''Banka''nın da sezon içerisinde izleyici karşısına çıkması bekleniyor. 
     
</TEXT>
</DOC>
