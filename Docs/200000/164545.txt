<DOC>
<DOCNO> 164545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/spor/ykocaomer.html </URL>
<DATE> 2003/06/21/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Avrupa şampiyonları 
</HEADLINE>
<TEXT>

     Hollanda, Almanya, İtalya, İspanya ve Slovenya ile aynı grupta mücadele edecek Milli Takımımızın işi oldukça zor. A Kategorisindeki Avrupa Şampiyonası'na, Tekerlekli Sandalye Basketbol Milli Takımımız ilk defa katılacak. 
     Diğer grupta ise Fransa, İngiltere, İsrail, İsveç, Polonya ve Çek Cumhuriyeti mücadele edecekler. Bu turnuva aynı zamanda, 2004 Atina Paralimpikleri için de bir eleme turnuvası mahiyetinde. 
     1940'lı ve 1950'li yıllarda kurulan Tekerlekli Sandalye Basketbol Milli Takımlarının en kuvvetli temsilcileriyle karşılaşacak Milli Takımımızın ise en büyük avantajı çok genç ve hırslı oyunculardan kurulu olması. Ayrıca, federasyonların kuruluşu bakımından Orta Avrupa ülkeleriyle aramızda en az 30 - 40 yıllık farklar da var. Umudumuz, geçen yıl 22 Yaş Altı Avrupa Şampiyonası'nda millilerimizin ikinci olması. Ve bu sene başında B Kategorisinde Cek Cumhuriyeti'nde, yine ikinci olarak bu turnuvaya katılmaya hak kazanmaları. Turnuvada alınacak derece ne olursa olsun, Tekerlekli Sandalye Basketbol Milli Takımımız daha iyi olabilmek için süratle ilerlemektedir. Her zaman yazdığımız gibi, hiç kimse bu turnuvada elde edilecek bir başarıya tek başına sahip çıkmasın ve yine hiç kimse muhtemel bir başarısızlıkta "Ben olsaydım başka türlü olurdu" diye ahkam kesmeye kalkmasın. Bu sporda, önce bir bardak suda fırtına yaratanlar, aynı ligde mücadele ettikleri takımları aşağılamayı bırakıp, kendi kusurlarına, kendi hatalarına çözüm bulmak mecburiyetindedirler. Bulamazlarsa, hem tekerlekli sandalye basketbolü, hem de kendileri zarar görürler. 
     Engellilerde tekerlekli sandalye masa tenisinde Avrupa Şampiyonası ise dün Hırvatistan'ın Zagrep kentinde başladı. 29 Haziran'a kadar sürecek olan şampiyonada, ülkemiz 4 tekerlekli sandalyeli, 4 de engelli sporcuyla temsil edilecek. Engelliler Spor Federasyonu Tenisten Sorumlu Yönetim Kurulu üyesi Diş Hekimi Engin Avcı'nın kişisel çabalarıyla büyük hız olan bu spor dalında, millilerimizin alacağı sonuçta merakla bekleniyor. İlk defa 2000'de TESYEV tarafından yapılan tekerlekli sandalye masa tenisi antrenörlüğüne başlangıç semineri ile ülkemizde tanınan bu spor dalında da, kısa sürede Avrupa'da başarılı olacağımız kesin. 
     
     

</TEXT>
</DOC>
