<DOC>
<DOCNO> 153045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo28.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Futbolcu avukatlar' 2004'te Antalya'da... 
</HEADLINE>
<TEXT>

     Antalya'da gelecek yıl düzenlenmesi planlanan, ''12. Barolar Arası 2004 Dünya Futbol Şampiyonası''na 40'tan fazla takımın katılacağı bildirildi. 
     Barolar Arası Dünya Futbol Şampiyonası Organizasyon Komitesi Başkanı Avukat Vincent Pinatel, Antalya Valisi Alaaddin Yüksel'i makamında ziyaret ederek, şampiyona hakkında bilgiler verdi. 
     İlki 20 yıl önce Fas'ta düzenlenen şampiyonanın 12.'sini gelecek yıl Antalya'da yapmayı kararlaştırdıklarını kaydeden Pinatel, şampiyonaya 40'tan fazla takımın katılacağını söyledi. 
     Antalya'da gelecek yıl 20-30 Mayıs tarihleri arasında yapılması planlanan şampiyonanın, 6 yıl önce de İzmir'de düzenlendiğini belirten Vincent Pinatel, ''O yıllarda Türkiye'nin misafirperverliğini görmüş ve bundan çok etkilenmiştik. Bu şampiyonanın İtalya'da yapılması yönünde de talepler vardı, ancak ben Antalya'da yapılsın istedim'' dedi. 
     Vincent Pinatel, şampiyonaya başta Avrupa ülkeleri olmak üzere, Amerika Birleşik Devletleri ve Güney Amerika'dan da takımların katılacağını bildirdi. 
     Vali Alaaddin Yüksel ise, bu organizasyon için Antalya'nın seçilmiş olmasından mutluluk duyduğunu belirtti. Turizm faaliyetlerinin çeşitlendirilmesinin önemine dikkati çeken Vali Yüksel, bu organizasyonun eksiksiz şekilde yürütülebilmesi için bir vali yardımcısını görevlendirdiğini kaydetti. 
     Ziyaretin sonunda Vali Alaaddin Yüksel, konuk Avukat Vincent Pinatel'e Antalya'nın tanıtıldığı bir kitapçık hediye etti. 
     




</TEXT>
</DOC>
