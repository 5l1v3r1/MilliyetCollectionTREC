<DOC>
<DOCNO> 185500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sondun02.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönül ABD, Kuzey Irak'taki askerlerimizin çekilmesini talep etmedi 
</HEADLINE>
<TEXT>

     Milli Savunma Bakanı Vecdi Gönül, Türkiye'nin Kuzey Irak'ta bulunan askerlerinin geri çekilmesi yönünde ABD'den bir talep gelmediğini ve Ankara ile Washington arasındaki ilişkilerin ilerletilmesinde, Türkiye'nin Irak'a asker göndermesinin ön şart olmadığını söyledi. 
     Amerikan savunma çevrelerinin dergisi olarak bilinen Defense News'a demeç veren Gönül, ağırlıklı olarak Irak konusundaki görüşlerini dile getirdi. 
     Vecdi Gönül, Kuzey Irak ve terör örgütü PKK-KADEK'e ilişkin bir soru üzerine, ''Şimdiye kadar başta ABD olmak üzere hiçbir ülke, Kuzey Irak'taki askerlerimizin geri çekilmesini talep etmedi. Bu bölgede mutlak istikrar ve barış hüküm sürmeye başladığında, bizim de Irak'ta asker bulundurmamıza gerek kalmayacak. Ancak, terörün kökünün kazınması hiçbir yerde mümkün olmuyor. Benzer şekilde PKK-KADEK terörünün de tamamen sona erdirilmesi mümkün olmayabilir'' dedi. 
     Defense News'in, ''Türkiye'nin Irak'taki istikrar gücüne asker katkısında bulunması ABD ile ilişkileri düzeltir mi '' sorusuna, Gönül, ''Hükümetin onay vermesine karşın, tezkerenin 1 Mart'ta kabul edilmeyişinin ABD ile ilişkilerde gerginliklere yol açtığı bir gerçek. Ancak, durumun normale dönmesi yönündeki süreç zaten devam ediyor. Irak'a asker göndermemiz, ABD ile ilişkilerin ilerletilmesi için ön şart değil'' yanıtını verdi. 
     Milli Savunma Bakanı Gönül, Irak'a asker gönderme konusunda halen devam eden değerlendirmelerin tamamlanmasının ardından, hükümetin karar vereceğini söyledi. 
     
</TEXT>
</DOC>
