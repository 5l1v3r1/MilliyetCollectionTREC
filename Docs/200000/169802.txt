<DOC>
<DOCNO> 169802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/soneko45.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari işlemler dengesi 3.4 milyar dolar açık verdi... 
</HEADLINE>
<TEXT>

     Türkiye'nin cari işlemler dengesi, bu yılın Ocak-Mayıs döneminde, 3 milyar 467 milyon dolar açık verdi. 
     Türkiye'nin cari işlemler dengesi geçen yılın aynı döneminde 1 milyar 513 milyon dolar açık vermişti. 
     Merkez Bankası'nın açıkladığı 2003 yılı Ocak-Mayıs dönemi ödemeler dengesi verilerine göre, yılın beş ayında cari işlemlere etkisi olan kalemlerden dış ticaret açığı, yüzde 68.9 oranında artarak 4 milyar 171 milyon dolar oldu. 
     Bu gelişmenin başlıca nedenleri, ''ihracat gelirlerinin yüzde 30,1 artmasına rağmen, bavul ticaretinin yüzde 12.3 azalması ve ithalat harcamalarının CIF yüzde 31,3 oranında artması'' olarak gösterildi. 
     2003 yılı Ocak-Mayıs döneminde, hizmetler, yatırım gelirleri ve cari transferlerden elde edilen net gelirler yüzde 26.4 oranında azalarak 704 milyon dolar oldu. 
     
     DIŞ TİCARET 
     Geçen yıl Ocak-Mayıs döneminde 13 milyar 666 milyon dolar olarak gerçekleşen ihracat FOB gelirleri, 2003 yılının aynı döneminde yüzde 30,1'lik artışla 17 milyar 778 milyon dolar olarak gerçekleşti. 
     Yine 2002 yılı Ocak-Mayıs döneminde 18 milyar 869 milyon dolar olan altın dahil ithalat CIF harcamaları ise yüzde 31,3 oranında artışla 24 milyar 784 milyon dolara çıktı. 
     Bir önceki yıl Ocak-Mayıs döneminde 1 milyar 600 milyon dolar olan bavul ticareti, bu yılın aynı döneminde yüzde 12.3 oranında azalarak 1 milyar 403 milyon dolar oldu. 
     Hammadde olarak ihraç ithal edilen ve işlem gördükten sonra mamul madde olarak ithali ihracı yapılan mallardan oluşan ''İşlem Gören Mallar'' kalemi, 2003 yılı Ocak-Mayıs döneminde net olarak 4 milyar 716 milyon dolar olarak gerçekleşti. 
     Bu miktarın, net 74 milyon dolar tutarındaki kısmını yurtdışında işlem gören malların ihracı, net 4 milyar 642 milyon dolar tutarındaki kısmını ise yurtiçinde işlem gören malların ihracı oluşturdu. 
     Bu gelişmeler sonucunda, 2002 yılı Ocak-Mayıs döneminde 2 milyar 470 milyon dolar olan dış ticaret açığı, 2003 yılının aynı döneminde yüzde 68.9 oranında artışla, 4 milyar 171 milyon dolar olarak gerçekleşti. 
     
     HİZMETLER 
     Turizm gelirleri, bir önceki yılın aynı dönemine göre yüzde 16 oranında azalması ve giderlerinin yüzde 2.3 oranında artması nedeniyle net turizm gelirleri yüzde 25.6 oranında azalarak 1 milyar 27 milyon dolar olarak gerçekleşti. 
     Taşımacılık gelirleri de 2002 yılının aynı dönemine göre, yüzde 22 oranında artarken, giderlerinin yüzde 26.5 oranında artması nedeniyle net taşımacılık gelirleri 2003 yılı Ocak-Mayıs döneminde yüzde 11.7 oranında artarak 345 milyon dolar oldu. 
     2003 yılı Ocak-Mayıs döneminde işçi gelirleri geçen yılın aynı dönemine göre yüzde 2.2 azalarak, 794 milyon dolar olarak belirlendi. 
     2002 yılı Ocak-Mayıs döneminde 171 milyon dolar net çıkış gösteren portföy yatırımları, 2003 yılının aynı döneminde 243 milyon dolar net girişle sonuçlandı. 
     
</TEXT>
</DOC>
