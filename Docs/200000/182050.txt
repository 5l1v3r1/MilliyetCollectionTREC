<DOC>
<DOCNO> 182050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/spor/aspo.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş fırtınasını Malatyaspor da durduramadı 
</HEADLINE>
<TEXT>
   Kartal'dan kaçış yok 3-1 
   Siyah - Beyazlılar ligdeki beşinci sınavından da galibiyetle ayrılarak maç fazlasıyla zirveyi kaptı. Konuk takım Atilla Birlik ile öne geçti, Ahmed Hassan, Sergen, Ronaldo sonucu belirledi 
      MEHMET DEMİRKOL 

   
   Beşiktaş'ın 18'de Sergen ile kullandığı serbest vuruş sonrası Mkalele'nin kapıp ileriye yolladığı ve bir anda yediye iki baskına dönüşen Malatya kontratağı konuk ekibin oyun planının ilk yarıdaki tek başarılı uygulamasıydı. Rakiplerini eksik yakaladılar ama topu ev sahibinin iki savunmacısına kaybettiler. Malatya sürekli bunu kovalıyordu. Özellikle Zago'nun çıkışlarında Beşiktaş'ı eksik yakalamak ve avlamak istiyorlardı. Ama sürekli Giunti, Tayfur, Ronaldo ve Ahmet Yıldırım alan paylaşımına takıldılar. Öte yandan ilk yarıda buldukları iki pozisyon da Mert'in kullandığı serbest vuruşlara çekilen kafa şutlarından geldi. İlki 26'da Atilla Birlik ile gol oldu, ikincisi 38'de Celalettin ile auta gitti. Yani Beşiktaş defansif olarak başarılıydı ama Malatya da savunma yönünden etkiliydi. 
   31'de Ahmed Hassan'ın sürüklediği, savunmayı delerek varettiği akının sonunda Tayfur'un pasında vurduğu şut Beşiktaş'ın çerçeveyi bulan ilk şutuydu ve gol oldu. Zago ve Ahmed Hassan dışında topu ileriye götüren oyuncusu bulunmayan Beşiktaş'ın ilk yarıda hücumda büyük sıkıntı çektiğini söylemeli. Mkalele ve Ayman'ın arasında çaresiz kalan Sergen, hareketli ama yalnız İlhan ve iyi işlemeyen kanatlar Malatya'nın kalabalık oyunuyla birleşince etkisiz bir Beşiktaş oluştu. Ama bu acılı durum 48. dakikada Sergen'in sihirli ayaklarıyla değişti. Malatya savunması ona ilk kez yüzü kaleye dönük topla buluşma şansı verdi. Sergen de bundan iki gollük şut çıkardı. Önce direği vurdu sonra fileleri buldu. 
   Gol sonrası Ziya Doğan'ın öğrencileri Beşiktaş'ın solundan gelmeye başladı. Lucescu, Serdar'ın yerine İbrahim'i oyuna alarak bu planı hemen bozdu. Yine Beşiktaş savunmasına takılmaya, ceza sahası içine girememeye başladılar. Malatya savunmada yine çok hata yapmıyordu ama yine gizli golcü, Ronaldo rakip ceza sahasında ilk kez topla buluştuğunda 65'te üçüncü golü buldu. İbrahim'in şutu kaleciden dönmüştü, Brezilyalı bunu affetmedi. Böylece Beşiktaş hiç gol kaçırmadan üç sayı bulmuş oluyordu. Son 10 dakikada işin rengi değişti. Beşiktaş neredeyse tüm oyuncularıyla çok net kontratak şanslarını yakaladı ama 5 gol çıkarabileceği bu pozisyonlardan yararlanamadı. 
   
   Çıkar beni hocam    Kırmızı kart görmekten çekinen Brezilyalı, Lucescu'ya değiştirmesi için işaret yaptı 
   
   MALATYASPOR karşısında ilk yarıda sarı kart gören Zago, kırmızı korkusu yaşadı. Hakemlerin İstanbul'da yaptığı toplantıda sürekli kendisi hakkında konuşulduğunu bilen Brezilyalı futbolcu, sarı kart görünce, isyan etti. Teknik Direktör Lucescu'ya hemen işaret ederek çıkmak isteyen Brezilyalı devre arasında yatıştırıldı. 
   SAKATLIĞI nedeniyle uzun süredir takımdan uzak kalan İlhan Mansız, 109 gün sonra Malatyaspor karşısında şans buldu. Golcü en son geçen sezon 25 Mayıs'ta Galatasaray maçına çıkmıştı. Kaleci Ramazan da ilk kez bir resmi maçta Beşiktaş forması giydi. Sergen ise bu yıl ilk defa 11'de görev yaptı. Öte yandan Kartal'ın PAF'ları ise rakibini 2-0 mağlup etti. 
   
   Luce memnun    Beşiktaş Teknik Direktörü, Malatya'nın kaliteli bir ekip olduğunu söyledi, "İlk devrede bizi çok zorladılar. İkinci yarıda kendimizi bulduk" dedi 
   
   "İlhan çok iyiydi" 
   MİRCEA Lucescu, Malatyaspor'un geçen sezondan daha güçlü bir ekibe sahip olduğunu ve kendilerini zorladığını açıkladı. Beşiktaş Teknik Direktörü, "Özellikle ilk yarıda bizden daha süratli oynadılar. İkinci devrede kendimizi bulduk ve yavaş yavaş oyunumuzu sahaya empoze ettik. Son dönemde çok kaçırmasaydık skor daha farklı olabilirdi. Kazandığımız için mutluyum. İlhan çok iyiydi. Fizik olarak güçleniyor. 3-4 maça ihtiyacı var" dedi. 
   
   Cordoba'yı kaldırdı 
   LUCESCU, milli takımdan sabaha karşı dönen Cordoba'yı ekiple birlikte olması için kulübeye aldığını açıkladı. Rumen hoca, "14 saat uçtu. Evinde uyuyordu, arayıp maça gelmesini istedim. Pancu da bugün dün İstanbul'a geldi. Artık Lazio maçını düşünüyoruz. Rakibin kontrataklarına dikkat etmeliyiz. Tek isteğimiz kazanmak" diye konuştu. Pancu'nun moralsiz olduğu için izin aldığı, Sinan'ın ise milli takımdan yorgun gelmesi nedeniyle dinlendirildiği öğrenildi. 
   
   A.Dursun sakatlandı    İLHAN Mansız'ın yerine son 20 dakikada oyuna giren Ahmet Dursun, sol ayak bileğinden sakatlandı. Soyunma odasından masörlerin yardımıyla çıkan Ahmet'in Lazio karşısında oynamasının zor olduğu ifade edildi. Siyah - Beyazlılar, bugün çalışmalara başlayacak. 
   
   Lazio'dan yakın takip    ŞAMPİYONLAR Ligi'nde salı günü Beşiktaş ile karşılaşacak olan Lazio'nun temsilcisi dün BJK İnönü Stadı'ndaydı. Takımdan önce İstanbul'a gelen İtalyan ekibinin antrenörü, Siyah - Beyazlılar'ın son durumu hakkında teknik direktörünü bilgilendirecek. 
   
   'Sokaktan gelen şampiyon yapar'    MALATYASPOR Teknik Direktörü Ziya Doğan, hakem Kuddusi Müftüoğlu'na tepki gösterdi, Anadolu takımlarının eşit olmayan şartlarda mücadele ettiğini belirtti. Doğan, bir penaltılarının verilmediğine dikkat çekerek, "Nedense önümüz kesiliyor. Fenerbahçe, Beşiktaş ve Galatasaray'ın başına sokaktan 3 insan getirin, yine takımlarını şampiyon yapar" dedi. 
   
   Maçın hakemi 
   Penaltıyı kaçırdı    BEŞİKTAŞ - Malatyaspor maçının hakemi Kuddusi Müftüoğlu, karşılaşmanın ilk anlarında kontrolsüzdü. Ancak daha sonra toparladı ve başarılı bir performans ortaya koydu. İlk devrede Giunti'nin ceza sahası içinde Atilla Birlik'e yaptığı hareketi, penaltıyı "es" geçti. 
   
   
</TEXT>
</DOC>
