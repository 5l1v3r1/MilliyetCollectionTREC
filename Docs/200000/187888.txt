<DOC>
<DOCNO> 187888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/guncel/gun02.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangın çok, sanık yok 
</HEADLINE>
<TEXT>

   Orman yangınlarında cezalar ağır ama, failleri yakalanamadığından dava konusu olamıyor. İstanbul'da son 8 ayda 204 orman yangınında 203 hektar alan yok oldu 
      BELMA AKÇURA İstanbul 

   
   İstanbul'da sekiz ay içerisinde çıkan 204 orman yangınıyla ilgili düzenlenen zabıtların ilgili savcılıklara gönderildiği ancak hiçbiri hakkında dava açılmadığı ortaya çıktı. 
   İstanbul Bölge Müdürü Faruk Çebi, "Bu yangınlarla ilgili dava açılmış olsaydı kurumumuz bu davalara tazminat talebiyle müdahil olacaktı, 204 yangınla ilgili fail olmadığı için herhangi bir dava açılmamıştır" dedi. 
   Orman Bölge Müdürlüğü'nün verilerine göre son sekiz ay içerisinde meydana gelen ve 203 hektar alanın yandığı 204 orman yangının 27'si kasıt, 54'ü ihmal ve dikkatsizlik, 17'si piknik ateşi, 13'ü yıldırım, enerji nakil hattı, anız gibi nedenlerle çıktı. Bu yangınların 66'sının nedeni ise belirlenemedi. 27'sinin nedeni de araştırılıyor. 
   Orman Bölge Müdürü Çebi, başarılı çalışmaları nedeniyle 204 yangının her birinde ortalama bir hektarlık alanı kaybettiklerini belirterek, "Son dört ay içerisinde meydana gelen yangınların yüzde 67'si 500 metrekarelik alan içerisindeyken, yüzde 20'si ise 100 metrekarelik bir alan içerisindeyken söndürüldü" dedi. 
   
   Cezalar ağır ama... 
   Çebi, Orman Kanunu'na göre orman yangınlarına ilişkin cezaların ağır ve caydırıcı olduğunu ancak bugüne kadar faillerin bulunamamasından dolayı dava açılamadığını belirtti. 
   Orman Kanunu'na göre, ormanlarda ateş yakan, yakılan ateşi söndürmeden terk eden, sönmemiş sigara veya dolaylı olarak yangına yol açabilecek madde atanlara bir yıldan aşağı olmamak üzere hapis, 462 milyon ile 2 milyar 300 milyon lira arasında ağır para cezası veriliyor. 
   Orman içi, orman bitişiği veya ormana 4 km. mesafede anız veya benzeri bitki örtüsü yakanlara bir yıldan aşağı olmamak üzere hapis, 2 milyar 300 milyon lira ile 13 milyar 800 milyon lira arasında ağır para cezası uygulanıyor. 
   
   Yüzde 96'sı insan eliyle    Geçen yılın verilerine göre orman yangınlarının yüzde 96'sı insan eliyle çıktı. Türkiye'de orman yangınlarının kaydı 1937'den itibaren tutuluyor. O tarihten bu yana yıllık ortalama 23 bin 962 hektar olmak üzere toplam 1 milyon 533 bin 598 hektar orman alanı yandı. Her yıl ortalama bin yangının çıktığı Türkiye'de değişik mesleklerden 63 kişi yaşamını yitirdi. 
   
   
</TEXT>
</DOC>
