<DOC>
<DOCNO> 168875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/siyaset/siy02.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Siz havaalanını biz Maraş'ı açalım 
</HEADLINE>
<TEXT>

Rauf Denktaş, BM Genel Sekreteri Kofi Annan'a, Lefkoşa Havaalanı'nın ortak kullanıma açılması karşılığında, kapalı Maraş bölgesini açabileceği teklifini götürdü 
     KKTC, 23 Nisan'da Kıbrıs Rum kesimiyle arasındaki kapıları açmasının ardından, Kıbrıs'ta iki taraf arasındaki güven bunalımının aşılmasına ve kalıcı bir anlaşmaya varılmasına zemin hazırlayacak yeni bir açılım daha yaptı. KKTC Cumhurbaşkanı Rauf Denktaş, BM Genel Sekreteri Kofi Annan'a bir mektup göndererek, Lefkoşa uluslararası havaalanının iki toplumun ortak kullanımına açılması karşılığında, kapalı bölge Maraş'ın bir kısmının da BM kontrolünde iki halkın ortak kullanımına açılmasına hazır olduğunu bildirdi. 
     Denktaş, düzenlediği basın toplantısında, Annan'a gönderdiği mektupta, "Gali fikirleri dizisi" olarak da bilinen, 1993 - 1994 yıllarında ortaya konulan ve iki tarafın üzerinde prensip anlaşmasına vardığı, ancak anlaşamadığı güven artırıcı önlemlerin yeniden gündeme getirilmesini istediğini söyledi. Önerilerinin Rumlarca kabul edilmesi durumunda, Türk hükümetinin de Rumlara hava ve deniz limanlarını açabileceğini, karşılıklı ticaretin başlayabileceğini bildiren Denktaş, paketleri açıklamaya devam edeceklerini söyleyerek, "Yeni sürprizler bekleyin" dedi. 
     BM Genel Sekreteri'ne ilettiği önerileri Rum lideri Tasos Papadopulos'a da bir mektupla aktaran ve desteğini isteyen Denktaş'ın önerisine Rumların 'evet' demesi halinde halinde, Türkiye'nin atacağı adımlar Güney Kıbrıs'a 400 milyon - 1 milyar dolar arasında bir iş imk nı sağlayacak. Türkiye'nin limanlarını Rum ticari gemilerine açması durumunda, şu anda Avrupa deniz taşımacılığının beşte birini yürüten Rumlar, Ortadoğu petrolünü de taşıma imk nına kavuşacak. 
     
     Rumlar şoke oldu 
     Denktaş'ın önerisi Rum yönetimini bir kez daha şaşırttı ve daha da zor pozisyona soktu. Pazartesi günü Rum Milli Konseyi'ni olağanüstü toplantıya çağıran Rum Yönetimi lideri Tasos Papadopulos, yaptığı sert açıklamada, "sahte devlet", "işgal düzeni", "işgal kuvvetleri" gibi kelimeler kullandı. 
     

</TEXT>
</DOC>
