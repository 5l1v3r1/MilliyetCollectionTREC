<DOC>
<DOCNO> 164465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur16.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakınlarının taşladığı kadının cenazesi kimsesizler mezarlığına 
</HEADLINE>
<TEXT>

     Mardin'de, resmi nikahsız eşi ile birlikte kaçarken, yakınlarının taşlı saldırısı sonucu ölen Şemse Allak'ın cenazesi, ailesi almayınca, Diyarbakır'da belediye tarafından kimsesizler mezarlığında toprağa verildi. 
     Yaklaşık 8 ay önce Mardin merkeze bağlı Yalım Beldesi'nde, resmi nikahsız yaşadığı Halil Açıl ile yeni bir yaşam için kaçmaya çalışırken, yakınlarının taşlı saldırısı sonucu yaralanan ve 15 gün önce tedavi gördüğü Dicle Üniversitesi Tıp Fakültesi'nde yaşamını yitiren Şemse Allak'ın cenazesine, ailesi sahip çıkmadı. 
     Bunun üzerine, Devlet Hastanesi Morgu'ndan, Diyarbakır Büyükşehir Belediyesi'nce alınan Allak'ın cenazesi, Yeni Kapı Mezarlığı'na götürüldü. 
     Mezarlıkta, Diyarbakır Kadın Merkezi KA-MER ve Diyarbakır Kadın Platformu üyesi çok sayıda kadın da hazır bulundu. Burada kılınan cenaze namazında, kadın ve erkeler birlikte saf tuttu. Ardından Allak'ın cenazesi, kimsesizler mezarlığında toprağa verildi. 
     Kadın Platform Sözcüsü Şenay Özmen, Şemse Allak'ın öldürülmesini katliam olarak nitelendirdiklerini ifade ederek, ''Bu tür olayların bir daha yaşanmamasını istiyoruz. Ailesi cenazeye sahip çıkmadı. Ama biz kadınlar Şemse Allak'ı yalnız bırakmadık'' dedi. 
     Olay meydana geldiğinde 5 aylık hamile olan Şemse Allak, tedavi sırasında bebeğini de kaybetmişti. Allak'ın yakınlarından 8 kişi gözaltına alınmış, bunlardan 5'i tutuklanmıştı. 

     
</TEXT>
</DOC>
