<DOC>
<DOCNO> 187318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sonspo24.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz futbolcular boykot iddiaları arasında çalıştı... 
</HEADLINE>
<TEXT>

     Manchester Unitedlı defans oyuncusu Rio Ferdinand'ın kadro dışı kalmasıyla Türkiye maçını boykot edecekleri iddia edilen İngiliz futbolcular, bugün bir antrenman yaptı. 
     24 kişilik aday kadroda forvet Michael Owen, sakatlığı nedeniyle çalışmaya katılmadı. Hafta sonu lig maçında sakatlanan Liverpoollu oyuncunun, Cumartesi günü İstanbul'daki maçta oynamasının şüpheli olduğu bildirildi. 
     İngiliz gazeteleri, aralarında kaptan David Beckham'ın da bulunduğu bir grup futbolcunun, defans oyuncusu Rio Ferdinand'ın doping testi için kan örneğini vermekte geciktiği için kadro dışı bırakılması üzerine Türkiye ile yapılacak maça çıkmayacakları yolunda haberler vermişti. 
     Ancak Futbol Federasyonu'ndan Pazarlama ve İletişim Direktörü Paul Barber, bu sabah yaptığı açıklamada, boykot iddialarını yalanlamıştı. 
     Bu arada, federasyonun icra başkanı Mark Palios'un futbolcularla bugün tekrar biraraya gelerek konuyu görüşeceği belirtilirken, İngiliz Taraftarlar Derneği Başkanı Gordan Taylor, futbolcuların boykot olayında ciddi olabileceğini ileri sürdü. 
     Bu arada, dünkü çalışmaya sakatlığı nedeniyle katılmayan kaptan David Beckham, bugünkü antrenmanda yer aldı. Ancak ünlü futbolcu, antrenmana dizinde bandajla çıktı. 
     
</TEXT>
</DOC>
