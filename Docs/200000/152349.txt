<DOC>
<DOCNO> 152349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/soneko18.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürşad Tüzmen İhracatta 40 milyar doları aşarız 
</HEADLINE>
<TEXT>

     Çevre Bakanı Kürşad Tüzmen, ''artış trendinin devam etmesi halinde bu sene ihracatta 40 milyar doları aşarız'' dedi. 
     Çevre Bakanı Tüzmen, Türkiye İhracatçılar Meclisi TİM Başkanı Oğuz Satıcı ve beraberindeki heyeti, Dış Ticaret Müsteşarlığı'ndaki makamında kabul etti. 
     Tüzmen, kabulde yaptığı konuşmada, yılın üç ayında ihracatta, geçen yılın aynı dönemine göre yüzde 34.6'lık bir artışın kaydedildiğini hatırlatarak, ''bu artış trendinin yakalanması son derece istikrarlı bir ihracat artışının, artık Türkiye'de oturduğunun bir göstergesidir'' diye konuştu. 
     İhracat artışında, tüm ihracatçıların katkısı olduğunu da belirten Tüzmen, artışa katkı sağlayan herkese teşekkür etti. 
     İhracatçıların yaşadığı sorunlara da değinen Çevre Bakanı Tüzmen, bir çok sorunun çözüldüğünü, kalan sorunları da en kısa zamanda çözmeye çalışacaklarını bildirdi. 
     Yapılan çalışmalar sonucunda komşularla ticaretin yüzde 36, çevre ülkelerde ticaretin de yüzde 47 oranında arttığına dikkat çeken Bakan Tüzmen, ''Türkiye artık ihracatı öğrendi'' dedi. 
     
     2003 YILI İHRACAT HEDEFİ 
     Bir gazetecinin, ''yılın üç ayında ihracatta önemli bir artış kaydedildi. 2003 sonu rakamlarında bir revizyon var mı'' şeklindeki sorusu üzerine Bakan Tüzmen, hedefin 40 milyar dolarlık ihracat olduğunu, artış trendinin devam etmesi halinde ise bu sene ihracatta 40 milyar doların aşılacağını söyledi. 
     Tüzmen, ''3 yıllık bir hedef göstermiştik ve 3. senenin sonunda 50 milyar doları aşacağız demiştik. Senelerdir 25 milyar dolara çakılı kalmış olan bir ihracatı aştık ve 30 milyar psikoloji rakamı idi ve onu geçtik. Ben inanıyorum, bu rakamlar çok daha yüksek rakamlara gelecek'' diye konuştu. 
     Türkiye'nin artık ihracatı öğrendiğini, ihracatla ilgili önemli firmalara sahip olunduğunu ifade eden Tüzmen tek sıkıntının girdi maliyetleri olduğunu, girdi maliyetlerinin aşağıya çekilmesi konusundaki çalışmaların da devam ettiğini kaydetti. 
     Bakan Tüzmen, marka yaratma, turqualty ve bavul ticareti konularında da çalışmalar yapıldığını ve bunlarla ilgili gelişmelerin önümüzdeki günlerde açıklanacağını söyledi. 
     TİM Başkanı Oğuz Satıcı ise ihracatçıların sorunları ile ilgili hazırladıkları dosyayı Bakan Tüzmen'e sundu. 
     





</TEXT>
</DOC>
