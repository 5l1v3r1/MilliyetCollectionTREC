<DOC>
<DOCNO> 159322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur21.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Jirinovski "Bence t.A.T.u birinci olmalıydı" 
</HEADLINE>
<TEXT>

     Rusya parlamentosunun alt kanadı Duma Başkan Yardımcısı ve aşırı milliyetçi Liberal Demokrat Parti lideri Vladimir Jirinovski, 48. Eurovision Şarkı Yarışması'nda Rus grup t.A.T.u'nun birinci olması gerektiğini söyledi. 
     Jirinovski, Hilton Oteli'nde düzenlenen ''Hazar ve Karadeniz Petrol ve Doğalgaz Zirvesi''nde gazetecilerin sorularını Türkçe yanıtladı. 
     Eurovision yarışması ile ilgili bir soru üzerine Jirinovski, ''Birinci olan Sertab Erener'i tebrik ediyorum. Başarılar diliyorum ama bu son defa olacak'' dedi. 
     Rus grup t.A.T.u'yu çok sevdiğini anlatan Jirinovski, ''Bence Eurovision'da t.A.T.u birinci olmalıydı. Gelecek defa t.A.T.u birinci olacak'' diye konuştu. 
     ''Rusya'nın yarışmada Türkiye'ye neden puan vermediğinin'' sorulması üzerine Jirinovski, ''Çünkü o kadar iyi değildi. t.A.T.u iyiydi'' yanıtını verdi. 
     Kendisinin de bir Türk şarkıcıyı dinlediğini belirten Jirinovski, ismini vermediği bu şarkıcının söylediğini belirttiği ''Sevemez kimse seni benim sevdiğim kadar'' adlı şarkıdan bir bölüm okudu. 
     Kendisinin Rusya'nın en eski partisi olan Liberal Demokrat Parti'nin lideri olduğunu belirten Jirinovski, şunları kaydetti 
     ''10 yıl evvel benim partim kazandı. Bu yıl da 7 Aralık'ta ben kazanırım. Erdoğan gibi... Erdoğan iyi bir insan. Türkiye laik bir cumhuriyet. Türkiye yakın doğuda İran, Suriye, Irak için örnek olabilir. Türkiye iyi bir örnek.'' 
     
     ''ŞİMDİ ERDOĞAN'I SEVİYORUM'' 
     ''Türk liderleriyle görüşüp görüşmediğinin'' sorulması üzerine Jirinovski, Türkiye'ye birkaç kez geldiğini, parti liderlerinden Necmettin Erbakan ve Mesut Yılmaz ile görüştüğünü belirterek, ''Şimdi Erdoğan'ı seviyorum. İyi, kuvvetli bir parti lideri'' dedi. 
     Türkiye'yi ve Türkçe'yi sevdiğini dile getiren Jirinovski, Türklerin de İngilizce'nin yanı sıra üçüncü bir dil olarak Rusça'yı öğrenmesi gerektiğini söyledi. 
     
     ''RUSYA ERMENİ TARAFINDA'' 
     Vladimir Jirinovski, Azerbeycan-Ermenistan sorunuyla ilgili bir soru üzerine ise ''Bu sorun hiçbir zaman sona ermeyecek. Her zaman böyle olacak'' dedi. 
     Jirinovski, ''sorunun neden devam edeceğinin'' sorulması üzerine de, ''Bu çok eski tarihten kalmış. Rusya Ermeni tarafında. Çünkü Ermeni Rusya'nın tarafında. Ama ben yine de her tarafın dostu olacağım, Azerbaycanlıların, Türklerin, Ermenilerin'' yanıtını verdi. 
     
</TEXT>
</DOC>
