<DOC>
<DOCNO> 181792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/ekonomi/eko10.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurul geçişine vize yok 
</HEADLINE>
<TEXT>

   ANKARA ANKA 
   
   Kamu kurumlarından, "Daha iyi ücret ve olanak" beklentisiyle üst kurullara geçmek isteyen personel, Başbakan Tayyip Erdoğan'ın engeline takıldı. 
   59'ncu hükümet kurulduktan sonra Başbakanlığa, çeşitli kamu kurumlarından, "Üst kurullara geçiş onayı" isteyen çok sayıda personel başvurdu. Kamudaki personelin üst kurullara, "Daha iyi ücret ve daha iyi olanaklar" nedeniyle geçmek istediği belirtildi. Başvurularını değerlendirmeye alan Başbakanlık yetkilileri son onay mercii olan Erdoğan'a bilgi verdi ve nasıl bir adım atılması gerektiğini sordu. Erdoğan ise "Kamu reformu ve üst kurul yasasıyla yeni düzenlemeler yapılacak. Herkes yerinde kalsın. Geçişlere kesinlikle olur verilmeyecek" dedi. Erdoğan'ın ret yanıtı üzerine, "üst kurullara geçiş onayı" başvurusu yapılmaması için Başbakanlık, kamu kurumlarını uyardı. 
   
   
</TEXT>
</DOC>
