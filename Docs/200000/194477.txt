<DOC>
<DOCNO> 194477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/siyaset/siy01.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Torpil Çin'de sökmedi 
</HEADLINE>
<TEXT>

   İçişleri Bakanı Aksu'nun Çin gezisinde kendisine tercümanlık yapan görevliyle eşini aynı kente atama girişimi Çinli bakanlardan döndü 
   Önder Yılmaz 

   
   İçişleri Bakanı Abdülkadir Aksu'nun Çin gezisinde tercümanı için torpil girişiminde bulunduğu ortaya çıktı. Ancak, Aksu'nun tüm girişimlerine rağmen sonuç alamadığı öğrenildi. Aksu, Çankaya Köşkü'nde verilen 29 Ekim resepsiyonunda Çin Büyükelçisi Yao Kuangyi'yi Başbakan Recep Tayyip Erdoğan'la tanıştırırken, "Başbakanım Çin çok güzel bir ülke ama kuralları çok. Sizi de ülkelerinde görmek istiyorlar" dedi. Erdoğan, Çin'in güçlü ve güzel bir ülke olduğunu vurgularken, Başbakanı Zhu Rongji'yi Türkiye'ye davet etmek için resmi yazı yazıldığını kaydetti. 
   
   Çinli bakanlara anlattı 
   Çin gezisini yakın çevresine anlatan Aksu'nun başından ilginç bir torpil olayı geçmiş... Alınan bilgiye göre, 21 Ekim'de Çin'e küçük bir hayetle resmi ziyaret gerçekleştiren Aksu, gezide kendisine rehberlik eden Çinli tercümanın karısıyla ayrı kentlerde yaşadığını öğrendi. Şanghay'da çalışan tercümanın eşini, Pekin'e tayin ettirmeyi kafasına koyan Aksu, başta Çin Kamu Güvenliği Bakanı Zhou Jonghang olmak üzere görüştüğü bakanlara durumu anlattı. Ancak Aksu, Çin'de resmi görevlilerin görev yeri değişikliğinin sıkı kurallara bağlı olduğu yönünde olumsuz yanıt aldı. 
   Kardeşi Azmi Aksu'yu Şeker Fabrikası Genel Müdürlüğü'ne getirten Aksu, Çin'deki girişiminden sonuç alamayınca çevresine şu yakınmada bulundu 
   "Meğer Çin'de çakılı kadro uygulaması varmış. Birini tayin ettirmek öyle kolay değil. Tercümanın eşini tayin ettirmek için söylemediğim bakan kalmadı. Türkiye'de olsa eş durumundan hemen yapılırdı." 
   
   
   
</TEXT>
</DOC>
