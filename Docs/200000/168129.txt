<DOC>
<DOCNO> 168129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur45.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli Valisi "Üzüntüm, askerlerimizin şehit edilmesidir" 
</HEADLINE>
<TEXT>

     Pülümür İlçesi dönüşü saldırıya uğrayan ve bir süre Şehit Mehmet Karakolu'nda bekledikten sonra 2 zırhlı araçla buradan ayrılan Vali Ali Cafer Akyüz, Tunceli'ye ulaştı. 
     Vali Akyüz, yaptığı açıklamada, Pülümür İlçesi'nde ''Köye Dönüş Projesi'' kapsamında düzenlenen törenlerin ardından bu ilçeden ayrıldıktan sonra Tunceli-Pülümür Karayolu'nda konvoyun teröristlerin saldırısına uğradığını bildirdi. 
     Bu saldırıda kendisinin yara almadığını ifade eden Akyüz, güvenlik güçlerinin saldırıya karşılık vermesinin ardından yaklaşık 10 dakika çatışma yaşandığını belirtti. 
     Vali Akyüz, saldırının meşelik alanda yaklaşık 10 kişilik terörist grubu tarafından gerçekleştirildiğini ifade ederek, suikast silahının da saldırıda kullanıldığını söyledi. 
     ''Tek üzüntüm askerlerimizin şehit edilmesidir'' diyen Vali Akyüz, saldırıyı gerçekleştirenlere yönelik bölgede geniş çaplı operasyon başlatıldığını kaydetti. 
     Vali Akyüz, saldırının Türkiye'yi karıştırmak isteyen ve bölgede yakalanan huzur ortamını bozmak isteyenler tarafından gerçekleştirildiğine dikkat çekerek, ''Bu saldırıyı terör örgütü PKK KADEK tarafından yapıldığını tahmin ediyorum'' diye konuştu. 
     Bu arada, saldırı sonucu şehit olan askerlerin kimlikleri konusuna henüz açıklama yapılmadı. 
     
</TEXT>
</DOC>
