<DOC>
<DOCNO> 168119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur35.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik Gülersoy toprağa verildi... 
</HEADLINE>
<TEXT>

     ''İstanbul Sevdalısı'' olarak tanınan Türkiye Turing ve Otomobil Kurumu'nun 38 yıllık Genel Müdürü ve son Yönetim Kurulu Başkanı Çelik Gülersoy 73 , İstanbul'da toprağa verildi. 
     Önceki gün vefat eden Gülersoy'un cenazesi, 1965'ten bu yana Genel Müdürlüğü'nü yaptığı Türkiye Turing ve Otomobil Kurumu'nun Levent'teki merkezinde düzenlenen törenin ardından, Teşvikiye Camii'ne getirildi. 
     Burada taziyeleri kabul eden Gülersoy'un kardeşi Fikret Gülersoy, 4 kardeşin en küçüğü, en ileri görüşlü, en zeki ve en kabiliyetli olanının Çelik Gülersoy olduğunu söyledi. 
     Fikret Gülersoy, ''Maddi olanak bulsaydı ileriye dönük projeleri vardı. Çok yönden darbe yedi. Maddi olanakları kısıtlandı, elindeki imkanlar alındı, ziyan oldu. Üzüntümüz büyük...'' dedi. 
     Camideki törene katılan İstanbul Büyükşehir Belediye Başkanı Ali Müfit Gürtuna da, Çelik Gülersoy'un sağlığında üretebilen nadide insanlardan ve tam bir İstanbul beyefendisi olduğunu vurguladı. 
     Gürtuna, ''Gülersoy'un kaybı, İstanbul için bir kayıptır. Daha yakın bir çalışma ortamına girecektik, ama ömrü vefa etmedi. Kaybı acı oldu'' dedi. 
     İstanbul Üniversitesi Cerrahpaşa Tıp Fakültesi Öğretim Üyesi Prof. Dr. Ahmet Rasim Küçükusta ise, Gülersoy'un hastalığının teşhisini 10 gün önce koyduklarını anlatarak, kendisinin hastalığının ne olduğunu öğrenmeden öldüğünü bildirdi. 
     Prof. Dr. Küçükusta, pankreas kanserine yakalanan bir kişinin 2-3 aylık ömrü kalacağına dikkat çekerek, ancak Gülersoy'un hastalığının çok hızlı ilerlediğini kaydetti. 
     
     ''İSTANBUL SANA MİNNETTAR''... 
     Gülersoy'un Türk Bayrağı'na sarılı naaşı önünde sırayla durulurken, ''İstanbul sana minnettar'' yazılı pankartı boynunda taşıyan bir kişi de sürekli nöbet tuttu. 
     Çelik Gülersoy'un naaşı, Teşvikiye Camii'nde öğleyin kılınan namazdan sonra omuzlara alınarak alkışlar arasında cenaze arabasına konuldu. 
     Gülersoy'un cenazesi, daha sonra götürüldüğü Demirciköy Mezarlığı'ndaki annesinin kabri yanında toprağa verildi. 
     Camideki törene, Gülersoy'un ailesi ve yakınlarının yanı sıra İstanbul Valisi Muammer Güler, Emniyet Müdürü Celalettin Cerrah, Şişli Belediye Başkanı Mustafa Sarıgül ile dost ve sevenleri katıldı. 
     Öte yandan, Teşvikiye Camii'nde Çelik Gülersoy'un yanı sıra İTÜ'den emekli Öğretim Üyesi Prof. Dr. Abdi Dalfes'in de cenaze namazı kılındı. 
     
</TEXT>
</DOC>
