<DOC>
<DOCNO> 165342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sondun17.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li silah uzmanı Irak raporlarını değiştirmem için baskı yapıldı 
</HEADLINE>
<TEXT>

     ABD Dışişleri Bakanlığı'nın kimyasal ve biyolojik silah uzmanlarından biri, Irak'la ilgili istihbarat raporlarına ilişkin tahlillerini değiştirmesi için baskı gördüğünü söyledi. 
     New York Times gazetesinin haberine göre, bakanlığın önde gelen uzmanlarından Christian Westermann, geçen hafta Kongre soruşturma komisyonu üyelerine Beyaz Saray yönetiminden baskı gördüğünü bildirdi. 
     Kimliğini belirtmediği Kongre üyelerine dayanan gazete, Dışişleri Bakanlığı araştırma ve istihbarat analiz uzmanı Westermann'ın, yönetimden gelen baskılara rağmen istihbarat raporlarında tek bir sözcüğü bile değiştirmediğini yazdı. 
     Gazeteye göre, uzman, Küba konusunda gelen istihbaratla ilgili sorunlar konusunda da baskı gördü. 
     Amerikan yönetimi, Irak'taki kitle imha silahlarını yok etmek amacıyla Irak'a saldırmıştı. Ancak Bağdat düşeli 2 aydan fazla olmasına rağmen, Irak'ta henüz hiçbir kitle imha silahı bulunamadı. Bu yüzden, ABD'nin Irak'a saldırmak için silahlar meselesini abarttığı ya da bu konuda yalan söylediği iddia ediliyor. Temsilciler Meclisi ve Senato'da kurulan soruşturma komisyonları, iki haftadır bu konuyu araştırıyor. 
     
</TEXT>
</DOC>
