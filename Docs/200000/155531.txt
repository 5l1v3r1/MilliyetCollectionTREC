<DOC>
<DOCNO> 155531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/yazar/akyol.html </URL>
<DATE> 2003/05/09/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
ABD'nin hatası 
</HEADLINE>
<TEXT>

     TÜRKİYE hakkında ABD Dışişleri Bakanı Powell'ın konuşmalarındaki sıcaklık ile, Wolfowitz'in konuşmalarındaki sertlik 
     Powell diplomasinin başında, mizaç olarak da ılımlı... 
     Wolfowitz ise Amerikan "harbiye nezareti"nin iki numaralı adamı, mizaç olarak da şahin. Türk dostu olmasından kaynaklanan "derin hayal kırıklığı" da eklenince ölçüyü kaçırdı, özür beklerken tepki aldı. 
     Amerika, "Anti Amerikanizm"i böyle yaratıyor 
     Ben ikinci tezkerenin üç oy eksiğiyle ve 19 çekimserle Meclis'ten geçmemesini, ondan sonra hükümetin ayak sürümesini hatalı buluyorum. 
     Cumhurbaşkanı Sezer'in "oydaşma... yasallık" gibi kavramlarla milletvekillerinde meşruiyet endişesi yaratması da yanlıştı. 
     Meclis'in gündemindeki birçok siyasi konuda sert açıklamalarını bildiğimiz askerlerin "konu Meclis'in gündeminde" diye tezkere konusunda susması da yanlış oldu. 
     Bugün Irak konusunda karşılaştığımız birçok ciddi siyasi sorun, bu hatalarımızın yol açtığı "dışlanma" sürecinden kaynaklanıyor. 
     
     FAKAT, Amerika'nın da büyük hataları oldu. Kuzey Irak konusunda Türkiye'yi rahatlatmadı, daima bir 'şüphe alanı' bıraktı. İleride tutanaklar açıldığında bunlar görülecektir. 
     Öte yandan, ABD elbette güçlüydü ama haklılığı konusunda İngiltere ve İspanya'dan başka kimi tam ikna edebilmişti 
     Amerika, bölge ülkesi Türkiye'den çok şey istedi ve baskı yaptı. Buna karşılık Ankara'nın "elimizi rahatlatın, tartışmalı konularda adımlar atın" şeklindeki çağrılarını duymazlıktan geldi. 
     Bunlar Ankara'da en azından "motivasyon eksikliği" yarattı. 
     Amerikan basınında da "Türkiye gibi bir müttefiki bile ikna edemedik" diye eleştiriler çıkmadı mı 
     Powell'ın Ankara'ya geldiğinde söylediği sözlerin mürekkebi henüz kurumamıştır 
     - I am here to kiss and to make up... 
     Öpüşüp barışmaya geldim... 
     Bu üslup aradaki pürüzleri gideriyordu ki, Wolfowitz'in üslubu yeni pürüzler yarattı. 
     
     TELEFONDA Şükrü Elekdağ, saygın bir diplomat ve stratejist... Diyor ki 
     - Fransa ve Almanya da hava sahasını açtı deniliyor. Açmasaydı Amerikan uçaklarının 20 dakika daha fazla uçması gerekirdi. Ama Türkiye hava sahasını açmasaydı, Amerika Irak'ın kuzeyinden bombardıman ve ikmal yapamazdı... 
     Elekdağ, Türkiye'nin savaşta İngiltere'den sonraki "üçüncü müttefik" gibi katkı sağladığını söylüyor 
     - Savaş çabuk bittiği için şimdi Türkiye'nin katkısını küçümsüyorlar. Ya bir de savaş uzasaydı Ortadoğu'da Amerika Türkiye'ye önümüzdeki süreçte de çok ihtiyaç duyacaktır. 
     Bu sebepten mi Wolfowitz böyle konuşuyor Halbuki aynı sebepten, ilişkilerimizi düzeltip geliştirmek gerekir. 
     Amerika, ülkelerle ilişkilerini döverek, söverek, tehdit ederek, tahakküm ederek götürmek isteyen bir "imparatorluk" görüntüsü veriyor ve bu da "Anti Amerikanizm"i besliyor. 
     Bölgemizde radikalizmi güçlendirecek böyle bir gelişme Türkiye'nin de işine gelmez. 
     Doğrusu, hataların karşılıklı giderilmesiyle yeniden güven ve işbirliği ruhunu tesis etmektir. 
     
     

</TEXT>
</DOC>
