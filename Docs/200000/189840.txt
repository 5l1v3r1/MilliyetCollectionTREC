<DOC>
<DOCNO> 189840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun19.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Prenses Diana'nın uşağından olay yaratacak açıklamalar... 
</HEADLINE>
<TEXT>

     Galler Prensesi Diana'nın sağlığında yanında çalışan uşağı Paul Burrel, yine olay yaratacak açıklamalar yaparak, Prenses'in, ölümünden 10 ay önce yazarak kendisine bıraktığı mektupta, kendisine bir trafik kazasıyla komplo kurulacağını tahmin ettiğini öne sürdü. 
     The Daily Mirror gazetesine yeni yazdığı kitabın bazı bölümlerinin yayımlanması izni veren Burrel, Diana'nın mektubunda, bir trafik kazası sonucunda yaşamını yitireceği öngörüsünde bulunduğunu iddia etti. Burrel, Diana'nın ayrıca, bu komplonun sırf Prens Charles'a bir kez daha evlenme şansı tanımak için düzenleneceğini söylediğini de savundu. 
     Prenses Diana'nın, kazanın büyük olasılıkla kendisini taşıyan aracın fren sistemine yapılacak müdahale şeklinde gerçekleşeceğini düşündüğünü belirten Burrel, Diana'nın kendisiyle ilgili bir suikast hazırlığından emin olduğunu öne sürdü. 
     İngiltere'de yine büyük bir şoka yol açan haberi, ilk haber olarak yayımlayan SKY TV'nın bu sabah izleyicileri arasında başlattığı bir anket sonucunda, halkın büyük bölümünün de ''komplo teorisine'' inandığı ortaya çıktı. 
     Ankete katılan İngilizlerin yüzde 81'i Diana'nın bir kaza sonucu değil, bir suikast ve komplo sonucu öldüğüne inandıklarını belirtirken, Diana'nın ölümünün basit bir kaza sonucu olduğuna inananların oranı yüzde 19'da kaldı. 
     Bu arada, haberi yayınlayan The Daily Mirror gazetesi genel yayın yönetmeni Piers Morgan, yaptıkları yayını savundu ve konuyla ilgili haberin ''tarihi aydınlatma çabalarına destek'' amacını taşıdığını savundu. 
     Morgan, Prenses Diana'nın ölümüyle ilgili olarak İngiltere'de hiç soruşturma yapılmamış olmasını eleştirirken, böyle bir soruşturmanın artık açılması gereğine işaret etti. 
     Kraliyet ise bu sabah patlayan büyük tartışmayla ilgili sessizliğini koruyor. Gerek Buckingham Sarayı, gerekse Prens Charles'ın resmi ikametgahı olan St James's Sarayı'nın sözcüleri bu konuda hiçbir yorum yapmıyor. Kraliyete yakın çevreler ise yaptıkları yorumlarla, Burrel'ın ortaya attığı iddiaları ihtiyatla karşılıyor. 
     Uzmanlar, Burrel'ın ortaya attığı iddianın doğru kabul edilmesi halinde bu kez de eski uşağın böyle bir gerçeği açıklamak için neden 6 yıl beklediği sorusunun gündeme geldiğini belirtiyor. 
     
</TEXT>
</DOC>
