<DOC>
<DOCNO> 176535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sonspo29.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağrı Dağı'na by-pass tırmanışında 3 bin 800 metre de tamam 
</HEADLINE>
<TEXT>

     AKUT Başkanı Nasuh Mahruki liderliğinde, aralarında daha önce by-pass ameliyatı geçiren 3 kişinin de bulunduğu 26 kişilik ekip, Ağrı Dağı'nda 3 bin 800 metre yüksek irtifaya alışma tırmanışını tamamlayarak, yeniden 3 bin 350 metredeki kamp yerine döndü. 
     AKUT Başkanı Nasuh Mahruki, bugün sabah itibarıyla başladıkları 3 bin 800 metre tırmanışını tamamlayarak geri döndüklerini belirterek, ''3 bin 800 metrede 1.5 saat kaldık. Çeşitli testler yapıldı. Herşey normal. Daha önce by-pass ameliyatı geçiren dağcılarımız çok iyiler'' diye konuştu. 
     Mahruki, 3 bin 800 metrede 1.5 saat kalma nedenlerinin, aralarındaki ilk kez dağa tırmanan dağcıları yüksek rakıma alıştırmak olduğunu belirterek, kademeli tırmanışı yarın da sürdüreceklerini söyledi. 
     Bu gece 3 bin 350 metredeki ana kampta kalacaklarını ve yarın sabah saat 10.00'da yeniden tırmanışa başlayacaklarını anlatan Mahruki, bu kez 4 bin 200 metrede kalmak için tırmanacaklarını ve yarın geceyi 4 bin 200'de geçirmeyi planladıklarını söyledi. 
     
</TEXT>
</DOC>
