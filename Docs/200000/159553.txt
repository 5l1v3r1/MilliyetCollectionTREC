<DOC>
<DOCNO> 159553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur11.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşen uçakta 75 kişi mi vardı.. 
</HEADLINE>
<TEXT>

     Trabzon'un Maçka İlçesi'ne bağlı Şahinkaya Beldesi Koçkine Mezrası'nda düşen Ukrayna uçağında, 75 kişinin olduğu iddia edildi. 
     Cesetlerin kaldırıldığı soğuk hava deposundaki DNA tespit çalışmalarına katılan ekibe başkanlık eden Trabzon Cumhuriyet Başsavcısı Burhan Çobanoğlu, Ukrayna'nın Ankara Büyükelçiliği görevlilerinin, uçak kazasında ölenlerin 75 kişi olduğu yönünde iddialarının olduğunu söyledi. 
     Uçağın çıkış yeri Bişkek'teki resmi listede 62 İspanya Barış Gücü askeri ve 12 Ukraynalı mürettebat olmak üzere toplam 74 kişinin adının bulunduğunu dile getiren Çobanoğlu, şöyle devam etti 
     ''62 İspanyol askeri kesin teşhis edilerek uçaklarla memleketlerine gönderildi. 3'ü hostes olmak üzere toplam 12 kişilik mürettebat da tespit edildi. Ancak büyükelçilik yetkilileri, listede adı bulunmayan Beyaz Rusya uyruklu bir erkeğin uçakta olduğunu ileri sürüyor. Kol ve bacak sayılarının fazla olduğu yönünde iddialar var. Cesetlerin çoğu parçalanmış ya da yanmış olduğu için bunları birleştirmek oldukça güç. Adli Tıp Kurumu uzmanları bugün bu iddiaların doğru olup olmadığını araştıracak.'' 
     
</TEXT>
</DOC>
