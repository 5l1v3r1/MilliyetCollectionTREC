<DOC>
<DOCNO> 164075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/yazar/sazak.html </URL>
<DATE> 2003/06/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Anayasa 83. madde 
</HEADLINE>
<TEXT>

     Dokunulmazlık zırhı, Başbakan'ın yargıçlar önünde 'ter dökmesi'ne engel oluşturmadı. Çünkü İtalya'yı 1990'lı yıllarda sarsan 'temiz eller' operasyonu sırasında siyasi kadroların da soruşturulması için dokunulmazlık kaldırılmıştı. Berlusconi'yi başbakan olarak bu tür davalardan korumak üzere parlamentodan 'kişiye özel' yasa çıkarılmaya çalışılsa da doğrusu dokunulmazlığın 'kürsü ve yasama faaliyetleriyle' sınırlandırılmasıdır. 
     Dokunulmazlık sorunu 3 Kasım seçimlerinde Türkiye'de de tartışıldı. CHP, seçim kampanyasını 'dokunulmazlık' üzerine kurdu. Deniz Baykal ve Tayyip Erdoğan arasındaki televizyon tartışmasında AKP lideri söz verdi. Anayasa'nın 83'üncü maddesi, yolsuzluklardan korunmanın aracı olmayacaktı. Erdoğan seçimden sonra dokunulmazlığı bir yıl Meclis'e getirmeyeceklerini ilan etti. 
     Bu durumda önergeyi vermek CHP'ye düşmüyor mu CHP neden tutuk davranıyor 
     Dün TBMM Başkanvekili Yılmaz Ateş ile konuştuk. CHP'li Ateş'e göre 83'üncü maddeye ilişkin Anayasa değişikliğinde en önemli tereddüt AKP ve CHP'nin Meclis'teki üye sayılarından kaynaklanıyor. 
     Anayasa değişikliği için en az 184 imza gerekiyor. 
     CHP Grubu'nda 177 üye var. Meclis Başkanvekili de İçtüzük gereği imza atamıyor ve 176 kişi kalıyor. Bu sayıya DYP'li 3 üye ve bağımsızlar eklenebilir. Ancak Doğru Yol da, dokunulmazlıkların kalkmasına karşıymış Teklif AKP oylarıyla reddedilirse aynı konuda bir yıl boyunca yeni bir girişim yapılamıyor. 
     AKP 83'üncü maddenin Anayasa'nın topyekün ele alınacağı 'Uzlaşma Komisyonu'nda görüşülmesinden yana. CHP de buna itiraz ediyor. 
     Yılmaz Ateş'in görüşü şöyle 
     "Anayasa uzlaşma komisyonunun koalisyon dönemlerinde bir işlevi vardı. Parlamento parçalıydı ve partiler arasında önceden geniş kapsamlı uzlaşmaya gidilerek Anayasa gibi temel metinlerin Meclis'ten geçmesi daha kolay oluyordu. 3 Kasım seçimleriyle iki partili parlamento oluştu. AKP tek başına Anayasa'yı değiştirecek çoğunluğa sahip. Kafalarında 36 maddelik bir Anayasa taslağı var. Açıkçası AKP'ye bu konuda güvenmiyoruz." 
     CHP, Uzlaşma Komisyonu'nun toplanması halinde AKP'nin 365 üyelik çoğunluğuyla, 'Nasıl olsa komisyonda görüştük diye, Anayasa'yı temel yasalara özgü hızlandırılmış yöntemle Meclis'ten geçireceğini, o arada Cumhuriyet'in temel niteliklerinde değişikliğe gidebileceği' kuşkusunu taşıyor. 
     Uzanlar, Albayraklar, bankalar derken 'siyaset, medya, ticaret' üçgeninde sergilenen duyarlılık Meclis'te 'dokunulmazlık' engeli aşılmadan tamamlanamaz. 
     'Temiz toplum'a giden yol Anayasa'nın 83'üncü maddesinden geçmektedir. 
     AKP niye korkuyor, anlamak güç 
     
     

</TEXT>
</DOC>
