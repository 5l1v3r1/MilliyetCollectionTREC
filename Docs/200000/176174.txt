<DOC>
<DOCNO> 176174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sontur15.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yozgat Belediyesi'nde Türk işi skandal.. 
</HEADLINE>
<TEXT>

     Hazine Müsteşarlığı'nın, Hazine garantili dış kaynaktan temin edilen krediyle yaptırılan Et ve Süt Entegre Tesisleri'nden doğan borcunu ödemediği gerekçesiyle, Yozgat Belediyesi'nin gelirlerine ve mal varlığına el koyduğu bildirildi. 
     Yozgat Belediye Başkanı Ali Açıkgöz, faiziyle birlikte 65 trilyon lirayı geçen borcu ödemelerinin mümkün olmadığını belirterek, ''Tesislerle birlikte tüm malvarlığımızı satsak, yine bu borcu ödememiz mümkün görünmüyor'' dedi. 
     Açıkgöz, Yozgat Belediyesi'nin 1994 yılında bir Fransız firması ile anlaşarak, Kırıklı mevkiinde Et ve Süt Entegre Tesisleri'nin inşaatına, Hazine garantili dış borçlanma yoluyla başladığını hatırlattı. 
     ''Fransız firması, tesis inşaatını tamamladıktan sonra işletmeciliğini de yapacaktı, ancak 1997 yılında inşaatı tamamlayıp, ben yokum deyip, çekip gitti. Tesis bizim sırtımıza yük olarak kaldı'' diyen Açıkgöz, belediyenin, 3 yıl önce Pınar grubuyla yüzde 25 kar ortaklığı anlaşmasına dayalı olarak, tesisleri 10 yıllığına kiraya verdiğini ve üretime açılmasını sağladığını ifade etti. 
     Açıkgöz, Pınar grubundan 2001 yılında 70 milyar, 2002 yılında da 37 milyar lira kar payı aldıklarını, buna karşılık 45 trilyon lira olan Hazine'ye borcun faizinin işlediğini ve bugün itibariyle borcun 65 trilyon liranın üzerine çıktığını kaydetti. 
     
     ''ÖDEME YAPILMADI'' 
     Et ve Süt Entegre Tesisleri'nden dolayı Hazine'ye olan borçlarına karşılık bugüne kadar hiçbir ödemenin yapılmadığını belirten Açıkgöz, şunları kaydetti ''Tesislerden dolayı Hazine Müsteşarlığı'na yaklaşık 45 trilyon lira ana borcumuz bulunuyordu. Bu borca karşılık herhangi bir ödeme yapılmaması nedeniyle dolar üzerinden borcumuza yüklenilen faizler ve dolardaki dalgalanma ile birlikte şu anki borcumuz 65 trilyon liranın üzerine çıktı. 
     Bu borcu bu haliyle ödememiz mümkün değil. Tesislerle birlikte tüm mal varlığımızı satsak, yine bu borcu ödememiz mümkün görünmüyor. O yüzden af talebinde bulunduk, kabul görmedi. Hazine Müsteşarlığı, IMF'ye verilen taahhüt doğrultusunda haciz işlemini başlattı ve Yozgat Belediyesi'ne ait ne kadar taşınmaz mal ve gelirimiz varsa yasal çerçeve içinde hepsine el koydu. Yapılacak bir şey yok, gelişmeleri bekleyeceğiz.'' 
     
</TEXT>
</DOC>
