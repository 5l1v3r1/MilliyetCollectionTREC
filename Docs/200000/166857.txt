<DOC>
<DOCNO> 166857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/soneko22.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ ve Kepez davası 25 Temmuz-1 Ağustos arasında... 
</HEADLINE>
<TEXT>

     Borsa Yatırımcıları Derneği BORYAD Başkanı Ali Bahçuvan, Kepez ve Çukurova Elektrik'in imtiyaz sözleşmelerinin iptal edilmesi nedeniyle mağdur durumda kalan yatırımcılar için ilk toplu dava sürecinin 25 Temmuz-1 Ağustos tarihleri arasında başlatılacağını bildirdi. 
     Bahçuvan, düzenlediği basın toplantısında, Türkiye'de mağdur yatırımcı sayısının 400 bini aştığını, mağduriyetine yönelik dava açan yatırımcı sayısının Demirbank, Esbank, Yaşarbank ve Toprakbank için 50, kapalı tahtalarla ilgili olarak 10 ve Aktaş Elektrik A.Ş. için de 500 civarında olduğunu söyledi. 
     Hakim ortağın açtığı davalara veya siyasi güce güvenmek, dava için mahkemelerin talep ettiği harç ve masrafların yüksekliği ile dava açmanın belli sürelere tabi olduğunu bilmemeleri gibi birçok nedenden dolayı yatırımcıların kendi haklarını aramadıklarını ifade eden Bahçuvan, şunları kaydetti 
     
     YATIRIMCIYA UYARI 
     ''Çukurova ve Kepez Elektrik A.Ş.'de de ne yazık ki aynı yasal süreç başlamıştır. Bu konuda ilk toplu dava süreci 25 Temmuz-1 Ağustos tarihleri arasında başlatılacaktır. Dava süreçleriyle beraber mağduriyete siyasi bir çözüm yolu bulmak amacıyla gerek hükümet, gerekse muhalefet kanadından sorunumuza sahip çıkan yetkililerle toplantılar yapılması da planlanmaktadır. Burada çözümlenmezse Avrupa İnsan Hakları Mahkemesi'ne AİHM kadar gidilecek. Yatırımcı, 12 Haziran'dan itibaren 60 gün süresini iyi değerlendirsin. 
     Dernek olarak yatırımcı mağduriyetlerinin bundan sonra da tekrarlanmaması için Çukurova ve Kepez mağdurlarına yönelik bir çözüm yaratılması gerektiğini düşünüyoruz. Bununla beraber sermaye piyasaları ve borsamıza yönelik olarak kaybolmuş bulunan güven ortamının da tekrar tesis edilebileceğini düşünüyoruz.'' 
     
     ''ÇUKUROVA VE KEPEZ SON KAZIK'' 
     Bahçuvan, artık yatırımcının hisse senedi alırken, banka ve iştirakleri ile enerji sektöründen olmamasına dikkat ettiğini ifade ederek, ''Borsa'da bu riskleri içermeyen 300 taneden 10 hisse kalıyor. Çukurova ve Kepez, bizim yediğimiz son kazık'' diye konuştu. 
     Devletin yatırımcıyı koruması gerektiğini belirten Bahçuvan, ''Yoksa kapatalım borsayı, kimse birşey almasın, satmasın, bitsin. En yüksek temettü veren Çukurova ve Kepez'de insanlar cezalandırıldı'' değerlendirmesinde bulundu. 
     Çukurova ve Kepez yatırımcıları adına konuşan Serdar Angın da şirketlerin net aktif varlıklarının 3-3.5 milyar dolar olduğunu belirterek, ''Devlet burada küçük yatırımcının yüzde 17'lik hakkına el koydu'' görüşünü savundu. 
     Elinde 300 milyar liralık Çukurova hissesi bulunduğunu anlatan Angın, Çukurova ve Kepez'in şu anda 2.5-3 milyar dolarlık bir malvarlığıyla devlete geçtiğini ve yatırımcının elinden 500-600 milyon dolar alındığını savunarak, şöyle dedi 
     ''Devletin borcu 2 milyar dolar azalmıştır, yani 2 milyar net aktif Hazine'ye geçti. Borsa'da bu olay çözülmezse halka açılma, özelleştirme bitmiş demektir. Çukurova ve Kepez, bir tarafından su girip, öbür tarafından para çıkan şirketlerdi.'' 
     
</TEXT>
</DOC>
