<DOC>
<DOCNO> 193337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sontur10.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı Hükümet, Irak için karar almadı " 
</HEADLINE>
<TEXT>

     Milli Savunma Bakanı Vecdi Gönül, TBMM'nin Irak'ta istikrar sağlamaya yönelik uluslararası çabaya katkıda bulunulması için Hükümeti yetkilendirdiğini belirterek, ''Ne var ki bu Irak'a asker gönderilmesi yönünde bir karar alındığı anlamına gelmemektedir'' dedi. 
     TBMM Plan ve Bütçe Komisyonu'nda, Milli Savunma Bakanlığı'nın 2004 bütçesinin görüşmelerine başlandı. 
     Bakan Gönül, bütçeyi sunuş konuşmasında, bakanlık faaliyetlerinin yanı sıra Türkiye'nin savunma politikasını etkileyen uluslararası ve bölgesel gelişmelere ilişkin değerlendirmelerde bulundu. 
     Gönül, Orta Doğu'da yeni bir boyut kazanan istikrarsızlık ve belirsizliklerin, Türkiye'nin güvenliğine yönelik riskleri daha da arttırdığını söyledi. Irak'ta yeni siyasi yapılanmanın nasıl oluşacağının şimdiden tam olarak kestirilmesinin mümkün görülmediğini kaydeden Bakan Gönül, Türkiye'nin yeniden yapılanma süreci ile ilgili hedeflerini, ''Irak'ın bağımsızlığının, toprak bütünlüğünün ve ulusal birliğinin korunması, KADEK PKK terör örgütünün bölgedeki mevcudiyetinin ortadan kaldırılması, Irak'ın doğal kaynaklarının Irak halkının bütününe ait olması ve Irak nüfusunun tamamının refahı için kullanılması, tüm Iraklıların hak ve özgürlüklerinin korunması'' olarak tanımladı. 
     Hükümet tarafından sunulan öneri üzerine TBMM'nin Irak'ta istikrar sağlamaya yönelik uluslararası çabaya katkıda bulunulması için Hükümet'i yetkilendirdiğini kaydeden Gönül, şunları söyledi 
     ''Ne var ki bu, Irak'a asker gönderilmesi yönünde bir karar alındığı anlamına gelmemektedir. Şu aşamada uluslararası güce katılımımıza ilişkin kapsam, yer ve ayrıntıların belirlenmesine yönelik olarak çalışmaktayız. Bu süreç Türkiye'nin konuyu ulusal olarak değerlendirmesi ve ABD ile müzakereleri içermektedir. 
     Bugün Irak'ta acilen istikrar ve güvenliğin tesis edilmesine ihtiyaç vardır. Ülkede güvenlik ortamının halen oluşmamış olması iktisadi ve siyasi yeniden yapılanma yönündeki çabalara engel olmaktadır. Mevcut güvenlik koşulları, temel hizmetlerin dahi Iraklılar ve koalisyon güçleri tarafından yeniden etkili biçimde çalışır hale getirilmesine olanak tanımamaktadır. Siyasi geçiş süreci hali hazırda başlangıç aşamasındadır. Sözkonusu sürecin Irak halkının tüm kesimlerinin daha geniş biçimde katılımıyla güçlendirilmesi ve daha güvenli bir ortamda yürütülmesi gerekmektedir. 
     Biz Irak halkını gerçek anlamda komşumuz ve akrabamız olarak görmekteyiz. Hedefimiz askeri güvenlikle desteklenen temel sivil bir çalışma başlatmaktır. Hükümetimizin Meclis'ten aldığı yetki bir yıl sürelidir. Bu gerçek de Irak'taki rolümüzün geçici olarak değerlendirildiğini göstermektedir.'' 
     
     İRAN'LA İLİŞKİLER 
     Konuşmasında Orta Doğu'daki diğer ülkelerle ilişkilere de değinen Gönül, İran'ın devrimini ihraç etme çabası, terörizmle mücadelede izlediği çelişkili tutumlar, Azerbaycan ve Ermenistan'a yönelik politikalarının Türkiye'nin menfaatleriyle örtüşmemesinin, bu ülkeyle olan ilişkilerin geliştirilmesini güçleştirdiğini bildirdi. 
     Gönül, İran'ın konvansiyonel silahlanmasının yanında nükleer, biyolojik ve kimyasal silah üretimi konusundaki çalışmalarda bulunma olasılığının bölge güvenliği açısından risk oluşturmayı sürdürdüğünü kaydetti. 
     
     KÖY DESTEK UYGULAMALARI 
     Milli Savunma Bakanı Gönül, KADEK PKK terör örgütünün önemli ölçüde alt düzeye indirilmesinin ardından, TSK'nın terörden en çok zarar gören bölgede yaşayan vatandaşlara devletin elini ulaştırmak amacıyla çalışmalarını sürdürdüğünü söyledi. Bunların en kapsamlısının bölge halkının yaralarını sarmak, onlara yardımcı olmak, vatandaşla kucaklaşmak, sosyal ve ekonomik hayatı geliştirmek amacıyla gerçekleştirilen köy destek uygulamaları olduğunu bildiren Gönül, bu çerçevede çeşitli etkinlikler gerçekleştirildiğini ifade etti. 
     
     TÜRKİYE'NİN SAVUNMA POLİTİKASI 
     Konuşmasında, Türkiye'nin savunma politikasını ülkenin ulusal bağımsızlığını, egemenliğini, toprak bütünlüğünü ve hayati çıkarlarını korumak için düzenlendiğini bildiren Gönül, Türkiye'nin milli savunma politikasını şöyle özetledi 
     ''Türkiye, bölgede barış ve güvenliğe katkıda bulunmayı ve bunu geniş bölgelere yaymayı, bulunduğu bölgeye ve ötesine yönelik tüm stratejileri etkileyebilecek strateji ve güvenlik üreten bir ülke olmayı, bölgesinde bir güç ve denge unsuru olmayı, çevresinde bir Barış ve Güvenlik Kuşağı oluşturmayı, işbirliği, yakınlaşma ve olumlu ilişkiler geliştirmek için her türlü fırsattan istifade etmeyi ve girişimlerde bulunmayı çağın gerektirdiği hedefler olarak görmektedir.'' 
     
</TEXT>
</DOC>
