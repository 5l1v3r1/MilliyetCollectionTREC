<DOC>
<DOCNO> 170018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko44.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
''Anlaşma olmazsa, Türkiye'nin AB üyeliği gerçekleşmeyebilir 
</HEADLINE>
<TEXT>

     Yunanistan'ın Ankara Büyükelçisi Michael B. Christides, Kıbrıs'ta Annan Planı çerçevesinde bir anlaşmanın çok büyük bir başarı olacağını söyledi. 
     Christides, ''Annan Planı Hayaller ve Gerçekler Konferansı''nda yaptığı konuşmada, Kıbrıs sorununa bir çözüm bulmak gerektiğini belirterek, ''Kıbrıslı Rumlar çözümde son çabalarında işbirlikçi değillerdi, çünkü onlar amaçlarına ulaşmışlardı'' dedi. 
     Kıbrıslı Türklerin büyük çoğunluğunun Kıbrıslı Rumlar'la aynı kaderi paylaşmak istediklerini dile getiren Christides, şunları söyledi 
     ''Kıbrıs konusu sadece ve sadece adadaki iki toplum tarafından çözümlenebilir. Ankara ve Atina, buna gerekli desteği sağlamalıdır ve onları teşvik etmelidir. Yunanistan her zaman için bir çözüm istemiştir. Kıbrıs konusu da hala eşsiz ve inandırıcı bir şansa sahiptir. 
     Kıbrıs'ta Annan Planı çerçevesinde bir anlaşma gerçekten çok büyük bir başarı olacaktır. Türk olsun, Rum olsun Kıbrıslılar kendilerini, bir anlaşmaya varamama huzursuzluğundan kurtaracaklardır. Bu da Türk-Yunan ilişkilerinin mükemmelleşmesine yardımcı olacaktır.'' Kıbrıs konusunda bir çözüme ulaşılmasının Türkiye'nin AB ile olan ilişkilerini de güçlendireceğini ve üyeliğe büyük katkı sağlayacağını ifade eden Christides, ''Geçmişte iki topluma temas fırsatı sağlanmış ve kapılar açık kalmış olsaydı, büyük bir ihtimalle tamamen farklı bir Annan Planı masaya konmuş olacaktı. Annan Planı'na geri dönmeliyiz, bu hala masadadır'' diye konuştu. 
     Kıbrıslı Türkler'in liderlerinin daha büyük bir duyarlılıkla halkın arzularına bakması gerektiğini kaydeden Christides, tutarlı ve kapsamlı olan Annan Planı'nın hem Kıbrıslı Türklerin hem de Kıbrıslı Rumların yararına olacağını söyledi. 
     Christides, ''AB, iki taraf için de en önemli ve güvenilir garanti olarak algılanmalıdır. Mayıs 2004'den önce bir çözüm bulunursa bu çok büyük bir güvence olacaktır. Annan Planı'nın kaba köşeleri törpülenebilir. Hem Kıbrıslı Türkler hem Kıbrıslı Rumlar AB'ye girerse bu plan çok güzel bir şekilde rötuşlanabilir'' şeklinde konuştu. 
     Uluslararası Barış Araştırmaları Enstitüsü PRIO Kıdemli Danışmanı Dan Smith de, Türkiye'nin AB üyesi olmak için adalar ve denizlerdeki anlaşmazlıklar ile Kıbrıs gibi uluslararası sorunları halletmesi gerektiğini söyledi. 
     Smith, masaya yatırılmış olan Annan Planı'nın bir alternatifi bulunmadığını kaydederek, ''Anlaşma Annan Planı çerçevesinde gerçekleşecektir. Hoşunuza gitse de gitmese de anlaşma olmazsa Türkiye'nin AB'ye üyeliği gerçekleşmeyebilir. Çabuk bir anlaşmaya varın'' dedi. 
     
     ''KIBRIS'TA EN ÖNEMLİ NOKTA EŞİT STATÜ'' 

     Dışişleri Bakanlığı Yunanistan ve Kıbrıs Dairesi Genel Müdürü Büyükelçi Ertuğrul Apakan, Kıbrıs sorununun çözülmesi için bir anlaşmalar paketinin oluşması gerektiğini söyledi. 
     Apakan, BM Genel Sekreterliği'nin iyi niyet misyonunu desteklediklerini ifade ederek, şunları kaydetti 
     ''Kıbrıs meselesinde altı çizilmesi gereken en önemli nokta eşit statüdür. BM'nin yaptığı tüm çalışmalar yetki paylaşımı ile ilgilidir. Kıbrıs sorununun çözümü ise eşit statüden geçer. 
     Annan Planı'na bakıldığında iki kesimlilik Türk tarafında ciddi kaygılar uyandırmıştır. Kıbrıs Türk halkının yarısından fazlası yerinden edilme riski ile karşı karşıya gelecektir. Belgede ortaya konan belirsizlik, bu sonucu beraberinde getirebilecektir.'' Bahçeşehir Üniversitesi Rektörü Prof. Dr. Süheyl Batum da, Kıbrıs sorununun çözümü için bir anayasal metnin şart olduğunu dile getirerek, ''Eğer bu iyi bir metin olursa üzerinde anlaşma sağlanabilir'' dedi. 

     
</TEXT>
</DOC>
