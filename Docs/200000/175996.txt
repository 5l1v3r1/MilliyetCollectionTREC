<DOC>
<DOCNO> 175996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur21.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakol baskınında 4 gözaltı... 
</HEADLINE>
<TEXT>

     İzmir'in Çiğli İlçesi'nde dün gece, mahalle kavgasını ayırmak isteyen polis ekibinin ateş açması sonucu yaralananların olması üzerine, mahalle sakinlerinin karakola saldırmasıyla ilgili, yaralı üç kişinin de aralarında bulunduğu 4 kişi gözaltına alındı. 
     Karakola yönelik saldırıyı organize ettikleri belirlenen 2 kişinin arandığı belirtilirken, haklarında idari soruşturma açılan 1 başkomiser ve 10 polis memurunun ifadesi alındı. 
     Alınan bilgiye göre, soruşturmayı yürüten Asayiş Şube Müdürlüğü ekipleri, olayda polislerin açtığı ateş sonucu yaralanan Turgay Kiltepe, Selami Atalay ve darp nedeniyle yaralanan Murtaza Atalay ile Olcay Akdemir'i gözaltına aldı. 
     Kavgayı ayırmaya çalışan polis ekibine ve karakola saldırıyı organize ettikleri tespit edilen Murtaza Atalay'ın kardeşi Hasan Atalay ve akrabası Veli Atalay'ın yakalanmasına çalışıldığı belirtildi. 
     Bu arada, olayla ilgili haklarında idari soruşturma başlatılan Çiğli İlçe Emniyet Müdürlüğü'nde görevli 1 başkomiser ve 10 polis memurunun ifadeleri alındı. 
     
     OLAY NASIL OLDU 
     Soruşturma çerçevesindeki ilk belirlemelere göre olay şöyle gelişti 
     Güzeltepe İlköğretim Okulu'nun bahçesinde gençler top oynarken, sahanın yanındaki marketin üst katında oturan Atalay ailesinin üyeleri, gençlerin top oynamasına müdahale etti. Karşılıklı küfürleşme sonucu başlayan tartışma, diğer aile üyelerinin de katılımıyla kavgaya dönüştü ve durum polise bildirildi. 
     Olay yerine sevk edilen polis ekibi, kavgayı ayırmak için kalabalığa müdahale etti. Ancak kavganın tarafları, polise karşı birleşerek, bazı polisleri aralarına aldı ve tartaklamaya başladı. Öfkeli kalabalığın ortasında kalan polisler, silahlarını çekerek ateş etti. Bu sırada iki polis memurunun silahından çıkan kurşunlar, iki kişiye isabet etti. Olay yerinden yaya olarak uzaklaşan polisler, ekip otomobillerine bindi ve Şehit Erdal Kılıç Karakolu'na gitti. 
     Kiltepe ve Atalay'ın, polisin açtığı ateşle yaralandığını duyan yakınları ve mahalle sakinlerinden oluşan 300 kişilik topluluk, olayı protesto etmek amacıyla karakol önüne yürüdü. Topladıkları taşlarla karakol binasının camlarını kıran grup, polis otolarını da tahrip etti. 
     Olayla ilgili soruşturmanın sürdüğü bildirildi. 
     
</TEXT>
</DOC>
