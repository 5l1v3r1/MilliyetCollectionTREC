<DOC>
<DOCNO> 162859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/spor/spo05.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
PRENS MARTIN 
Ralli Dünyası, Acropolis Rallisi'nde pilotluk kariyerinin ilk önemli zaferini elde eden ve usta isimler arasından sıyrılarak zirveye kurulan Ford Focus'un genç yıldızı Markko Martin'i alkışlıyor 
     Yükselen grafik 
     DÜNYA Ralli Şampiyonası'nın altıncı ayağı olan Akropolis Rallisi'nde kariyerindeki ilk zafere ulaşan Ford'un yıldız ismi Markko Martin, geçtiğimiz yıldan beri yükselen grafiğinin semeresini görmüş oldu. Aynı zamanda yeni Ford Focus'un yüksek performansını da kanıtlayan Martin, takımının Akropolis'te son üç sezondur taşıdığı markalarda zirveye çıkma geleneğini de sürdürmüş oldu. Martin, "Zor bir yarış olacağını biliyordum. Ama kendimi zirveye de hazırlamıştım" dedi. 
     
     İddialı duruma geldi 
     CİTROEN'DEN İspanyol Carlos Sainz'ın ikinci, Subaru pilotu Norveçli Petter Solberg'in de üçüncü olduğu, son iki rallinin galibi Peugeot'nun şampiyon pilotu Marcus Gronholm'ün ise yarış dışı kaldığı zorlu parkura ve sıcak havaya karşı çok iyi mücadele veren Martin, aldığı puanlarla pilotlar şampiyonasında iddiasını da artırdı. Yarış sonrasında Gronholm, genel klasman ikinciliğini de Sainz'a kaptırırken, şampiyonanın gelecek yarışlarında çekişmenin daha da artacağının sinyalleri Yunanistan'da verilmiş oldu. 
     
Komşuda randevuPistlerin en çekişmeli yarışlarından biri olarak gösterilen Renault Clio Cup'ın dördüncü ayak yarışları, Yunanistan'ın Serres Pisti'nde yapılacak 
     15 pilot yarışacak 
     RENAULT ve Performans Organizasyon tarafından STS Sakarya Telekomünikasyon Sistemleri ana sponsorluğunda gerçekleştirilen Renault Clio Cup serisinin 4. yarışı hafta sonunda Yunanistan'ın Serres Pisti'nde yapılacak. Pistlerin en çekişmeli ve en heyecanlı tek markası olan 15 pilotun katıldığı Clio Cup'ta Cumartesi günü resmi antrenmanlar yapılacak ve sıralama turları Pazar günü gerçekleştirilecek. 
     
     Atay ilk sırada 
     HER pilotun sadece 5 tur atacağı ve en iyi turun değerlendirileceği sıralama turlarında en iyi zamanı elde eden isim, yarışta pole pozisyonda start alacak. Sezonun ilk iki yarışını kazanan ve son olarak Körfez Pisti'nde ikinci sırada finiş gören Ahmet Atay'ın liderliğinde devam eden kupada, son yarışın galibi Selim Özgörkey ikinci ve geçen yılın şampiyonu Hakan Güven üçüncü sırada bulunuyor. 
     
Akropolis klasmanı 1.Markko Martin EST Ford 4 53.40.5 2.Carlos Sainz iSP Citroen 4 54 26.5 3.Petter Solberg NOR Subaru 4 54 33.2 4.Richard Burns İNG Peugeot 4 55 47.1 5.Tommi Makinen FİN Subaru 4 55 52.8 6.Harri Rovanpera FİN Peugeot 4 57 25.2      
     
Sürücüler klasmanı 1 R.Burns 37 puan 2 C.Sainz 32 puan 3 M.Gronholm 30 puan 4 M.Martin 23 puan 5 P.Solberg 19 puan 6 C.McRae 18 puan      
     
Markalar klasmanı 1 Peugeot 72 puan 2 Citroen 62 puan 3 Ford 39 puan 4 Subaru 37 puan 5 Skoda 20 puan 6 Hyundai 3 puan      
     
Dalgalarla dansİstanbul Offshore Kulübü'nün İkon Turizm'le ortaklaşa düzenlediği Extreme Powerboat Şampiyonası hız tutkunlarının muhteşem kapışmasına sahne olacak 
     MOTORSPORLARININ pistleri saran heyecanı, bu yaz denizlere de taşınacak. Su sporları tutkunları için vazgeçilmez bir spor etkinliği olan ve sürat teknelerinin kıyasıya rekabetinin yaşanacağı Türkiye Offshore Şampiyonası, bu yıl "Extreme Powerboats Championship" adı altında farklı bir konseptle organize edilecek. istanbul Offshore Kulübünün, İkon Turizm'le birlikte düzenlediği şampiyona beş ayak üzerinden yapılacak ve birçok ünlü isim de yarışmacı olacak. 
     ATAKÖY Marina'da 6 Temmuz'da start alacak şampiyonada 12 katamaran tipi tekne yarışacak. Bu yıl Yeditepe ve Kültür üniversitelerinin de girmesiyle sürat tutkunu gençlere de ulaşacak yarışmalara, ilk kez Fedon ve Tolga Savacı gibi tanınmış simalar da katılacak. Türkiye'de canlı yayınlanacak organizasyon 80 ülkede de meraklılarına banttan ulaşacak. Ülkemizde daha önce de büyük ilgi gösterilen offshore'un uzantısı olacak yarışlarda yine ilk kez uygulanacak pit stop ile seyir zevki de artırılacak. 
     
Opel'den çifte zafer      KOSDER tarafından düzenlenen Karadeniz Ereğli Tırmanma Yarışı'nda Opel Motor Sport çifte zafere imza attı. Üç kategoride toplam 22 pilotun mücadele ettiği müsabakalarda Kategori 2'de Opel Astra ile yarışan Hakan Ertarman ile, Kategori 3'te Opel Vectra B ile start alan İbrahim Okyay elde ettikleri birinciliklerle podyumun en üst basamağına çıkmayı başardılar. 
     
Şengezener yine lider      2002 sezonunu Türkiye Tırmanma şampiyonu olarak tamamlayan Fıat Abarth Motorsports'un başarılı pilotu Taner Şengezener istikrarlı grafiğini yeni sezonda da sürdürüyor. 8 pilotun puan mücadelesi verdiği Kategori 1'de, FIAT Palio Super 1600 ile yarışan Şengezener, sezonun ilk yarışında olduğu gibi Karadeniz Ereğli tırmanma yarışında da rakiplerini geride bırakarak birinci oldu ve liderliğini sürdürdü. 
     
Porsche hava attı      KLASİK Otomobil Kulübü'nün düzenlediği Türkiye Klasik Otomobiller Ralli Şampiyonası'nın üçüncü ayağını 1964 model Porsche otomobiliyle Haluk Ünsal - Tini Ünsal çifti kazandı. Startı Koç Müzesi'nden verilen ve İstanbul - Kemerburgaz - Şile - Durusu - İstanbul etabında gerçekleştirilen toplam 572 kilometrelik yarış, yine Koç Müzesi'nde sona erdi. 
     İSTANBUL - Bursa arasında yapılan 6. Batı Anadolu Klasik Otomobiller Rallisi'ni 1968 model Ford Mustang otomobilleriyle kazanan Serkan Sorguç - Aylin Gökşin Sorguç çifti ikinci sırayı alırken, ralliye 1969 model Mercedes marka otomobilleriyle katılan Saydun Gökşin - Stefanie Schmidt ekibi ise nefes kesen yarışı üçüncü olarak tamamladı. 
     
Avrupa sınavı      FIAT Abarth Motorsports'un iki tecrübeli pilotu Volkan Işık ve Nejat Avcı yine Avrupa yollarına düştü. Yugoslavya'da yapılan İnterspeed Rallisi'ni kürsüye çıkarak tamamlayan Avcı ile Acropolis Rallisi'nde hayal kırıklığı yaşayan Işık, startı bugün verilecek Albea Rallisi'nde kürsü kovalayacaklar. Avrupa Şampiyonası'nın 20 katsayılı beşinci yarışı olan Bulgaristan'ın Borovetz şehrinde yapılacak zorlu mücadelede 13 özel etap geçilecek ve üç gün sürecek. Palio Süper 1600 ile yarışacak olan Volkan Işık ve Nejat Avcı, zorlu rakipler arasından sıyrılarak Türkiye Şampiyonası'na puan taşımaya çalışacaklar. 
     
     

</TEXT>
</DOC>
