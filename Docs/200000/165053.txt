<DOC>
<DOCNO> 165053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/magazin/mag01.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Naomi, kayıkta saltanat kuracak 
</HEADLINE>
<TEXT>

İstanbul'a gelen Naomi Campbell, Saltanat Kayığı'na binmek, elmalı nargile içmek gibi isteklerinin yanı sıra bir de özel ricada bulundu Çileği benden uzak tutun 
     YAŞAR ÇAKMAK 

     Top model Naomi Campbell, Beylikdüzü TÜYAP'ta 28 Haziran'a kadar sürecek olan Uluslararası İstanbul Hazırgiyim Fuarı'nın açılışını yapmak için bugün İstanbul'a geliyor. 
     Naomi, bu gece Amerika'da bir turizm dergisinde beğenip binmek istediği Sultan Saltanat Kayığı ile İstanbul Boğazı'nı gezecek. Boğaz turunda ona İstanbul Tekstil ve Konfeksiyon İhracatçıları Birlikleri İTKİB Başkanı Süleyman Orakçıoğlu, Başkan Vekili Hüseyin Kurtuluş, Ömer Karacan ve Öner Evez eşlik edecek. Akşam yemeği içinse Laila'ya gidecek. Laila'nın sahibi Şefik Öztek, modele özel olarak elmalı nargile getirtecek. 
     
     Çağla ve Şenay'la çıkacak 
     Naomi, çarşamba günü fuarın açılışını Devlet Bakanı Kürşad Tüzmen'le birlikte yapacak. Campbell, açılışın ardından fuarda yapılacak defilede İTKİB'in düzenlediği Genç Stilistler Yarışması'nın finalistlerinden birinin hazırladığı bir pazen kıyafetle podyuma çıkacak. 
     Milano'dan İstanbul'a gelmeden önce defilenin koreografı Öner Evez'le 3.5 saat görüşüp podyum ve mankenler hakkında bilgi alan Campbell, podyumu Şenay Akay ve Çağla Şıkel ile paylaşacak. 
     Naomi, 26 Haziran perşembe sabahı 09.00'da İstanbul'dan Milano'ya uçacak. 
     
Neler istedi neler....      Özellikle Saltanat Kayığı'na binmeyi ve elmalı nargile içmeyi isteyen Naomi Campbell, İstanbul'daki Ceylan Otel'in kral dairesinde kalacak. Odasına şampanya, İran havyarı, çikolata, kızılcık suyu ve bol meyve isteyen Naomi, çileğe alerjisi olduğu konusunda da uyardı. Ayrıca odada leylak, orkide ve papatya bulunmasını rica etti. 
     

</TEXT>
</DOC>
