<DOC>
<DOCNO> 151430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo45.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurumspor trenin son vagonunda... 
</HEADLINE>
<TEXT>

     Erzurumspor Başkanı Cemal Polat, kümede kalma yolunda umutların tükenmediğini belirterek, ''Bizim için her şey bitmiş değil. Trenin son vagonundayız, oradan düşmemeliyiz'' dedi. 
     Polat, düzenlediği basın toplantısında, İkinci Futbol Ligi A Kategorisi'nde kümede kalma mücadelesi veren Erzurumspor'un zor günler yaşadığını ve kalan 5 maçta 9 puan alarak ligde kalmayı hedeflediklerini anlattı. 
     Mavi-beyazlı ekibin sezon başından beri mali sıkıntılar yaşadığını kaydeden Polat, mali sıkıntının aşılması amacıyla Vali Mustafa Malay'ın önderliğinde oluşturulan yeni oluşumun her hafta 15 milyar lira vereceğini vaat etmesine rağmen şimdiye kadar sadece 41 milyar lira destek verdiğini söyledi. Polat, ''Yapılan yardımlar yeterli değil. Şimdi kenetlenme zamanıdır. Takıma acilen para lazım'' diye konuştu. 
     Erzurumspor'un geçen yıl Haziran ayında yapılan kongresinde hiçbir adayın çıkmaması nedeniyle yönetimi bırakamadıklarını kaydeden Polat, şunları söyledi 
     ''O gün verilen sözler yerine getirilmiş olsaydı, Erzurumspor bugün 1. Lig'e çıkma mücadelesi veren takımlar arasında yer alırdı. Takımın kötü gidişinden dolayı bir Cemal Polat günah keçisi olarak bulunmuş. Benden önce suçlu olarak ayağa kalkanlar olmalı. Şimdiye kadar 1 trilyon lira harcadım. Ama bir milyon lira bilet parasını vermeyenler beni suçlu ilan ediyor. Bu iş sanal desteklerle olmuyor. Trenin son vagonundayız. Buradan düşmememiz lazım. Bunun için de birlik ve beraberlik şart.'' 
     





</TEXT>
</DOC>
