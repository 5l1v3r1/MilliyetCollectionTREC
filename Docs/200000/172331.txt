<DOC>
<DOCNO> 172331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/soneko12.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Felaketlerin yıllık bilançosu 42 milyar dolar 
</HEADLINE>
<TEXT>

     Dünyada geçen yıl meydana gelen 344 felaketin neden olduğu ekonomik kayıp tutarı 42 milyar dolar olarak belirlendi. Bu miktarın ancak 13.5 milyar doları sigortalı hasar olarak gerçekleşti. 
     Milli Reasürans T.A.Ş.'nin 3 ayda bir yayınlanan Reasürör Dergisi'nin yeni sayısında, Swiss Re'nin yayın organı Sigma Dergisi tarafından 2002 yılında doğal olarak ve insan eliyle meydana gelen felaketlere ilişkin hazırlanan raporun özet bilgilerine yer verildi. 
     Rapora göre, geçen yıl tüm felaketler itibariyle 13.5 milyar dolar olan sigortalı hasar tutarı, 2001 yılında meydana gelen tüm felaket olaylarında ödenmiş olan 35 milyar dolarlık sigortalı hasara göre oldukça düşük seviyede kaldı. 
     2002 yılında gerçekleşen sigortalı hasarın yaklaşık 11.4 milyar doları doğal nedenlerden, geri kalan yaklaşık 2.1 milyar doları ise doğal olmayan, insan eliyle meydana gelen felaketlere ilişkin oldu. 
     Doğal felaketler içerisinde en büyük payı 6.7 milyar dolar ile fırtına, 4.1 milyar dolar ile sel felaketleri aldı. Selin doğal felaketler içindeki payı giderek artıyor. 
     Raporda, bugüne kadar en yüksek düzeyde gerçekleşen sel hasarının en önemli nedeninin iklim değişiklikleri olduğu belirtilerek, ''Uzun vadede sel felaketi açısından sigortacıları çok zor sınavlar beklemektedir'' değerlendirmesinde bulunuldu. 
     
     CAN KAYBI AZ, SİGORTALI HASAR YÜKSEK 

     Rapora göre, gelişmiş ülkelerde can kayıpları az, sigortalı hasar yüksek olmasına karşın, az gelişmiş ülkelerde bunun tam tersi bir durum gerçekleşiyor. Bu ülkelerde can kayıpları yüksek, sigortalı hasar ise düşük düzeyde kalıyor. 
     Sigortalı hasar itibariyle Avrupa ve ABD'nin toplam sigortalı hasar içindeki payı yüzde 85'den fazla. Buna karşılık can kayıpları itibariyle genellikle az gelişmiş ülkelerin yer aldığı Asya ve Afrika'nın toplam içerisindeki payı da yine yüzde 85'den fazla oldu. 
     Raporda, doğal olmayan felaketlerin gerek sayı gerekse neden olduğu can kaybı bakımından doğal felaketlere göre daha yüksek düzeyde gerçekleştiği belirtiliyor. Ancak sigortalı hasar bakımından bakıldığında, 2.1 milyar dolar ve yüzde 16 oranıyla bir hayli düşük düzeyde kalıyor. Bunun en büyük nedeni, insan eliyle meydana gelen felaketlerin daha çok az gelişmiş ülkelerde olması olarak gösteriliyor. 
     Geçen yıl sigortalı hasarlar itibariyle yapılan en büyük felaketler sıralamasında 20 büyük sigortalı hasarın 16 tanesi doğal, 4'ü ise uydu kazası, çelik fabrikasında infilak ve deniz kazaları olmak üzere insan eliyle meydana gelen felaketlerden oluştu. 
     Sel, fırtına ve dolu gibi doğal felaketlerin tamamı ABD ve Avrupa ülkelerinde meydana geldi. 
     Geçen yıl en fazla can kaybına neden olan 20 büyük felaket sıralamasında tek bir Batılı ülke yer almadı. 
     Sigortalı hasar miktarı arttıkça can kaybının azaldığı belirtilen raporda, ''Sigortalı hasarın çok büyük bölümünün gelişmiş ülkelerde olduğu ise sadece 2002 yılının değil, son 32 yıllık dönemin de gerçeği olmaktadır'' denildi. 
     2002 yılında meydana gelen felaketler, bu felaketlerin neden olduğu can kayıpları ve sigortalı hasarın bölgeler itibariyle dağılımı şöyle 
     

Kıtalar Olay Ölü ve Kayıp Sayısı Sigortalı Hasar Dolar Avrupa 40 1.063 5.221.000.000 Amerika 69 1.388 6.338.000.000 ABD 30 140 5.194.000.000 Asya 154 14.057 647.000.000 Afrika 65 6.638 151.000.000 Okyanusya 4 75 66.000.000 Deniz ve hava 12 574 1.131.000.000 Dünya toplamı 344 23.795 13.554.000.000      ABD'nin rakamı Amerika kıtasının rakamlarına dahildir. 
     
</TEXT>
</DOC>
