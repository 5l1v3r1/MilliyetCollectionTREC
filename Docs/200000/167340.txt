<DOC>
<DOCNO> 167340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sonspo27.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere maçı Şükrü Saracoğlu'nda... 
</HEADLINE>
<TEXT>

     Futbol Federasyonu Yönetim Kurulu, İstanbul'da yaptığı toplantıda, Birinci Süper Lig'den düşen Altay'ın, şike ve teşvik primi iddiasıyla ilgili başvurusunu görüştü ve yeterli kanıt olmaması nedeniyle disiplin kovuşturmasına gerek olmadığı kararına varıp ligleri tescil etti. 
     Futbol Federasyonu'nun Levent'teki merkezinde gerçekleştirilen yaklaşık 4 saatlik toplantıdan sonra açıklamayı, başkanvekili Ata Aksu yaptı. Aksu, Altay'ın başvurusunu incelediklerini, Şike Tahkik Kurulu'nun raporu doğrultusunda da söz konusu maçlarda tarafların sonuç üzerinde anlaşma yapmadıklarına, İstanbulspor-Altay maçında da bazı futbolcuların maddi çıkar sağladığı biçimindeki iddiaların somut kanıtlara dayandırılmadığına oybirliğiyle karar verildiğini söyledi. 
     Aksu, bu inceleme sonunda 2002-03 sezonu için liglerin tescilinin yapıldığını kaydetti. 
     Aksu, A Milli Futbol Takımı'nın, Avrupa Şampiyonası Eleme Grubu'nda 11 Ekim'de İngiltere ile yapacağı karşılaşmanın, Fenerbahçe Şükrü Saracoğlu Stadı'nda oynanacağını ve saat 20.00'de başlayacağını açıkladı. 
     
</TEXT>
</DOC>
