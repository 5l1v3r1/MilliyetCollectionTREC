<DOC>
<DOCNO> 150426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun26.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Franks "Irak'a kanunlar ve düzen geri dönüyor" 
</HEADLINE>
<TEXT>

     Körfez'deki Amerikan kuvvetlerinin komutanı Orgeneral Tommy Franks, Irak'a kanunlar ve düzenin geri dönmekte olduğunu söyledi ve askerlerinin yağmalama olaylarına karşı tutumlarından memnun olduğunun işaretini verdi. 
     Franks, Kuveyt'teki ABD liderliğindeki güçlerin İnsani Yardım Çalışmaları Merkezi'ni ziyareti sırasında gazetecilere yaptığı açıklamada, Saddam rejiminin sona ermesinin ardından görülen yağmadan üzüntü duyduğunu, ancak harekatın yürütülme biçimiyle ilgili herhangi bir pişmanlığı olmadığını söyledi. 
     Amerikalı general, ''Yağma her geçen gün azalıyor ve sanırım azalmaya devam edecek. Çünkü Iraklılar artık harekete geçiyor ve sorunlarla kendileri ilgileniyorlar'' dedi. 
     Bağdat'ı dün ilk kez ziyaret eden Franks, emrindeki güçlerin artık sıkı biçimde Irak için insani yardım faaliyetleri üzerinde yoğunlaştıklarını belirtti. 
     Franks, Bağdat'ta 2 bin 200 sivilin, silahlı polis memuru olarak çalışmaya gönüllü olduğunu da kaydetti. 
     Amerikan güçlerinin Irak'ta kitle imha silahı bulup bulmadığı sorusuna ise Franks, ''Bunu ilk öğrenen siz olacaksınız'' yanıtını verdi. 
     





</TEXT>
</DOC>
