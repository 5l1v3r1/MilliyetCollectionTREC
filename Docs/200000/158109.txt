<DOC>
<DOCNO> 158109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/dunya/dun01.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Türkiye'ye uğramayacak 
</HEADLINE>
<TEXT>

     YASEMİN ÇONGAR Washington 

     Filistin'in Washington tarafından desteklenen yeni başbakanı Mahmud Abbas ile önceki gün ilk kez telefonda görüşen ABD Başkanı George W. Bush'un, İsrail - Filistin barışına yönelik çabalar çerçevesinde Ortadoğu'ya bir gezi düzenlemesi gündemde. Göreve geldiğinden bu yana bölgeyi hiç ziyaret etmeyen Bush'un, haziran başında, Fransa'nın Evian kentindeki G - 7 Zirvesi ardından, Kuveyt ve Katar'a geçerek, burada hem Amerikan birliklerine hitap edebileceği, hem de İsrail ve Filistin liderleriyle bir araya gelebileceği belirtiliyor. 
     Beyaz Saray kaynakları, Bush'un Ortadoğu ziyaretinin "olasılık dahilinde olduğunu," ancak bu konuda kesin karar verilmediğini belirtiyorlar. Gezinin gerçekleşmesi halinde, Bush'un ziyaret etmeyi planladığı ülkeler listesinde Türkiye yer almıyor. 
     Başkan'ın bazı danışmanları, İsrail - Filistin barışında hızla aşama kaydedilemeyeceğine dikkat çekerek, ABD'nin "en üst düzeyde devreye girmesinin bu aşamada yanlış olacağı" tezini savunuyorlar. Ayrıca Bush'un, Ortadoğu'ya gitse bile, İsrail'e uğramayabileceği, İsrail ve Filistin liderleri ile bir başka bölge ülkesinde buluşmayı yeğleyeceği kaydediliyor. 
     Bush'un Kuveyt ve Katar'ı ziyareti ise, Irak Savaşı'nda ABD'ye büyük destek veren bu iki Körfez ülkesinin yönetimleri ile Washington'ın yakın bağlarını pekiştirecek. 
     Öte yandan Bush'un, Kuveyt ve Katar'a gidip Suudi Arabistan'a uğramaması, Suudi yetkililerin El Kaide terörüne destek verdiği iddialarının arttığı bir dönemde, Washington - Riyad ilişkilerindeki gerginliğin de yeni bir göstergesi sayılacak. 
     

</TEXT>
</DOC>
