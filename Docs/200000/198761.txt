<DOC>
<DOCNO> 198761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/spor/spo01.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu gece uzun olacak 
</HEADLINE>
<TEXT>

   Fenerbahçe, lider Beşiktaş'ı Kadıköy'de ağırlayacak. Sarı - Lacivertliler yarıştan kopmamak, Kartal ise zirvede tek başına kalmak için galibiyet kovalayacak. 19.00'daki maçta Serdar Tatlı düdük çalacak 
      
   Aziz Yıldırım geride kaldı    FENERBAHÇE Başkanı Aziz Yıldırım 6, Beşiktaş Başkanı Serdar Bilgili ise 4 kez derbi galibiyeti yaşadı. Yıldırım'ın göreve geldiği 15 Şubat 1998 tarihinde itibaren ezeli rakipler arasında yapılan toplam 14 maçın 6'sını Fenerbahçe, 7'sini Beşiktaş kazanırken, 1 maç berabere sona erdi. Bilgili ilk Fenerbahçe derbisinde 3-1'lik yenilgiyle karşılaşmıştı. 
   
   Derbinin golcüleri    BEŞİKTAŞ'TA Sergen Yalçın 4 , Tayfur Havutçu 2 , Ahmet Dursun, Ronaldo Guiaro, Yasin Sülün ve Serdar Topraktepe de 1'er kez Fenerbahçe filelerini havalandırdı. Fenerbahçe'de ise Serhat Akın 3 , Yusuf Şimşek de 1 kez Kartal'a gol attı. İki takım formasını da giyen Beşiktaş'ın kaptanı Tayfur Havutçu, bu zevki her iki takımında da tattı. İlhan Mansız derbilerde henüz gol atamadı. 
   
   Kartal'a güven tam    SİYAH - Beyazlı taraftarlar takımlarının galibiyetine daha çok inanıyor. "www.bjkhaber.net" ve "www.fenerhaber.net" adresli internet sitelerinde yapılan anketlerde Beşiktaşlı taraftarların yüzde 91.88'i, Fenerbahçeli taraftarların ise yüzde 75.31'i takımlarının galip geleceği yönünde oy kullandı. Beşiktaşlılar'ın yüzde 5.85'i, Fenerbahçeliler'in de yüzde 16.28'i beraberlik için oy kullandı. 
   
   Şanslar eşit    BAHİS şirketleri derbi maçta iki takıma da eşit şans tanıyor. Dünyanın önde gelen bahis şirketlerinin büyük bir bölümü iki takımın galibiyetlerine aynı oranı verirken, sadece birkaç bahis şirketi Beşiktaş'ı derbi maçta daha şanslı buluyor. Willhill, Eurobet, Sportingbet ve Gamebookers şirketleri iki takımın galibiyetine 1'e 2.50 verirken, beraberliğe 1'e 3 ile 3.25 arasında değer biçti. 
   
   'Fenerbahçe düşünsün'    Sergen, derbi maçına çok rahat çıkacaklarını söyledi, "Bizim bir endişemiz yok. Diken üstünde olan rakibimiz. Kaybederlerse biterler" yorumunu yaptı 
   BİLAL MEŞE 

   'Bir şey değişmez' 
   BEŞİKTAŞ'I Şampiyonlar Ligi'nde attığı goller ve asistleriyle adeta sırtlayan Sergen Yalçın, Fenerbahçe derbisiyle ilgili çarpıcı açıklamalar da bulundu. Yıldız futbolcu, "Neticede bir derbi maçı, skor üzerine yorum yapmak yanlış olur. Ancak biz puan olarak öndeyiz ve çok rahatız. Bu rahatlık bizim için büyük avantaj. Yenilsek de bir şey değişmeyecek. Diken üstünde olan Fenerbahçe. Kaybederlerse biterler" dedi. 
   
   'Zor yakalarlar' 
   BÖYLESİ derbi maçlarda en az hata yapan tarafın galibiyete yakın olacağını hatırlatan Sergen Yalçın, "Eğer kazanırsak zirvede bizi kimse yakalayamaz" diye konuştu. Chelsea maçının tarafsız sahaya alınmasına da büyük tepki gösteren Sergen, "Dünyanın her yerinde bombalar patlıyor. UEFA, Şampiyonlar Ligi'ne gölge düşürmüştür. Maçı nerede oynarsak oynayalım ikinci tura çıkmamızı kimse engelleyemez" ifadesini kullandı. 
   
   Giunti oynuyor    SİYAH - Beyazlı takımda önceki akşam yapılan çift kalede sol ayak tandonundan sakatlanan Giunti'nin bugün forma giyeceği açıklandı. İtalyan futbolcunun Fenerbahçe maçına özel bandajla çıkacağı vurgulandı. Çalışmayı zorunlu olarak yarım bırakan Giunti dün akşam takımdan ayrı düz koşu yaptı. 
   
   
   
   
</TEXT>
</DOC>
