<DOC>
<DOCNO> 151361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko28.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Saraçoğlu Bütçe fazlası verip borç ödeyebilirsek, atağa geçeriz 
</HEADLINE>
<TEXT>

     Koç Holding Finansman Grubu Başkanı Dr. Rüşdü Saraçoğlu, ''Üç yıl üst üste bütçe fazlası vermeyi göze alabilecek bir hükümet, Türkiye'yi kökünden değiştirir. Türkiye Cumhuriyeti devleti bütçe fazlası verip borç ödemeye başlarsa, ülkemiz inanılmaz bir atağa geçer'' dedi. 
     Saraçoğlu, Koç Topluluğu'nun aylık dergisi ''Bizden Haberler''de yer alan açıklamalarında, Türkiye'nin bölgede gerçekten lider bir ülke olabileceğini, ancak ekonomik zafiyetlerin bu duruma engel olduğunu savundu. 
     Rüşdü Saraçoğlu, ''Türkiye, ekonomisini güçlendirdiği takdirde ve Irak operasyonu ardından ortaya çıkacak fırsatlar doğru değerlendirilirse, ekonomik gücüyle birlikte, askeri ve jeopolitik varlığıyla bölgede çok ciddi bir lider devlet olabilir. Ancak lider devlet olduğunuzda da bölgedeki Arap ülkeleriyle din dışında bir kültürel bağımız olmadığını, Arapların Türklere her zaman belli bir ölçüde şüpheyle bakacağını da göz ardı etmememiz gerekir'' dedi. 
     Saraçoğlu, ''Finans sektöründe önümüzdeki beş yıla damgasını vuracak kavramlar sizce ne olacaktır '' sorusunu, şöyle yanıtladı 
     ''Üç yıl üst üste bütçe fazlası vermeyi göze alabilecek bir hükümet, Türkiye'yi kökünden değiştirir. Ama bu fazlalık gerçekten verilmeli. Daha önceki bazı hükümetlerin yaptığı gibi hesap oyunlarına dayanan hayali bir fazlalık şeklinde olmamalı. Türkiye Cumhuriyeti devleti bütçe fazlası verip borç ödemeye başlarsa, ülkemiz inanılmaz bir atağa geçer. Bir örnek vereyim. Şu anda bankalar imkanlarının yaklaşık yüzde 87'sini devlete kullandırıyorlar. Devlet net olarak borç geri ödediği zaman bu kaynaklar özel sektöre akacak.'' 
     
     ZAYIF OYUNCULARIN YERİNE, GÜÇLÜ KURULUŞLAR 
     Finans sektöründe başlamış olan konsolidasyonun, gelecek 5 yıl içinde devam edeceği görüşünü de dile getiren Saraçoğlu, ''Bugün piyasada olan pek çok oyuncu, önümüzdeki 5 yıl içinde ortadan kaybolacak. Ben, sürmesi kaçınılmaz olan bu konsolidasyon sürecinin önemli sonuçları olacağına inanıyorum. Çok sayıda ama nispeten zayıf kuruluşların yerini, az sayıda ama mali bünyesi güçlü kuruluşlar alacaktır'' dedi. 
     Türkiye'de sigortacılığın dünyadaki benzer ülkelere kıyasla geri ve ufak kalmış bir sektör olduğunu belirten Saraçoğlu, şunları kaydetti 
     ''Daha da üzücü olanı, bankacılık sektörümüz de öyle. İleriye dönük olarak getirilmiş olan bireysel emeklilik uygulaması ile birlikte, ekonomide ciddi bir açılım beklentisi içindeyim. Ancak sisteme devlet ya da hükümet olarak müdahale edilmemesi gerekir. Zira Türkiye'nin en önemli eksiklerinden bir tanesi, uzun vadeli fon eksiğidir. Uzun vadeli tasarruf yok. Bankalardaki mevduatın ortalama vadesi 1,5 aydır. Halbuki sigortacılıkta, özellikle de bireysel emeklilikte fonlar çok uzun vadelidir. Neticede bu fonların biraraya toplanması, doğrudan ya da dolaylı olarak Türk sanayiinin emrine tahsis edilecektir. Ortağımız Allianz, dünyanın en iyi sigorta şirketlerinden bir tanesi ve onlarla çok iyi bir ilişki içerisindeyiz.'' 
     
     BAŞKANLIKTA, MERKEZ BANKASI-KOÇ FİNANS FARKI 
     Merkez Bankası eski başkanlarından olan Saraçoğlu, ülkenin en önemli kurumlarından biri olan Merkez Bankası'nın Başkanlığı ile ülkenin en büyük şirketlerinden olan Koç Topluluğu'nun Finans Grubu Başkanlığı arasındaki benzer ve farklı noktalara ilişkin soruyu yanıtlarken, benzer yönlerin tahmin edilenden daha fazla olduğunu bildirdi. 
     Her ikisinde de sorumluluğun vatandaşa karşı olduğuna işaret eden Saraçoğlu, halka açık bir şirket olan Koç Holding'de iş sonuçlarının, alınan karar ve uygulamaların tüm hissedarları etkilediğine dikkati çekti. 
     Merkez Bankası'nda da alınan kararların ekonominin tüm oyuncularını etkilediğini belirten Saraçoğlu, ''Orada da kararları tasarlarken sadece Merkez Bankası'nın ihtiyaçlarını değil, ekonominin genel ihtiyaçlarını dikkate almak ve değerlendirmek zorundasınız. Merkez Bankası'nda da bu görevinizi yaparken Banka Meclisi ve onu takiben hükümet aracılığıyla bu kararlarınızı kamuoyuna yansıtıyorsunuz. Benzer bir şekilde burada da Koç Holding'in Yönetim Kurulu aracılığıyla önemli kararları almak durumundasınız'' dedi. 
     Bir başka benzerliği de her ikisinde de huzurlu bir atmosfer bulunması olarak ifade eden Saraçoğlu, ''Merkez Bankası'nın içine girdiğinizde son derece temiz, adeta steril bir ortam vardır. İnsanlar birbirlerine karşı son derece saygılı davranır. Bağırış, çağırış ya da yüksek tonda bir ses hemen hemen hiç duymazsınız. Nakkaştepe, bana o bakımdan fazlasıyla Merkez Bankası'nın atmosferini hatırlatıyor. Son derece güzel ve sakin bir ortamda çalışan birbirlerine saygılı insanlardan oluşan, bir işyeri. Gayet huzurlu bir atmosfer'' dedi. 
     Saraçoğlu, farklılıkları ise şöyle anlattı 
     ''Farklılıklardan bence en önemlisi, Merkez Bankası'ndayken katıldığım ve bana göre zaman israfı olan birtakım toplantılarda kaybedilen saatlere kıyasla, Koç Holding'de katıldığım- ve zaman israfı olarak kabul edeceğim- toplantı saatinin son derece az olması. Toplantılar Koç Holding'de çok daha odaklı ve anlamlı bir şekilde yapılıyor. Bir ikinci husus da şöyle Merkez Bankası'nda başkan olduğunuz zaman sık sık bakanları ve başbakanı ziyarete gidersiniz. Bu gibi ziyaretlerde başbakan sizi kabul etmeden önce giriş holünde bir buçuk saat beklemek olağandır. Buradaysa böyle bir şey yok Rahmi Bey'den başlayarak aşağı doğru tüm yönetici arkadaşlar zaman ve program mevhumlarında gayet uyumlu çalışıyorlar.'' 
     





</TEXT>
</DOC>
