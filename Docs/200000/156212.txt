<DOC>
<DOCNO> 156212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo24.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor ligin dibinden çok korkuyor... 
</HEADLINE>
<TEXT>

     Denizlispor'un Diyarbakırspor maçını kazanarak, puanını 35'e yükseltmesi yeşil-siyahlı camiaya derin bir nefes aldırırken, yönetim ligde kalmayı matematiksel olarak garantilemek için bir galibiyet daha hedefliyor. 
     Kulüp başkanı Mustafa Baysal, bu galibiyete rağmen henüz tam rahatlayamadıklarını ve tehlikeli duruma düşmemek için kalan 3 maçtan birini kazanmak zorunda olduklarını belirtirken, ''Açıkçası ligin dibi bizi çok korkutuyor'' dedi. 
     Bursaspor, Elazığspor ve Altay'ın büyük bir kurtuluş mücadelesine giriştiğini, barajın yükselmesi tehlikesine karşın Denizlispor'un gerekli önlemleri alacağına işaret eden Baysal, öncelikle ligi rahat bir şekilde tamamlayıp, sonra da gelecek sezonun hazırlıklarına başlayacaklarını kaydetti. Baysal, şöyle konuştu 
     ''Elazığspor'un son 3 maçta 9 puan almayacağını kimse garanti edemez. Bursaspor ile Altay'ın bu hafta ligin dibini ilgilendiren çok önemli bir maçı var. Biz de hala kurtuluş umutlarını yitirmeyen Göztepe'ye gideceğiz. Kısacası ligin altı cadı kazanı gibi kaynıyor.'' Gelecek sezon görev alıp almayacakları konusunda şimdiden bir fikir sahibi olmadığını, vali ve belediye başkanıyla yapacağı görüşme sonrasında karar vereceğini ifade eden Baysal, ''Yalnız şunu da söylemeliyim ki, bu işler artık çok zor. Birkaç kişinin üstüne kambur olma dönemi artık çok gerilerde kalmıştır'' dedi. 
     Baysal, Diyarbakırspor galibiyetini Denizlili annelere hediye ettiklerini sözlerine ekledi. 
     
</TEXT>
</DOC>
