<DOC>
<DOCNO> 159983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko40.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Ulusal program çerçevesinde en büyük hedefimiz AB 
</HEADLINE>
<TEXT>

     Ekonomiden Sorumlu Devlet Bakanı Ali Babacan, ulusal program çerçevesinde en büyük hedeflerinin Avrupa Birliği AB olduğunu söyledi. 
     Babacan, "AB'ye girecek bir Türkiye'nin rolü Ortadoğu, Orta Asya ve hatta Balkanlar için önemli bir model olacaktır. Türkiye sahip olduğu potansiyeli ve bölgesiyle AB'nin herhangi bir üyesi olmayacaktır" dedi. 
     Türkiye'nin Avrupa'nın önemli oyuncularından biri olduğunu ifade eden Babacan, şunları kaydetti 
     "Nüfusunun yüzde 98'i Müslüman olan Türkiye'de demokrasi çok iyi bir şekilde işliyor ve üye olduğu takdirde AB'de çoklu bir kültür oluşmasını sağlayacak. Avrupa Birliği'ne girecek bir Türkiye'nin rolü, Ortadoğu, Orta Asya ve hatta Balkanlar için önemli bir model olacaktır. Türkiye, sahip olduğu potansiyeli ve bölgesiyle AB'nin herhangi bir üyesi olmayacaktır." Babacan, Türkiye'nin AB'ye girmesinin sadece kendisi için değil tüm dünya için önemli olduğunu belirterek, "Türkiye ne kadar zenginleşirse Avrupa ülkeleri ve komşuları da o kadar zenginleşir. Şu anda Türkiye'nin önünde yüksek enflasyon, faiz oranları ve borç yükü gibi sorunları var. Bu zayıf noktaların düzelmesi için yoğun bir şekilde çalışıyoruz. Yasaların bir an önce çıkarılması için Meclis Temmuz ayında da çalışacak" dedi. 
     Türkiye'nin koalisyon hükümetleriyle birlikte 1990'lı yıllarda istikrarsız bir dönem yaşadığını belirten Babacan, "Bu yıllar Türkiye için kayıp yıllardı. Ancak artık AK Parti hükümetiyle Türkiye için yeni bir dönem açılmıştır" diye konuştu. 
     
</TEXT>
</DOC>
