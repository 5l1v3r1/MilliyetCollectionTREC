<DOC>
<DOCNO> 175682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sondun29.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da ilk islam dersleri... 
</HEADLINE>
<TEXT>

     Almanya'nın Bavyera ve Aşağı Saksonya eyaletlerindeki bazı okullarda yeni öğretim yılında ilk kez Almanca olarak İslam dersi verilecek. 
     Bavyera eyaletinin Erlangen kentinde ve Aşağı Saksonya eyaletindeki 8 ilkokulda pilot proje kapsamında İslam dersi verileceği, Berlin'de İslam Federasyonu İF tarafından birkaç okulda verilen İslam dersinin de 30 okula genişletileceği bildirildi. 
     Bavyera Eyaleti Kültür Bakanı Monika Hohlmeier, İslam dersinin, din hakkındaki bilgilerin aktarılmasının yanı sıra, ''inanç eğitimini'' de içermesi gerektiğini söyledi. 
     Bakanlık sözcüsü Peter Brendel de, Müslümanları bir çatı altında birleştirmenin zorluğuna dikkati çekerek, ''Doğru görüşme muhatabımızın kim olması gerektiği konusunda karar veremiyoruz'' dedi. 
     Aşağı Saksonya Eyaleti Kültür Bakanlığı'nın, ilk aşamada 8 okulda Almanca olarak verilecek din dersi için çeşitli İslam dernekleri ile görüştüğü ve bu derslerden sorumlu olduğu, Berlin'de verilen İslam derslerinin içeriğinden ise sadece İF'nin sorumlu olduğu bildirildi. 
     
</TEXT>
</DOC>
