<DOC>
<DOCNO> 183130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sondun32.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Arafat bir lider olarak başarısız oldu" 
</HEADLINE>
<TEXT>

     ABD Başkanı George Bush, Filistinlilerin terörle mücadele edecek yeni bir yönetime ihtiyacı olduğunu söyledi. 
     Ürdün Kralı Abdullah ile Camp David'de bir araya gelen Bush, ''Filistin halkı anlamalı ki, eğer barış istiyorlarsa, terörle yüzde yüz mücadele edecek yeni bir yönetimleri olmalı'' dedi. 
     Filistin Devlet Başkanı Yaser Arafat'ın bir lider olarak başarısız olduğunu söyleyen Bush, Arafat'ı, barış için çalışan bir başbakanı istifaya zorlamakla da suçladı. 
     Filistin Başbakanı Mahmud Abbas'ın istifaya zorlanmasından duyduğu üzüntüyü dile getiren Bush, barış konusunda hala tıkanıklık olmasının nedeninin Abbas'ın çabalarının baltalanması olduğunu kaydetti. 
     Abbas, Arafat'la girdiği yetki mücadelesi nedeniyle 6 Eylül'de istifa etmişti. 
     
     IRAK 
     Bush, gelecek hafta katılacağı BM Genel Kurulu toplantısına kadar Irak'la ilgili olarak yeni bir BM Güvenlik Konseyi kararının çıkacağını sanmadığını da ifade etti. 
     ABD, BM Güvenlik Konseyi'nden, diğer ülkelerden ek barış gücü askerleri ve Irak'ın yeniden yapılanması için mali yardımı destekleyecek bir karar çıkarmaya çalışıyor. 
     Bush, Konsey'de bazı büyük ülkelerin asker ve mali yardım konusuna ilgisiz kalmalarına rağmen, İngiltere ve Polonya gibi ülkelerin bazı adımlar atmasının kendisine cesaret verdiğini belirtti. 
     Kral Abdullah da, Bush'u, barış sürecinin ilerlemesi için gösterdiği çabalardan dolayı övdü. 
     
</TEXT>
</DOC>
