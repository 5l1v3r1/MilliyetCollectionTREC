<DOC>
<DOCNO> 194104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur40.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Rüşvet ve yolsuzluk bir ülkeden yabancı yatırımları uzaklaştırır" 
</HEADLINE>
<TEXT>

     Bill Clinton'ın ABD başkanlığı döneminde danışmanlığını yapan, Birleşik Devletler Yönetim Etiği Bürosu Genel Danışmanı David J. Apol, AK Parti'nin düzenlediği Siyaset Akademisi Yerel Yönetimler Okulu'nda, etik anlayış üzerine seminer verdi. 
     AK Parti İstanbul İl Başkanlığı'ndaki seminerde Apol, ABD'de etik programına nasıl geçildiğini anlattı. 
     ABD'nin kurulduğu ilk yıllarda anayasada etik konusunda dar çerçevede bir hükmün bulunduğunu, bunun 1960 yılında Kennedy döneminde hazırlanan etik yasasıyla geliştirildiğini ve yasanın 1967 yılında kabul edildiğini vurgulayan Apol, ''ABD'de rüşveti çok ciddiye alıyoruz. Bu, yasalarımızda çok büyük bir suçtur. Çünkü etik olmayan davranışlar insanlara büyük zarar verir'' dedi. 
     Güç ve paranın olduğu yerde yolsuzlukların ortaya çıkmasının normal olduğunu ifade eden Apol, ülkelerin buna karşı yasal düzenlemeler yapması gerektiğini söyledi. 
     Apol, rüşvet, hediyeler ve iltiması etik dışı davranış olarak nitelendirerek, bunlar yapıldığı takdirde kaynakların hizmet verilmesi gereken alanlardan başka yerlere kayacağına dikkati çekti. 
     ''Bir kamu yetkilisi rüşvet alıp başka birini kayırıyorsa kendisinden daha zayıf ve güçsüz kişinin hakkını çalıyor demektir'' diyen Apol, bunun hoş bir davranış olmadığını bildirdi. 
     Etiğin siyasi düzende silah gibi çok ciddi bir etkiye sahip olduğunu ifade eden Apol, ancak bunu kullanan kişilerin kendilerini buna karşı savunması gerekebileceğini kaydetti. 
     Yolsuzluğun ülke ekonomisine de büyük zararlar vereceğini dile getiren Apol, ''Rüşvet ve yolsuzluk bir ülkeden yabancı yatırımları uzaklaştırır, ülkenin gelişmesini olumsuz etkiler'' diye konuştu. 
     Salondakilerin sorularını da yanıtlayan Apol, ''Sizce en etik ABD başkanı kimdi '' şeklindeki soru üzerine, ''Abraham Lincoln diyebilirim. Çünkü kendisi hayatta değil. Diğerlerini söylersem başım belaya girebilir'' diye esprili bir yanıt verdi. 
     
</TEXT>
</DOC>
