<DOC>
<DOCNO> 170822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/guncel/gun10.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kedi olsaydı kurtarırlardı' 
</HEADLINE>
<TEXT>

      'İKİ AYDIR BURADAYIM' 

   
   30 yaşındaki travesti Murat Songül iki aydır Tarlabaşı'nda bir ağacın altında yatıyor. Ne arkadaşları ne de yetkililer onunla ilgileniyor. Songül'e sahip çıkmaya karar veren Şefkatli Kalpler Derneği Kadın Konukevleri Müdürü Mehlike Hepdemir, "Murat bir kedi olsa, itfaiye gelir kurtarırdı. Söz konusu olan ağaca çıkmış bir kedi değil de, travesti olduğu için bu duruma layık görüldü" diye isyan ediyor. 
   Songül'e iki ay önce otomobil çarptı. Sürücü ağır yaralı halde bırakıp kaçtı. 10 gün yoğun bakımda kaldı, sol bacağı felç oldu. Yoğun bakımdan çıkınca, Tarlabaşı'nda bir ağacın altına bırakıldı. İki aydır esnafın verdiği ekmekleri yiyerek hayata tutunuyor. 
   
   Defalarca ambulans çağıran çevredeki esnaf, ambulansın bir süre sonra Songül'ü yine aynı yere bıraktığını anlatıyor. Kazadan önce fuhuş yaparak hayatını kazandığını belirten Songül ise yaşadıklarını şöyle özetliyor "İki aydır bu ağacın altında yatıyorum. Esnaf ekmek verirse karnımı doyuruyorum. Hiçbir yere kıpırdayamıyorum. Travesti olduğum için terk edildim. Ama unutmasınlar, ben bir insanım." 
   
   
</TEXT>
</DOC>
