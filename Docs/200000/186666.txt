<DOC>
<DOCNO> 186666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/dunya/adun.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
1973'ten berİ İlk derİn darbe 
</HEADLINE>
<TEXT>
   İsrail Suriye'yi vurdu 
   İsrail uçakları, Hayfa'da 20 kişinin öldüğü intihar saldırısına misilleme olarak Suriye'nin içinde, Şam'a 15 km mesafedeki bir terör kampını hedefledi 
      DIŞ HABERLER SERVİSİ 

   
   İsrail savaş uçakları, önceki gün Hayfa'da düzenlenen, 20 kişinin öldüğü intihar saldırısına misilleme olarak, dün sabaha karşı Suriye'nin başkenti Şam'ın 15 km. kuzeybatısında, Filistinli militanların eğitimi için kullanılan Eyn Seher kampını bombaladı. 1973'teki Yom Kippur Savaşı'nın 30. yıldönümü arifesinde düzenlenen saldırı, bu savaştan beri İsrail tarafından Suriye topraklarının içine düzenlenen ilk saldırı oldu. 
   İsrail ordusundan yapılan açıklamada, Suriye topraklarının "epey içinde", önceki günkü intihar saldırısının sorumluluğunu üstlenen İslami Cihad da dahil olmak üzere, Filistinli örgütler tarafından kullanılan bir eğitim kampına saldırı düzenlendiği bildirirken, "İslami Cihad, başta İran ve Suriye olmak üzere, bölge ülkelerinden destek alıyor. Suriye, terörü destekliyor" dedi. 
   İsrail Başbakanı Ariel Şaron'un sözcüsü Raanan Gissin, CNN'e yaptığı açıklamada, "Tahran, Şam ve Gazze arasındaki terör ekseninin sürmesine izin vermeyeceğiz. Saldırı Suriye'ye açık mesajdır" derken, İsrailli bir yetkili, İran'ın kampa mali yardım yaptığını, kampta El Kaide üyelerinin de eğitildiğini öne sürdü. İslami Cihad, Suriye'de kamplarının bulunduğunu yalanlarken, HAMAS'ın askeri kanadı İzeddin El Kasım Tugayları, vurulan yerin Filistin mülteci kampı olduğunu savunarak intikam tehdidinde bulundu. 
   Suriye Dışişleri Bakanı Faruk El Şara ise, BM'ye yazdığı şikayet mektubunda, Şam yakınlarında sivil bir bölgeyi vuran saldırının gerginliği tırmandırdığını ancak Suriye'nin karşılık vermeyeceğini belirtti. BM Güvenlik Konseyi de Suriye'nin talebiyle, dün gece, gazetemizin baskıya hazırlandığı saatlerde acil bir toplantı yaptı. 
   
   Misilleme dalgası 
   İsrail savaş uçakları, 16 Nisan 2001'de, Lübnan'da Suriye'ye ait bir radar istasyonunu vurmuş, saldırıda üç Suriyeli asker ölmüştü. Ancak, 1973'ten beri Suriye topraklarının derinliklerine saldırı düzenlenmemişti. Suriye, ABD'nin Irak'a savaş açmasından sonra hem HAMAS, hem de İslami Cihad'ın bürolarını kapatmıştı. 
   İsrail, Hayfa'daki intihar saldırısına misilleme olarak, önceki gece Gazze'de iki noktaya füzeli saldırı düzenlemiş, intihar komandosu Filistinli kadın avukat Hanadi Taysir Caradat'ın evini de havaya uçurmuştu. 
   
   
   
</TEXT>
</DOC>
