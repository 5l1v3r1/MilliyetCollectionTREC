<DOC>
<DOCNO> 161284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo35.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Umut Ateşi' İstanbul'da... 
</HEADLINE>
<TEXT>

     Zihinsel engelli sporculara destek vermek ve özel olimpiyatların tanıtımına katkıda bulunmak amacıyla 19 ülkeden 3'ü bayan 33 polis ve 1 zihinsel engelli sporcunun taşıdığı meşale İstanbul'dan geçiyor. 
     20-29 Haziran tarihleri arasında İrlanda Cumhuriyeti'nin başkenti Dublin'de gerçekleştirilecek Özel Olimpiyatlar Dünya Yaz Oyunları meşalesini tutuşturacak olan ''Umut Ateşi''ni Atina'dan alarak İstanbul'a getiren güvenlik güçleri, Beylerbeyi'ndeki Sabancı Polisevi'nde yemeğe katıldı. 
     Yemekte konuşan Özel Olimpiyatlar Türkiye Başkanı Dilek Sabancı, meşale koşusunu gerçekleştiren ekibe teşekkür ederek, ekibi İstanbul'da konuk etmekten mutluluk duyduğunu söyledi. Dilek Sabancı, ekipte yer alanlardan tatillerini Türkiye'de geçirmelerini istedi. 
     Meşale Koşusu Ekibi ve Kennedy Vakfı Başkanı Timothy Shriver de, Özel Olimpiyatlar'a büyük bir katılım olduğunu ifade ederek, bunun bir gönüllülük ve sporcu ruhu olduğunu söyledi. 
     Özel Olimpiyatlar'a katılan 45 kişilik Türk ekibinde bulunan atletizm sporcusu Burak Tual ise, çok mutlu olduğunu anlatarak, ''İnşallah dünya şampiyonu olacağız'' dedi. 
     Gazetecilerin sorularını yanıtlayan işadamı Sakıp Sabancı da, sorunlu fakat spor yapan atletlerin sayısının Türkiye'de diğer ülkelere oranla az olduğunu kaydederek, amaçlarının bu sayıyı artırmak olduğunu bildirdi. 
     Sabancı, 2-3 yıllık bir hedef belirlediklerini ve bugün için 2 bin olan bu sayıyı 20-25 bine çıkarmak istediklerini ifade etti. 
     Spor yapan çocukların çok mutlu olduğunu anlatan Sakıp Sabancı, ''Ama asıl mutlu olan o gençlerin anneleri, babaları. Bağrı yanık insanlar. Bu herşeye değer. Onun için imkanı olanlar bu işe destek versinler'' diye konuştu. 
     Yemek sonrası ekipte yer alan güvenlik güçleri ''Torch Run'' Meşale koşusu diye bağırarak seramoni yaptılar. 
     Türkiye'yi J.Tğm.Aydın Bacak'ın temsil ettiği Emniyet Güçleri Meşale Koşusu, İstanbul'dan sonra Budapeşte, Viyana, Prag, Brüksel, Londra'ya götürüldükten sonra Dublin'de Dünya Yaz Oyunları'nın açılış törenine taşınacak ve oyunların meşalesini tutuşturacak zihinsel engelli sporcuya teslim edilecek. 
     
</TEXT>
</DOC>
