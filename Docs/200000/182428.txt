<DOC>
<DOCNO> 182428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun34.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi "İran'ın nükleer programı yok etme amaçlı değil" 
</HEADLINE>
<TEXT>

     İran Cumhurbaşkanı Muhammed Hatemi, ''İran'ın nükleer programının, yok etme amacı taşımadığını'' söyledi. 
     Hatemi, İslam Devrimi Muhafızları Ordusu üst düzey komutanlarının katıldığı toplantıda yaptığı konuşmada, İran'ın barışçıl nükleer programı için ileri teknolojiyi istediğini, atom bombası ya da kitle imha silahları elde etme niyeti bulunmadığını belirterek, ''Hiç kimse bizi bu amaca ulaşmaktan vazgeçiremez'' dedi. 
     Amerikan yönetiminin terörizme karşı mücadele bahanesiyle terörist önlemler aldığını, diğer ülkelere baskı yaptığını ve ülkeleri işgal ettiğini ifade eden Hatemi, ''Amerikalıların siyaseti yayılmacılığa ve radikalizme dayanırken, hiçbir makul zeminleri olmaksızın bağırıp çağırıyorlar'' diye konuştu. 
     İran yönetiminin kitle imha silahları üretme amacında olmadığını, Ortadoğu ve bütün dünyanın bu silahlardan arınmasını istediğini kaydeden Hatemi, ''Biz kitle imha silahlarının kurbanıyız, atom bombası elde etmeye çalışmıyoruz. Atom bombasına ihtiyacımız yok, bizim dinimiz bu silahları elde etmememizi bize öğretiyor, ancak aynı zamanda güçlü olmak istiyoruz, bilgi ve teknoloji anlamında güçlü olmak'' dedi. 
     Tahran yönetiminin uluslararası yasalara saygılı davrandığını, İran halkının bilim ve teknolojide geri kalması halinde İran yönetimini bağışlamayacağını belirten Hatemi, ülkesinin, savaşa ve şiddete karşı olduğunu, ılımlılık siyaseti izlediğini, İslam Devrimi ve İran halkına karşı kötü niyetli girişimlere izin vermeyeceklerini söyledi. 
     Uluslararası Atom Enerjisi Ajansı UAEA yönetim kurulu, İran'a, gizli nükleer silah programı yürütmediğini kanıtlamak için 31 Ekim'e kadar süre verilmesini öngören kararı kabul etmiş, İran yönetiminden, uranyum zenginleştirme denemelerini askıya almasını da istenmişti. 
     
</TEXT>
</DOC>
