<DOC>
<DOCNO> 171434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sonspo16.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Erdam pazar günü toprağa verilecek... 
</HEADLINE>
<TEXT>

     Rahatsızlığı nedeniyle tedavi gördüğü Paris'te bu sabaha karşı vefat eden Türkiye Milli Olimpiyat Komitesi TMOK Başkanı Sinan Erdem'in cenazesinin, 26 Temmuz Cumartesi günü İstanbul'a getirilip, pazar günü toprağa verileceği öğrenildi. 
     TMOK'tan alınan bilgiye göre, Erdem'in cenazesi cumartesi günü öğleden sonra İstanbul'a getirilecek. 27 Temmuz Pazar günü Sinan Erdem için, başkanı olduğu TMOK'ta saat 11.00'de bir tören düzenlenecek. Erdem'in cenazesi öğleyin Ataköy Camii'nde kılınacak namazın ardından Zincirlikuyu Mezarlığı'na defnedilecek. 
     Bu arada, Erdem için Atatürk Olimpiyat Stadı'nda da bir tören düzenlenebileceği öğrenildi. 
     
     TMOK'TA YAS 
     Sinan Erdem'in ölümü nedeniyle, başkanı olduğu TMOK'da çalışma masası güllerle donatılırken, bina önündeki Uluslararası Olimpiyat Komitesi IOC ve TMOK bayrakları da yarıya indirildi. 
     Bu arada Galatasaray ve Fenerbahçe kulüplerinin ardından, Beşiktaş Kulübü, Basketbol ve Voleybol Federasyonları da Sinan Erdem'in ölümü ndeniyle başsağlığı mesajı yayımladı. 
     
</TEXT>
</DOC>
