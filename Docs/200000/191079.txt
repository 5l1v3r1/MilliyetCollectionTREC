<DOC>
<DOCNO> 191079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sontur26.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevi'ndeki turnuvaların galibi radikal islamcılar 
</HEADLINE>
<TEXT>

     Bolu F Tipi Cezaevi'nde kalan hükümlü ve tutuklular arasında düzenlenen ''Sonbahar Turnuvası'' sona erdi. 
     Tutuklu ve hükümlüler turnuvada, futbol ve voleybolda kurdukları takımlarla, masa tenisi ve satrançta ise bireysel olarak mücadele ettiler. 
     Futbol final maçında, terör örgütü Hizbullah'ın tutuklu ve hükümlülerinin kurduğu Furkanspor, terör örgütü İslami Hareket'in hükümlü ve tutuklularının kurduğu Batmanspor'u 5-3 yendi. Kıyasıya geçen karşılaşma öncesi her iki takımın oyuncuları, centilmenlik gösterisi yaparak birbirlerine sarılıp, başarı dilediler. 
     Voleybol turnuvasında ise terör örgütü İslami Hareket'in tutuklu ve hükümlülerinden oluşan Batmanspor takımı şampiyon oldu. 
     
     ''EN CENTİLMENLER'' 
     Sonbahar Turnuvası'nda futbolda, organize suç örgütü üyesi olmaktan tutuklu ve hükümlülerin oluşturduğu Ülkerspor, voleybolda ise aynı suçtan tutuklu ve hükümlülerin oluşturduğu Adanaspor ''en centilmen takım'' seçildiler. 
     Masa tenisi turnuvasında terör örgütü İslami Hareket davasından hükümlü Tamer Aslan, satranç turnuvasında ise yine aynı davadan hükümlü Abbdulselim Durmaz birinci oldu. 
     Sonbahar Turnuvası'nda dereceye girenlere kupaları, Bolu Cumhuriyet Başsavcısı Ünal Karabeyoğlu tarafından verildi. 
     Karabeyoğlu, turnuvaya futbolda 17, voleybolda 16 takımın katıldığını, 26 tutuklu ve hükümlünün satrançta, 32'inin de masa tenisinde bireysel olarak mücadele ettiğini bildirdi. 
     Amaçlarının hükümlü ve tutuklular arasındaki dostluk duygularını pekiştirmek olduğunu anlatan Karabeyoğlu, ''Bu turnuvalar sayesinde, cezaevinde bulunan ortak kullanım alanlarına olan ilgi arttı. Bu tür etkinlikler kış mevsiminde de sürecek'' dedi. 
     Bu arada turnuvaya katılan takımlar ilginç adları ile dikkati çektiler. Bu takımlardan bazılarının adları şöyle 
     ''Hafakan, Esenyurt, Karagümrük Gençlik, Sars, Özgürspor, İyiböylespor, Gemiciler, Kola Turkaspor, 55 Spor, Şimşekler, Karadeniz Fırtınası, Aslanlar.'' 
     
</TEXT>
</DOC>
