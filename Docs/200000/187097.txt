<DOC>
<DOCNO> 187097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur15.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Nemalarla ilgili iptal istemi, Anayasa Mahkemesi'nde.. 
</HEADLINE>
<TEXT>

     Anayasa Mahkemesi, kamuoyunda ''zorunlu tasarruf'' olarak nitelendirilen, ''Çalışanları Tasarrufa Teşvik Fonu'' hesabında biriken paraların geri ödenmesine ilişkin hükümlerin iptali istemini esastan görüşmeye karar verdi. 
     Anayasa Mahkemesi, bu sabahki toplantısında Ankara 10. İdare Mahkemesi'nin 48 sayılı ''Çalışanların Tasarruflarını Teşvik Hesabının Tasfiyesi ve Bu Hesaptan Yapılacak Ödemelere Dair Kanun''un 5 ve 6. maddesinin 1. ve 2. fıkraları ile 7. maddesinin iptali istemiyle yaptığı başvuruda ilk incelemeyi yaptı. 
     Yüksek mahkeme, iptal istemini esastan görüşmeyi kararlaştırdı. 
     Mahkemeye yapılan başvuruda, iptali istenen hükümler şöyle 
     ''Hak sahiplerinin aylık veya ücretlerinden yapılan tasarruf kesintileri ve devlet veya ilgili işverenin katkılarına ait bu kanunun yürürlüğe girdiği tarihte kalan nema, aylık olarak, Devlet İstatistik Enstitüsü tarafından açıklanan bir önceki aya göre Tüketici Fiyatları Genel İndeksi değişim oranında ve ilave olarak yıllık yüzde beş oranında değerlendirilir. 
     Hak sahiplerine, anapara tutarları 2003 yılı Nisan ayında defaten ödenir. 5. madde uyarınca değerlendirilen tutar Mart, Haziran, Eylül ve Aralık aylarında olmak üzere 2004 yılında dört taksit, 2005 yılında dört taksit ve Mart ve Haziran aylarında olmak üzere 2006 yılında iki taksit olarak toplam on taksitte ödenir. 
     Hak sahipleri tarafından bu kanun kapsamına giren alacaklarla ilgili olarak yargı mercilerine açılmış ve devam eden davalar ile icra takipleri hakkında bu kanun hükümleri uygulanır.'' Anayasa Mahkemesi başvuruyu, raportörün esasa ilişkin raporunu tamamlamasının ardından karara bağlayacak. 
     Anayasa Mahkemesi, saat 14.00'te başlayacak toplantısında ise motorlu taşıtlardan ek vergi alınmasını öngören hükümlerin yürürlülüğünün durdurulması ve iptali istemiyle ilgili açılan davayı görüşecek. Yüksek mahkeme, ayrıca, memurların emeklilik yaşını 65'ten 61'e indiren ve kademeli emekliliği öngören yasanın yürürlüğünün durdurulması ve iptali istemiyle açılan davayı da görüşmeye başlayacak. 
     
</TEXT>
</DOC>
