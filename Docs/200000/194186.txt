<DOC>
<DOCNO> 194186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/yazar/tamer.html </URL>
<DATE> 2003/11/08/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Tesettürlü voleybolcular, haç kolyeler... 
</HEADLINE>
<TEXT>

      Değişik Avrupa ülkelerindeki Müslüman azınlıkların, son dönemde seslerini yükseltmeye başlamalarıyla ilgili 2 yazıma gelen tüm okur tepkileri yurtdışından. 
   Hollanda'dan yazan Ümit rumuzlu okurum, "Biz Müslümanlar olarak burada, İslama uygun hayvan kesimi dahil her türlü bireysel özgürlüğe, kamu düzenini bozmamak koşuluyla yıllardan beri sahibiz. Son dönemdeki olaylar münferit ve provokatiftir" diyor. 
   Viyana'dan yazan Erol Arslan adlı okurum ise beni yanlış anlamış, Müslüman azınlığın seslerini yükseltmesini eleştirdiğimi sanmış. Özetle "Yabancı dil bilmeyen birinci nesil buralarda ne sıkıntılar çekti. İkinci nesil yetişti de meramımızı anlatabilir olduk. Dinini, örf ve adetlerini özgürce yaşayan üçüncü nesille de Avrupa'daki Müslüman Türkler, inşallah daha nice başarılara imza atacak. Sizin gibi düşünenler de, insanların Müslüman olmakla bir şey kaybetmediklerini anlayacak" diyor. 
   
   Arabistan'a kilise 
   Amerika'dan yazan Pittsburg State University öğretim üyesi Musa Pınar, konuya farklı yaklaşmış. "Müslüman ülkelerde yaşayan Hıristiyan ve Yahudiler de benzeri hakları isterlerse ne olacak Mesela Hıristiyanlar Suudi Arabistan'da bir kilise inşa edilmesini ve dinlerinin gereği kilisede şarap içilmesini talep etseler ne cevap alırlar " diye soruyor. Son dönemde ABD'deki Müslümanların Türkler dahil talebiyle çok sayıda cami ve mescidin art arda yapıldığına işaret eden Pınar, "En iyi örnek, Mesut Yılmaz'ın kardeşinin Alman asıllı hanımı. Türkiye'de ibadet edecek kilise bulamamaktan yakınıyordu" hatırlatmasını da yapıyor. 
   
   Haç kolyeler çok moda 
   Avusturya'da yaşayan Selim Yalçıner ise geçmişte gazetecilik de yapmış olmanın getirdiği gözlemcilikle, "Avrupa'da sadece Müslümanlar değil, Hıristiyanlar da her geçen gün seslerini daha fazla yükseltiyorlar. Avrupa merkezli Katolikliği yeniden yaygınlaştırmak üzere ciddi çabalar var. Bu çabanın halka yansıması ise göğüslerine kocaman haçlar, istavrozlar takarak sokakta dolaşanların sayılarındaki hızlı artış. Her geçen gün bu haçlar daha da büyüyor ve görünür hale geliyor. Tıpkı Müslüman genç kızların türbanları gibi..." diyor. 
   
   Meryem Ana ayakkabıda 
   Ertuğrul Özkök, önceki gün Hürriyet'teki köşesinde yazmıştı. Milano'da lüks butiklerin yer aldığı bir sokakta, İtalyan modacı Dolce Gabbana'nın vitrinindeki cansız 5 mankenin de boynunda iri haç kolyeler varmış. Aynı vitrindeki ayakkabılardan birinin ön kuşağında ise, üzerinde Meryem Ana ve İsa'nın tasvirlerinin bulunduğu madalyon şeklinde bir aksesuvar sallanıyormuş. Diğer butiklerin vitrinlerinde ve mücevher mağazalarında da haçlı aksesuvarlar ağırlıktaymış. Özkök, "İslam radikalizme kayınca, Hıristiyanlar da kendi değerlerini daha fazla hayatın içine sokmaya başladılar. Acaba böylelikle dini motifler, dinsel ya da siyasi bir yaklaşımın simgesi olmaktan çıkıp hayatın normal unsurları haline mi geliyor " diye soruyor. 
   
   Voleybolda tesettür 
   Dünkü Vatan gazetesinin baş sayfasındaki fotoğraf ve haber, Özkök'ü doğrular nitelikte 
   "Japonya'daki Dünya Bayanlar Voleybol Şampiyonası'nda bu yıl bir ilk yaşanıyor. Mısır Milli Takımı'ndaki 3 voleybolcu, maçlara sadece elleri ve yüzlerini açıkta bırakan tesettürlü formalarla çıkıyorlar. 
   Voleybolda geçen yıla kadar maçlarda mayo giymek zorunluyken, başvurular üzerine FIVP Uluslarası Voleybol Federasyonu , geçen yıl şortu serbest bırakmış. Böylelikle daha önce milli takıma katılmayı reddeden Mısırlı 3 yıldız oyuncu, tesettüre uygun kıyafetlerle bu yılki şampiyonaya katılabilmiş." 
   54 yaşına kadar sıkı bir Katolik olarak yaşayıp, 54 yaşından sonra Yahudi olduğunu öğrenen Clinton'un Dışişleri Bakanı Madeleine Albrigt'ın kulakları çınlasın 
   
      
   
</TEXT>
</DOC>
