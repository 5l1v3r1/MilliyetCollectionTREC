<DOC>
<DOCNO> 163806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/guncel/gun09.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da yangın söndürme komedisi 
</HEADLINE>
<TEXT>

İtfaiye, apartmanın 8. katındaki yangını söndürmek için merdiven ve hortum kullandı, kısa kaldı. Yangın tüpünü denedi boş çıktı. Yeni tüpleri ise çalıştıramadı 
     KEREM PULGAT Konya DHA 

     Konya'da 8 katlı bir apartmanın çatı katında çıkan yangına müdahale etmek isteyen itfaiye ekiplerinin yangın tüpleri boş çıktı. Merdivenler ve yangın hortumları da kısa gelince müdahalede gecikildi. Ekipler, yangın tüpünü değiştirdi ancak bu kez de yeni tüpü çalışmadı. 
     Konya Selçuklu'da Burçin Apartmanı'nda çıkan yangına müdahale eden itfaiye ekiplerinin merdiveni kısa gelince, 8. kata hortum uzatılmak istendi. Ancak bu kez de alevlerin olduğu bölüme hortum yetişmedi. Her geçen dakika çatıdan yükselen dumanlar artarken, ekipler, bu kez yangın tüpleriyle müdahale etmek istedi, ancak bu defa da tüpler boş çıktı. Yangın tüplerini değiştiren ekipler, dolu olan tüpleri çalıştırmayı başaramadı. Çevredeki vatandaşlar yaşananları korku dolu gözlerle izlerken, polisle itfaiye ekipleri arasında tartışmalar oldu. İtfaiye ekipleri, diğer bir araçla hortum takviyesi yaptı. Ekipler hortumları birbirine ekleyerek yangına müdahale edebildi. Yangında çatı katının büyük bölümü yandı. 
     

</TEXT>
</DOC>
