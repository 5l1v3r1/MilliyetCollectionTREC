<DOC>
<DOCNO> 195873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/yazar/sazak.html </URL>
<DATE> 2003/11/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sinagog katliamı 
</HEADLINE>
<TEXT>

   
   Korkulan oldu. Irak'ta savaşın dışında kalmayı başaran Türkiye'yi Ortadoğu cehennemine çekmeye çalışan güçler, İstanbul'daki 2 sinagog katliamıyla 20'den fazla yurttaşımızı katlettiler. 250'den fazla yaralı olması,ölü sayısının artabileceği endişesini uyandırıyor. 
   11 Eylül'ü çağrıştıran 'kıyamet'i yaşadık. 
   Beyoğlu'ndaki Neve Şalom Sinagogu ile Pangaltı'daki Şişli Beth İsrael Sinagogu'nda eş zamanlı patlayan bomba yüklü araçlar,cumartesi sabahı dini görevlerini yerine getiren masum insanların ölümüne yol açtı. Katliamın Ramazan ayına rastlaması acıları katladı. Yaklaşan bayram öncesi 'huzura da bomba atılmış oldu.' 
   Eylemin uluslararası boyutlu olduğu yönündeki kuşkular ağır basıyor. Akla öncelikle, 'El Kaide' örgütü geliyor. 
   Son olarak Riyad'ta diplomatların oturduğu bir site havaya uçurulmuştu. 
   Ortadoğu, Bush'un Irak'ta Saddam'ı devirme uğruna başlattığı savaşın sonucu cehenneme döndü. Şimdi bu yangın dünyanın her tarafına 'terör' kıvılcımları yayıyor. Bush'un 'önleyici savaş' doktrini de böylece çökmüş oluyor. 11 Eylül'de New York'ta yaşanan felaketteki gibi sonuçta 'asimetrik bir savaş' sürüyor. Bu savaşta klasik güçler yok,gerektiğinde uçaklarla kulelere dalan,tonlarca bomba yüklü kamyonları binalara süren intihar timleri var. Bunlar kendilerini aynı zamanda 'kutsal savaş'ın kurbanları sayıyorlar. Irak'ta yaygınlaşan direniş de bunu organize eden insanlarca 'terör' diye anılmıyor 
   Türkiye şimdi hiç istemediği halde, Ortadoğu'da ABD'nin yanlış politikalarının tetiklediği teröre, yurttaşlarını kurban veriyor. 
   Bush yönetimi henüz hatalardan ders çıkartabilmiş değil. Ünlü stratejist Brzezınski,1962'deki Küba krizinde Kennedy'nin Avrupa'yı yanına çekebilmek için izlediği politikadan örnek vererek ABD'nin günümüzdeki yanlışlarını sorguluyordu. De Gaulle'u bilgilendirmek için Dışişleri Bakanı'nı Fransa'ya gönderen ABD Başkanı, nükleer savaş risk doğuran Küba'daki füze fotoğraflarını göstermek isteyince şu yanıtı alır 'ABD Başkanı'nın sözü benim için yeterlidir. Gidin ve kendisine Fransa'nın arkasında olduğunu söyleyin' der De Gaulle. 
   Brzesınski bu anıyı naklederken, Irak'ta savaşa yol açan 'kitle imha silahları yalanı'na gönderme yapıyor. BM oylamalarında Avrupalı dostlarınca terkedilen ABD'ye İsrail, Marshall Adaları ve Mikroneyza gibi birkaç ülke dışında destek çıkmadığını vurguluyor. 
   Bush yönetimi Ortadoğu'da taşları yerinden oynatırken, İsrail'den Türkiye'ye uzanan pekçok ülkeyi terör riskiyle karşı karşıya getirdi. 
   Terörü önleyeceğiz derken, şiddet şiddeti doğuruyor. Osmanlı'dan bu yana İslamın hoşgörüsünü en iyi Türkiye'de yaşayan Musevi topluluğu teröre hedef oluyor. 
   Ölenlere başsağlığı, yakınlarına sabırlar diliyoruz. 
   
   
</TEXT>
</DOC>
