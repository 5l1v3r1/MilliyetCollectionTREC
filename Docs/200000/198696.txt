<DOC>
<DOCNO> 198696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur32.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kızlar Bayramı" kutlandı 
</HEADLINE>
<TEXT>

     Zonguldak'ın Alaplı İlçesi Belediyesi'nce bu yıl 3'üncüsü düzenlenen ''Kızlar Bayramı''nda, genç kız ve erkekler birbirleriyle tanışıyor, gün boyunca eğleniyorlar. 
     Belediye Başkanı Faruk Çaturoğlu, yaptığı açıklamada, 3 yıl önce başlattıkları bu uygulamayı, geleneksel hale dönüştürdüklerini söyledi. Çaturoğlu, asırlardır Gülüç Beldesi ile sahildeki köylerde kutlanan bayramın, ekonomik nedenlerden dolayı son yıllarda yapılamadığını, aldıkları kararla bu geleneği kendilerinin devam ettirdiğini belirterek, şunları söyledi 
     ''Etkinliği, halktan ve sivil toplum kuruluşlarından gelen talep doğrultusunda gerçekleştiriyoruz. Bayram ortamında geçen etkinlikte gençler arasında evlenmeye kadar varan birliktelikler de olabiliyor. Amacımız, insanların kaynaşmasını, dostluğu sağlayabilmek ve muhafaza etmek. Bundan sonra daha geniş kapsamlı programlarla bu bayramı kutlayacağız.'' Alaplı ve Ereğli İlçeleri ile bağlı köylerden gelen yüzlerce genç kız ve erkek, böyle bir etkinliği düzenlemesinden dolayı belediye başkanına teşekkür ettiler. Gençler, trafiğe kapatılan şehir merkezinde gezintiler yaparak, mahalli sanatçılarının verdiği konserlerle coştular. 
     
</TEXT>
</DOC>
