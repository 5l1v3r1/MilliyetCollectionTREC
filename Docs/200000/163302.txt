<DOC>
<DOCNO> 163302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sondun02.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu durulmuyor... 
</HEADLINE>
<TEXT>

     İsrailli ve Filistinli üst düzey güvenlik yetkililerinin dün gece gerçekleştirdikleri görüşmeler sonrasında, Gazze Şeridi'nde taraflar arasında yine çatışma çıktı. 
     İsrail Radyosu, görüşmenin gece yarısı sona erdiğini duyurdu. Filistin Kabinesi üyelerinden Yasser Abed Rabbo, İsrail'in, ABD'nin önerisi doğrultusunda Gazze Şeridi'nin geniş bir bölgesinden ve Batı Şeria'daki iki şehirden çekilebileceğini söyledi. Abed Rabbo, tarafların yeni bir ateşkes ilanı üzerinde çalıştıklarını da kaydetti. 
     Bu gelişmelere karşın Gazze Şeridi'nde, Pazar gününün ilk saatlerinde yine çatışma yaşandı. Filistinli kaynaklara göre İsrail birliklerinin, bölgenin kuzeyindeki Beyt Hanun kasabasına girmeleri sonrasında çıkan silahlı çatışmada bir Filistinli öldü, yedisi yaralandı. 
     İsrail askeri kaynakları ise kasabada roketatar araması yapan askerlere ateş açıldığını ve buna karşılık verildiğini belirttiler. Sınırın hemen bitişiğindeki kasabadan İsrail topraklarına sık sık roket atılmasını engellemek amacıyla İsrail güçleri, bu yerleşim birimini birkaç haftadır sıkı kontrol altında tutuyor. 
     Öte yandan Mısır üst düzey güvenlik yetkililerinden oluşan bir heyetin, son günlerdeki İsrail-Filistin çatışmalarının taraflarından olan ve uluslararası barış planını kabul etmeyerek İsrail'e yeni saldırılarda bulunacağını açıklayan Hamas örgütüyle bugün Gazze kentinde bir görüşme yapması bekleniyor. Heyet görüşmede, Hamas'ı, saldırıları kesmesi için ikna etmeye çalışacak. 
     
     BARIŞTAN VAZGEÇMEYECEĞİZ... 

     ABD Dışişleri Bakanı Colin Powell, Ortadoğu'ya yönelik barış çabalarında ısrarlı olacaklarını, bu çabalarda bir an bile tereddüt etmeyeceklerini söyledi. 
     Powell, barış çabalarını yıpratan son İsrail-Filistin şiddetine dikkati çekerek, her iki tarafı, Ortadoğu barışı için hazırlanan yol haritası konusunda ABD ile kol kola olmaya çağırdı. 
     Powell, Arap kökenli Amerikalıların oluşturduğu ''Ayrımcılık Karşıtı Komite'' üyelerinin toplantısında yaptığı açılış konuşmasında, ''Çabalarımızda bitkin düşmeyeceğiz, bir an bile tereddüt etmeyeceğiz, durmayacağız, kenara çekilmeyeceğiz'' dedi. 
     Bu kararlılığı, çatışan tarafların da barışa dönüştürmesi gerektiğini vurgulayan Powell, karşılıklı küçük küçük taahhütlerin zamanı olmadığını, tarafların şu anda barış için gerçekten etkili bir icraat ortaya koymaları gerektiğini barış yolunda yakalanan yeni ivmenin, taraflarca sürüncemeye sokulmasına izin veremeyeceklerini vurguladı. Powell, ''Barıştan başka seçenek yok. İleriye doğru yürümeli, yakalanan barış fırsatını kullanmalıyız'' diye konuştu. 
     İsrail'i, Başbakan Ariel Şaron'un verdiği, Filistin topraklarından çekilme, Filistinlilerin yaşam koşullarını iyileştirme sözünü tutmaya çağıran Powell, Filistin Başbakanı Mahmud Abbas'ı da ''İsraillilere karşı düzenlenen terörist saldırıları durdurmak için elinden gelen her şeyi yapmaya'' çağırdı. 
     ABD Başkanı George Bush'un, yol haritasının uygulanması kapsamında her iki tarafın başbakanlarını 4 Haziran'da biraraya getirmesinden sonraki dönemde meydana gelen karşılıklı saldırılarda, toplam 60 kişi öldü. 
     
</TEXT>
</DOC>
