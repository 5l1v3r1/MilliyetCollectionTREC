<DOC>
<DOCNO> 155189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur25.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu, Romanya heyeti ile birlikte Erdoğan'la yemek yedi 
</HEADLINE>
<TEXT>

     Başbakan Recep Tayyip Erdoğan, Romanya Başbakanı Adrian Nastase ile öğle yemeğinde biraraya geldi. 
     Hilton Oteli'ndeki yemek öncesinde basının görüntü almasına izin verildi. 
     Yemeğe, Kültür ve Turizm Bakanı Erkan Mumcu, Sanayi ve Ticaret Bakanı Ali Coşkun, Romen yetkililer ve Beşitkaş Teknik Direktörü Mircea Lucescu da katıldı. 
     Lucescu, Erdoğan ve Nastase yemek salonuna girdikten sonra yanlarına giderek, bir süre ayaküstü sohbet etti. 
     Lucescu, gazetecilere bakarak, Erdoğan'ın Fenerbahçeli, kendisinin ise Beşiktaşlı olduğunu söyledi. Bir gazetecinin, ''Lucescu'yu Fenerbahçe'ye mi davet ettiniz'' sorusuna Erdoğan'ın ''Olur ya'' karşılığını vermesi üzerine salonda gülüşmeler oldu. 
     Yemekte, iki ülke arasındaki ticaret hacminin artırılması yönünde görüş alışverişinde bulunulduğu öğrenildi. 
     
</TEXT>
</DOC>
