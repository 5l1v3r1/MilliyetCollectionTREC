<DOC>
<DOCNO> 172740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sondun01.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da çocuklar patlayıcı dolu kalemlerle saldırıyor 
</HEADLINE>
<TEXT>

     Taliban ve El Kaide örgütü üyelerinin, uluslararası koalisyon güçlerine karşı saldırılarında küçük çocukları da kullandığı bildirildi. 
     Amerikan ordu sözcülerinden Teğmen Rodney Davis yaptığı açıklamada, ''Edindiğimiz bilgilere göre, koalisyon güçlerine karşı olanlar, askerlere yaklaşması bir tehdit unsuru oluşturmayan kadın, çocuk ve özürlüleri, patlayıcı haline getirilmiş dolmakalemlerle saldırı düzenlemek için kullanıyor. Deh Rawood'da bir çocuk bu kalemleri verme bahanesiyle koalisyon güçlerine bağlı bir devriyeye yaklaştı, ancak etkisiz hale getirildi'' dedi. 
     Bu dolmakalemlerden biri yüzünden iki Afgan çocuğun yaralandığını belirten Teğmen Davis, savaş alanında kaybeden Taliban ile El Kaide'nin bu tür ''terörist'' saldırılarda bulunmalarını beklediklerini sözlerine ekledi. 
     Taliban tarafından düzenlendiği tahmin edilen saldırılarda dün, Helman bölgesinde Afgan hükümetine bağlı güçlerden 6, Uruzgan bölgesinde de 1 asker öldürülmüş, 2 insani yardım örgütü aracı da yakılmıştı. 
     
</TEXT>
</DOC>
