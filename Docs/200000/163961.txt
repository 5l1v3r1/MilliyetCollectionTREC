<DOC>
<DOCNO> 163961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo18.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor patladı Gökdenizi satmıyoruz, bizi rahat bırakın 
</HEADLINE>
<TEXT>

     Spor kamuoyunda, Galatasaray'ın Gökdeniz için Trabzonspor ile anlaşmaya vardığı ancak Trabzon yönetiminin gelen tepkiler üzerine geri adım attığı konuşuluyor. 
     Galatasaray İkinci Başkanı Ali Dürüst, Gökdeniz ile ilgilendiklerini doğrulayarak transferin gerçekleşmesinin tamamen Trabzonspor'un insiyatifine bağlı olduğunu söyledi. 
     Trabzonspor Teknik Direktörü Samet Aybaba'nın dün akşam Kanal D'de yayınlanan spor programına katılarak "Trabzon'un menfaatine uygunsa Gökdeniz satılabilir" demesi bugün kulisleri bir kez daha hareketlendirdi. Milli takım kampında, Galatasaray kaptanı Bülent'in Gökdeniz'i "yakın markaja" aldığı da konuşuluyor. 
     Ancak iddialara bugün Trabzon'dan sert bir yanıt daha geldi. 
     Erman Toraman'ın imza töreninde gazetecilerin Gökdeniz'in transferiyle ilgili sorularını yanıtlayan genel sekreter Yılmaz, şöyle konuştu 
     ''Biz Gökdeniz'e talipli olunmasına karşı değiliz. Ancak bu konudaki net yanıtımızı vermemize rağmen, ciddiyetsiz yaklaşımların devam ettiğini görüyoruz. Galatasaray kulübü de taleplerinde ısrarcı olamaz. Çünkü onlara net tavrımızı söyledik. Artık bu konuyu kapatın. Gökdeniz'i satmıyoruz. Bizi ve futbolcumuzu rahat bıraksınlar.'' Teknik direktör Samet Aybaba'nın dün akşam bir televizyon kanalında, Gökdeniz ile ilgili açıklamalarına da değinen Yılmaz, ''Samet hoca, hiçbir futbolcunun vazgeçilmez olmadığını ancak Gökdeniz'e ihtiyacının olduğunu söylemiştir'' dedi. 
     
     ALİ DÜRÜST TRABZONSPOR VERMEZSE GÖKDENİZ OLAYI BİTER 

     Galatasaray Kulübü İkinci Başkanı ve Basın Sözcüsü Ali Dürüst, Gökdeniz Karadeniz için girişimde bulunmaları için, öncelikle Trabzonspor Kulübü'nün tavrının önemli olduğunu söyledi. 
     Dürüst, Gökdeniz'in transferini istediklerini kabul ederek, ''Ancak bu futbolcu Trabzonspor'un sözleşmeli oyuncusu. Trabzonspor Kulübü, Gökdeniz'i bonservisiyle vermeyi istemesi halinde görüşürüz. Burada öncelikle kulüplerin anlaşması gerekir. Vermek istemezlerse de olay başlamadan biter'' diye konuştu. 

     
</TEXT>
</DOC>
