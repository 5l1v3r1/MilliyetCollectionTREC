<DOC>
<DOCNO> 187218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun05.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Irak hükümetinin Türk askeri istemiyoruz kararı yok" 
</HEADLINE>
<TEXT>

     ABD Dışişleri Bakanlığı, Irak Geçici Hükümet Konseyi GHK ve Bakanlar Kurulu'nun Kürt asıllı üyelerinin, GHK'nin Irak'a Türk askeri gelmesine oybirliğiyle karşı çıktığı yönündeki açıklamalarını yalanladı. 
     ABD Dışişleri Bakanlığı sözcüsü Richard Boucher, düzenlediği basın toplantısında, TBMM'nin Irak'a asker gönderilmesi yönündeki kararını överken, GHK'nin bu konuda resmi bir açıklaması bulunmadığını söyledi. 
     Boucher, ''Türkiye'nin kararı konusunda Konsey'in herhangi bir resmi kararını görmedik. Türk katkısının detayları konusunda GHK ve Türk hükümetiyle birlikte çalışacağız'' dedi. 
     GHK'nin Kürt üyesi Mahmut Ali Osman ve Kürt asıllı Irak Dışişleri Bakanı Hoşyar Zebari, bugün daha önceki saatlerde yaptıkları açıklamalarda, GHK'nin Irak'a Türk askeri gelmesine karşı oybirliğiyle alınmış kararı olduğunu ileri sürmüşlerdi. 
     Boucher ise GHK içinde farklı görüşler olduğunu kabul ederken, bazı konsey üyelerinin şahsi açıklamaları bulunduğunu ancak bu açıklamaların konseyin resmi görüşünü oluşturmadığını ifade etti. 
     Sözcü Boucher, Türk askeri konusunda Iraklılarla da görüş birliği sağlamak için çalışacaklarını belirtirken, ''Türkiye'nin katkısının, GHK'nin ve Irak halkının yararına olacak şekilde Irak'ın istikrara kavuşturulması sürecini ilerleteceğinden eminiz'' dedi. 
     ''Türk askerinin Irak'ın istikrarına katkıda bulunacağına ABD inanıyor'' diye konuşan Boucher, detayların ise önümüzdeki zamanlarda görüşüleceğini kaydederken Türk birliğinin konuşlanacağı bölgenin, birliğin büyüklüğünün ve gücün nasıl gideceğinin henüz belli olmadığını ve üzerine çalışılacağını belirtti. 
     Boucher, bu bölgenin Kuzey Irak değil, daha güneyde bir yer olacağına işaret etti. 
     
</TEXT>
</DOC>
