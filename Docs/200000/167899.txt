<DOC>
<DOCNO> 167899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/ekonomi/eko01.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
THY yolcuları Akbank kartıyla mil alacak’ 
</HEADLINE>
<TEXT>

THY’nin, uçtukça mil kazandıran kart ihalesini 18 milyon 250 bin dolarlık teklifiyle Akbank kazandı 
     EKONOMİ SERVİSİ 

     Türk Hava Yolları’nın THY , Garanti Bankası’nın kullandıkça mil kazandıran kartı Shop Miles ile anlaşması sona erdi. THY, 29 Ekim’den sonra Akbank’la çalışmaya başlayacak. Shop Miles kartı sahiplerinin ekim sonuna kadar kazanacakları miller, THY’nin uçuş kartı Miles Miles’e aktarılacak. Üç yılda bir gerçekleştirilen ihaleye geçtiğimiz perşembe günü Yapı Kredi Bankası, İş Bankası, Garanti Bankası, Denizbank, Finansbank, Koçbank ve Akbank katıldı. 12 saat süren ihalede, İş Bankası teklif vermeden, Denizbank, YKB, Finansbank ve Koçbank ise akşam saatlerinde çekildi. 
     Oldukça çekişmeli geçen ihaleye Garanti Bankası 5 milyon 100 bin dolar, Akbank 10 milyon dolar komisyon garantisi verdi. Cuma günü tekrar bir araya gelindiğinde Garanti Bankası komisyon garantisini 17 milyon 250 bin dolara çıkarırken, Akbank 18 milyon 250 bin dolarla ihaleyi kazandı. 
     
     225 bin kullanıcısı var 
     Garanti Bankası’nın kredi kartı Shop Miles’in 225 bin kullanıcısı var. Shop Miles, Garanti Bankası ve THY’nin ortak uçuş miline alışveriş mili ekleyebilen tek kredi kartı özelliğine sahipti. Shop Miles Visa Card’la kazanılan miller THY’nin uçuş kartı Miles Miles kartına aktarılıyor. 
     Shop Miles ile yapılan her 1 milyon liralık alışveriş, 2 mil kazandırıyor. Dolar harcamaları ise 1 USD karşılığında 3 mil kazandırıyor. Ayrıca anlaşmalı firmalardan yapılan harcamalar da ekstra mil kazandırıyor. 
     

</TEXT>
</DOC>
