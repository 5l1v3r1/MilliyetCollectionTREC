<DOC>
<DOCNO> 197906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/spor/spo04.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramlık ağzını açtı 
</HEADLINE>
<TEXT>

   Trabzonspor'un hocası Samet Aybaba, zehir zemberek konuştu, "Bu yönetimin göreve devam etmeyeceğini düşündüğüm için işimin başındaydım. Yoksa bırakacaktım" dedi 
      
   Ayrı kutuplar 
   TRABZONSPOR Teknik Direktörü Samet Aybaba, mevcut yönetim hakkında ağır açıklamalar yaptı. Özkan Sümer'in görevden ayrılmasının ardından kendisiyle yollarını ayırmayı düşünen, hatta Ünal Karaman ya da Leekens'i takımın başına getirmeyi planlayan yönetime gönderme yapan Aybaba, Asbaşkan Erol Tuna'ya büyük tepki gösterdi, "Bu yönetimin göreve devam etmeyeceğini düşündüğüm için işimin başındayım. Yoksa bırakacaktım" dedi. 
   
   "İyi düşünsünler" 
   ZORLU Grand Otel'de gazetecilerle bayramlaşan Aybaba, "Kongre sürecinde takımla ilgili, transferlerle ilgili, bütünlükle ilgili herkesin iyice düşünmesi gerekir. İnşallah Trabzonspor için de bu yeni bir başlangıç, yeni bir dönem olur" ifadesini kullandı. Samet hoca, Elazığ maçıyla ilgili de, "Futbolun içinde herşey var. Şimdi Diyarbakırspor karşılaşmasını kazanmak istiyoruz. Artık eski maçı unuttuk" yorumunu yaptı. 
   
   Teröre gönderme 
   AYBABA, İstanbul'da yaşanan terör olaylarıyla ilgili de mesajlar verdi. Terörün Türkiye için en önemli sorunlardan biri olduğunu ifade eden Trabzon çalıştırıcısı, "Bizler bin yıllık bir imparatorluğun evlatlarıyız. Çok şeyler gördük. H l Türkiye Cumhuriyeti ayaktadır. Evlatlarımızın katkısıyla Türkiye Cumhuriyeti Devleti daha da uzun yıllar ayakta kalacaktır" diye konuştu. 
   
   Bayraktar kararsızlığı 
   FENERBAHÇE ile yollarını ayıran Hakan Bayraktar için Trabzonspor ikiye ayrıldı. Yönetimde, "Orta sahanın her yerinde yararlı olabilir. Fenerbahçe'de bulamadığı havayı bizde yakalayabilir. Hakan Bayraktar'ı hem Türk futbolu, hem de Trabzonspor kazanabilir" görüşünün hakim olduğu, Samet Aybaba'nın ise, "Fenerbahçe'den gönderilen bir futbolcunun bize yararı konusunda şüpheliyim" dediği öğrenildi. 
   
   Yönetim ayağa kalktı 
   SAMET Aybaba'nın açıklamaları, Trabzonspor Yönetimi'nin tepkisi çekti. Bordo - Mavililer'in, Aybaba'nın savunmasını aldıktan sonra görevine son verebileceği iddia edildi. Özellikle Erol Tuna'nın yakın çevresine, "Görev süremizin bitmesine bir gün dahi kalsa, bu tür açıklamaları yutamayız" dediği ifade edildi. İlk yönetim toplantısında Samet Aybaba'nın açıklamalarının masaya yatırılacağı açıklandı. 
   
   
</TEXT>
</DOC>
