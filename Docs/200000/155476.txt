<DOC>
<DOCNO> 155476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/guncel/gun09.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
102. sıra hiç gelmedi 
</HEADLINE>
<TEXT>

Saatlerce banka kuyruğunda bekleyen Ahmet Altıntaş, kalp krizi geçirerek hayatını kaybetti. 
     ÜMİT KOZAN Ankara DHA 

     Ankara'da nema ödemelerinin yapıldığı Ziraat Bankası Şubesi'ne vergi iadesini almaya giden emekli işçi Ahmet Altıntaş 73 , saatlerce beklediği kuyrukta geçirdiği kalp krizi sonucu hayatını kaybetti. Ziraat Bankası Yenimahalle Şubesi önünde nema ve vergi iadesi almak isteyen vatandaşlar, uzun kuyruklar oluşturdu. 
     Altıntaş'a da otomatik sıra bekleme cihazından 102'nci sıra düştü. Saatlerce bekleyen Altıntaş, bankada bankta otururken aniden yere yığıldı. 
     Kuyrukta bekleyen vatandaşlardan biri, memurların sıranın karışması üzerine bağırması sonucu Altıntaş'ın heyecanlanarak öldüğünü iddia etti. Altıntaş ile aynı sırada beklediğini söyleyen emekli bir kadın ise tartışma olmadığını belirterek, "Sırasının kaç olduğunu sorduğumda bana, '102'nci sıradayım. Sabahtan beri bekliyorum, inşallah bugün eve döneriz' dedi. Bu sırada yere yığıldı" diye konuştu. 
     

</TEXT>
</DOC>
