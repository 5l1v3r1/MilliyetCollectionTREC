<DOC>
<DOCNO> 192056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sonspo25.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım 'Fenerbahçe Partisi' deyin .. 
</HEADLINE>
<TEXT>

     Fenerbahçe Kulübü Başkanı Aziz Yıldırım, ''Kimse Fenerbahçe'den daha büyük değildir'' dedi. 
     Yıldırım, kulübün resmi dergisinin kasım ayında yayınlanacak sayısında yer alan röportajında, gelenekselleşen kongre modelinin değiştiğini vurgulayarak, ''Fenerbahçe içinde geleneksel kongre modelleriyle seçimleri gurupların kazandırma eğilimleri de sınıf atlamıştır. Taraftar artık bilinçlenmiştir. Hiç kimse Fenerbahçe'den büyük değildir. Dünyayı yakından takip eden ve kabına sağmayan, hep daha fazlasını isteyen bir taraftar modeli olmuştur'' yorumunu yaptı. 
     
     KONGREDE ADAY OLACAK MI 
     Aziz Yıldırım, dergi piyasaya çıkmasından önce ''www.fenerbahce.org''da yayınlanan röportajda, ''Önümüzde kongre var, aday olduğunuzu mu açıklamak istiyorsunuz'' şeklindeki soruya şu yanıtı verdi 
     ''Hayır, böyle bir niyetim yok. Ben aday olmadığım zaman Fenerbahçelilik vasfım kaybolmayacak ki. Her Fenerbahçeli gibi ben de ömrümün sonuna kadar Fenerbahçeli kalacağım. Sadece toplantı salonlarının çıkışında veya girişinde televizyonlarda ''Aziz Yıldırım, tesis anlamında iyi de sportif anlamda iyi değil, işte bu yüzden bu adayın karizması iyidir. Seçimde onu destekleyeceğiz'' diyenler şapkalarını önüne alıp şöyle bir etraflarına baksın. Kendileri aday olup geldiklerinde neler yapacaklar. Bugüne kadar neler yaptılar. Önemli olan hedeflerin neler olduğu ve ne kadarının hayata geçirileceğidir. Ben ve arkadaşlarım Fenerbahçe için gereken hizmeti kim verecek olursa olsun, hizmetler anlamında sadece ikna olalım, görevimizi hemen devrederiz.'' Kendisini Fenerbahçeli olarak tanıtan herkesin Fenerbahçe için neler yaptığını göstermek zorunda olduğunu belirten Yıldırım, ''Seçim, kongre bahane. Kendilerine eğlence arayanların ve kendilerini Fenerbahçeli olarak tanıtan herkesin Fenerbahçe için ne yaptığını göstermek zorunluluğu vardır. Artık hedefler kendiliğinden büyüdü. Hiçbir modeli kopyalamak gibi bir hedefimiz yok'' dedi. 
     
     FENERBAHÇE PARTİSİ 
     Başkan Yıldırım, Türkiye'nin hemen her yerinde yapılan dernek açılışlarının nedeniyle ilgili soruya, ''Bu bir tür teşkilatlanma. Bunu istediğiniz gibi yorumlayabilirsiniz. İsterseniz Fenerbahçe Partisi kuruluyor diye düşünün, isterseniz ürün satışı için bölge bayileri kuruluyor diye düşünün'' yanıtını verdi. 
     Dernek açılışlarının ara vermeden süreceğini belirten Yıldırım, İstanbul ili dışındaki taraftarların, sarı-lacivertli takım hakkında bilgiler edinmek ve kendilerine getirilen hizmetlerden faydalanmak için derneklere gideceğini kaydederek, şöyle devam etti 
     ''Fenerbahçe'nin artık bundan sonra sadece Türkiye'nin en büyük kulübü olma unvanının yanı sıra Türkiye'nin en büyük şirketlerinden biri ve en büyük eğitim kurumu olmak gibi hedefleri vardır. Geçtiğimiz dönemlerin aksine en büyük gelir paylarımızdan biri olan televizyon yayın hakları gelirlerinin yerini yavaş yavaş ürün satışı almaktadır.'' 
     
     FENERBAHÇE ÜNİVERSİTESİ 
     Aziz Yıldırım, en iyi eğitim kadrosunu oluşturarak toplumun her kesimine insan yetiştirmek için Fenerbahçe Üniversitesi'ni kurmak istediklerini de bildirdi. 
     Fenerbahçe Koleji'nin artık tamamen kulübe ait olduğunu hatırlatan Yıldırım, ''Bununla kalmayacağız. Bundan sonra mevcut üniversiteler gibi son derece modern bir kampus inşa ederek üniversiteyi kurmak istiyoruz. Fenerbahçe adı eğitim konusunda da anılmalıdır'' dedi. 
     
     MUHALEFETİN SESSİZLİĞİNİN NEDENİ 
     Sarı-lacivertli kulübün başkanı, muhalefetin ses çıkarmamasının en büyük nedeninin takımın saha başarıları olduğunu savundu. 
     Kısa dönemli başarısızlıklarda eleştiri yapmanın herkesi yaralayacağını vurgulayan Yıldırım, 2004 yılının Ocak ayındaki ara transfer döneminde Teknik Direktör Christoph Daum'un istekleri doğrultusunda çalışmalar yapacaklarını kaydetti. 
     Taraftarın bugüne kadar yaşananların aksine Teknik Direktör Daum'a uzun süreli kredi açmak zorunda olduğunu anlatan Aziz Yıldırım, açıklamasını şöyle sürdürdü 
     ''Bugün Fenerbahçe muhalefetinin ses çıkarmamasının en büyük nedeni sahadaki başarıdır. Ancak kısa dönemli başarısızlıklarda da takımın üyelerini ve teknik kadroyu eleştiren bir yapıya girmek kısa sürede hepimizi yaralar. Ocak ayındaki transfer döneminde hocamızın istekleri doğrultusunda çalışacağız. Fenerbahçe taraftarı bugüne kadar olanların aksine büyük bir değişiklik yaparak Hocamız Daum'a uzun süreli bir kredi açmak zorundadır. İki mağlubiyet ya da beraberlikte takım içi motivasyonu bozacak her hareketten camianın her kesimi kaçınmalıdır.'' 
     
</TEXT>
</DOC>
