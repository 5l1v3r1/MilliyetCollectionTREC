<DOC>
<DOCNO> 196215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/ekonomi/aeko.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Imperial Tobacco da geldi, ne olacak bu Tekel'in hali 
</HEADLINE>
<TEXT>

   Tekel'in taliplerinden biri olması beklenen ancak ihaleye katılmayan İngiliz Imperial Tobacco, Türkiye'de 50 milyon dolarlık yatırımla kendi fabrikasını kuruyor 
      Evrim Ergin 
   
   Tekel'in sigara bölümü ihalesi Japon JTI'dan gelen 1.1 milyar dolarlık teklif düşük bulunarak iptal edilirken, özelleştirme sürecinde adı geçen ancak Tekel'e teklif vermeyen İngiliz sigara devi Imperial Tobacco Türkiye'de fabrika kuracağını açıkladı. 
   Dünyanın en büyük dördüncü sigara üreticisi olan Imperial Tobacco'nun Basın Sözcüsü Alex Parsons, Milliyet'in sorusunu yanıtlarken Türkiye'ye yatırım yapacaklarını söyledi. Türkiye'de fabrika kurmak için lisans işlemlerin tamamladıklarını ve Manisa'da bir arsa aldıklarını anlatan Parsons, üretimle birlikte bir dağıtım kanalı da kurmak istediklerini kaydetti. 
   Türkiye'de hangi markayı üretecekleri konusunda son kararı vermediklerini belirten Parsons, ancak Türkiye'deki Duty Free Shop'larda Davidoff markasının yüzde 10'luk pazar payına sahip olduğunu ve Türkler tarafından çok ilgi gördüğünü anlattı. Parsons, bunun için de üretilmesi en güçlü markanın Davidoff olduğunu söyledi. 
   Fabrikanın inşaatına 2004 yılının başında başlamayı planladıklarını söyleyen Parsons, 50 milyon dolarlık yatırım yapacaklarını ve 2005 yılında da faaliyete geçeceklerini belirtti. 
   
   2 milyar sigara üretecek 
   Pazara çok hızlı bir giriş yapmayı istemediklerini belirten Parsons, başlangıçta 2 milyar adet üretim yaparak, 50 kişi istihdam edeceklerini, pazar paylarındaki artışla birlikte istihdam sayısını da artıracaklarını ifade etti. 
   Imparial Tobacco, Almanya'da West ve Davidoff, İngiltere'de de Lambert Butler ve Embassy markalarını üretiyor. 
      35 fabrikası var    İngiliz Imperial Tobacco, 2002 yılında 8.3 milyar sterlin ciro elde etti. Operasyon k rı 789 milyon sterlin olan şirket, vergi sonrasında da 465 milyon sterlin k r elde etti. 
   Dünyada toplam 116 milyar adet sigara üretme kapasitesine sahip olan Imperial Tobacco, dünya genelinde 17 bin çalışanı ile 24 bin 400 ton tütün işliyor. 35 fabrikası bulunan şirket geçtiğimiz yıl tütün üreticisi Alman Reemsta'yı da satın alarak gelirini yüzde 40 artırdı. 
   Imperial Tobacco'nun CEO'su Gareth Davis, Türkiye'de ve Çin'de büyümeyi planladıklarını söyledi. Davis, İzmir yakınlarında 2005 yılında faaliyete geçeceklerini kaydetti. 
   
   Yabancılar bastırdıkça Tekel pazarda küçülüyor    Yılda 115 milyar adet sigaranın satıldığı Türkiye pazarı dünyanın dev üreticilerinin arenasına döndü. 
   Türkiye'de halen dünyanın bir numaralı üreticisi Philip Morris, Sabancı ortaklığı ile üretimde. Dünyanın üçüncü büyük üreticisi Japan Tobacco International JTI ve dünyanın ikinci büyük üreticisi British American Tobacco BAT da Türkiye'de fabrikalarını kurdu. 
   Son olarak dünyanın dördüncü üreticisi de pazarda yerini almaya hazırlanırken, Tekel'in bu yabancı rekabeti karşısındaki payı giderek geriliyor. 2001'de pazar payı yüzde 68.7 olan Tekel, 2002 sonunda yüzde 57.5'e kadar geriledi. Türkiye'de faaliyette bulunan sigara fabrikaları ve kapasiteleri şöyle 
   
   Tekel 
   Altı fabrikası yıllık 86 milyar adet sigara üretim kapasitesine sahip. Ancak 2002 sonunda üretim miktarı 67 milyar adet oldu. 
   
   Philip Morris - Sabancı 
   1993'de Türkiye pazarına girdi. Marlboro, Parliament, LM, Chesterfield gibi markaların üretildiği Torbalı'daki fabrikasının kapasitesi yıllık 40 milyar adet sigara. 
   
   Japan Tobacco International 
   1993'te İzmir Torbalı'da açılan fabrikasında Camel, Winston, Salem, Monte Carlo markalarıyla üretim yapıyor. Yıllık üretim kapasitesi 25 milyar adet. 
   
   British American Tobacco 
   150 milyon dolar yatırımla Tire Organize Sanayi Bölgesi'nde 2002'de faaliyete geçen fabrika yıllık 2 milyar adetle üretime başladı. Kent markasını üreten firmanın hedefi 10 yılda 10 milyar adetlik kapasiteye ulaşmak. 
   
   
</TEXT>
</DOC>
