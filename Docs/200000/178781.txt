<DOC>
<DOCNO> 178781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur24.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT adayları belli oldu Demiröz, Şirin ve Gürbüz... 
</HEADLINE>
<TEXT>

     RTÜK'ün TRT Genel Müdürlüğü adayları belli oldu. RTÜK, Şenol Demiröz, Mustafa Ruhi Şirin ve Sacettin Gürbüz'ü 114 kişi arasından aday gösterdi. 
     Radyo ve Televizyon Üst Kurulu Başkanı RTÜK Fatih Karaca, Şenol Demiröz'ün, yapılan oylamada 4. turda 6 oy alarak TRT Genel Müdürlüğü için seçilen ilk aday olduğunu bildirdi. 
     Karaca, Kurul'un yaklaşık 1 saat süren toplantısından sonra verilen arada, gazetecilere, TRT Genel Müdürlüğü adaylarının seçimine ilişkin bilgi verdi. 
     Adaylık için 31 Temmuz'da başlatılan süreçte 114 kişinin TRT Genel Müdürlüğü adaylığı için başvurduğunu hatırlatan Karaca, toplantıda, söz konusu adaylar hakkında Yargıtay Cumhuriyet Başsavcılığı ve Yüksek Seçim Kurulu'ndan YSK gelen bilgilerin de irdelendiğini söyledi. 
     Toplantıda, 6 tur oylama yapıldığını ve 4. turda 6 oy alan Şenol Demiröz'ün ilk aday olarak belirlendiğini bildiren Karaca, öğleden sonraki toplantıda da diğer iki adayın belirleneceğini kaydetti. 
     Karaca, Yargıtay Cumhuriyet Başsavcılığı'ndan gelen bilgilerde, bazı isimlerin siyasi partilere üye olduğuna dair tespitler bulunduğunu ifade ederek, değerlendirmelerin YSK ve Yargıtay Cumhuriyet Başsavcılığı'nın bilgileri üzerine 110 aday üzerinden yapıldığını anlattı. 
     YSK'dan gelen bilgilere göre 1 adayın da seçimlerde bağımsız aday olduğunun belirtildiğini ifade eden Karaca, ancak bunun yasa gereği adaylığa engel olmadığının belirlendiğini söyledi. 
     Karaca, bir soruyu yanıtlarken, adaylar arasında ''kıran kırana bir yarış'' bulunduğunu kaydetti. 
     
     İKİNCİ ADAY ŞİRİN... 

     TRT Genel Müdürlüğü adaylığı seçimi için yapılan toplantıda 5 oy olan Mustafa Ruhi Şirin, Radyo ve Televizyon Üst Kurulu'nun RTÜK göstereceği ikinci aday oldu. 
     Saat 14.20'de yeniden toplanan üst kurulda, ikinci aday için oylamalar yapıldı. 
     Yapılan oylama sonucu 5 oy alan Ruhi Şirin, RTÜK'ün göstereceği ikinci aday oldu. Şirin, RTÜK'ün daha önce belirlediği 3 adaydan birisiydi. 
     
     ÜÇÜNCÜ ADAY GÜRBÜZ... 

     Radyo Televizyon Üst Kurulu'nun RTÜK , bugün yapılan toplantısında, Sacettin Gürbüz, 16. turda 5 oy alarak üçüncü aday oldu. 
     
     DEMİRÖZ'ÜN ÖZGEÇMİŞİ 

     Şenol Demiröz, 1950 yılında Adapazarı'nda doğdu. Sakarya Lisesi ve Ankara Üniversitesi Siyasal Bilgiler Fakültesi Basın Yayın Yüksekokulu'nu bitiren Demiröz, Maliye Bakanlığı Gelirler Müdürlüğü Halkla İlişkiler Müdürlüğü'nde Halkla İlişkiler Uzmanı görevinde bulundu. 
     Başbakanlık Toprak ve Tarım Reformu Müsteşarlığı'nda Basın Müşavirliği görevini de yürüten Demiröz, TRT Program Planlama Dairesi, Radyo Program Yapım ve Yayın Dairesi'nde uzman olarak görev yaptı. 
     Film yapımcısı ve yönetmen olarak serbest çalışmalara da imza atan Şenol Demiröz, İstanbul Büyükşehir Belediyesi Kültürel ve Sosyal İşler Daire Başkanlığı, İstanbul Şehir Tiyatroları Repertuar Kurulu Başkanlığı ile Taksim Sanat Galerisi Jüri Başkanlığı görevlerinde bulundu. 
     Yapımcı olarak ''Hattat Hamid'', ''Bedia Muvahhid'' ve ''Tezhip Sanatında İki Usta'' ile ''Türk Vakıf Medeniyeti'' isimli 4 bölümlük belgeselin yapımcılığını üstlenen Demiröz, ''Dünyada Türk Vakıf Medeniyeti'', ''Eski Zaman Kolyeleri'', ''Vaktin Son Töreni'', ''Veda Çizgisi'', ''Sabahın İlk Kapısı'' gibi yapımların da metin yazımı, yapım ve yönetimini gerçekleştirdi. 
     ''Kuş Sayfaları'' adlı televizyon dizisinin yapımcılığını da gerçekleştiren Demiröz, çok sayıda uluslararası ve ulusal ölçekli festival ve etkinliğe de imza attı. 
     
     ŞİRİN'İN ÖZGEÇMİŞİ 

     Mustafa Ruhi Şirin, 1955 yılında Trabzon'da doğdu. Ankara İktisadi ve Ticari İlimler Akademisi AİTİA Gazetecilik ve Halkla İlişkiler Yüksek Okulu'ndan mezun olan Şirin, TRT'nin açtığı prodüktörlük sınavını kazanarak 1981 yılında İstanbul Radyosu'na atandı. 
     Radyoda çeşitli eğitim ve kültür programları hazırlayan Şirin, İstanbul Üniversitesi Radyo Televizyon Meslek Yüksek Okulu'nda iletişim alanında öğretim görevlisi olarak da ders verdi. 
     Birçok kamu kurumunda danışma kurulu ve jüri üyelikleri ile müzakereci görevlerinde bulan sürekli basın kartı sahibi Şirin, halen TRT İstanbul Radyosu'nda yöneticilik yapıyor. 
     Çocuk Vakfı'nın da kurucusu olan Şirin, UNICEF'in koordinatörlüğündeki ''Çocuklar İçin Evet Deyin'' projesi ile İstanbul Valiliği'nin Çocuk Kurultayı'nda ve Türkiye Çocuk Hakları Koalisyonu'nda görev aldı. 
     ''99 Soruda Çocuk Edebiyatı'' adlı eseri ders kitabı olarak eğitim fakültelerine okutulan Şirin'in, ''Televizyon, Çocuk ve Aile'', ''Gösteri Çağı Çocukları'' ve ''Kuşatılmış Çocukların Öyküsü'' adlı kitapları da iletişim fakültelerinin kaynak kitapları arasında yer alıyor. 
     Birçok çocuk, şiir ve araştırma kitabı bulunan Şirin'in, ''Kuş Ağacı'' adlı yapıtı 1993 yılında UNESCO Çocuk Kitabı Ödülü kazanırken, ''Guguklu Saatin Kumrusu'' adlı masal kitabı Rumence'ye, ''Masal Mektuplar'' kitabı ise Makedonca'ya çevrilerek yayımlandı. 
     
     GÜRBÜZ'ÜN ÖZGEÇMİŞİ... 

     Sacettin Gürbüz'ün özgeçmişi şöyle 
     Gürbüz, 21 Nisan 1976-31 Ağustos 1976 tarihleri arasında TRT Genel Sekreterliği'nde Basılı Yayınlar ve Kitap Müdürlüğü'nde şef olarak görev yaptı. 
     Sacettin Gürbüz, TRT Genel Müdürlüğü'nde genel müdür uzmanı, özel kalem müdürü, personel daire başkan yardımcısı, personel daire başkan yardımcısı, İnceleme ve Araştırma Kurulu Başkanlığı'nda üye, TRT Erzurum Bölge Müdürlüğü'nde radyo müdürlüğü ve genel müdür yardımcısı idari görevlerinde bulundu. 
     Halen TRT Merkez Araştırma, Plan ve Koordinasyon Daire Başkanlığı'nda baş uzman olarak görev yapan Gürbüz, çeşitli tarihlerde TRT bünyesinde İnceleme ve Araştırma Kurulu Başkanlığı, genel müdür yardımcılığı ve genel müdürlük makamlarına vekalet etti. 
     
</TEXT>
</DOC>
