<DOC>
<DOCNO> 175184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/yazar/cemal.html </URL>
<DATE> 2003/08/12/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Tatil sonrası iyi haberler 
</HEADLINE>
<TEXT>

   
   Tatil sonrası haberler iyi Yedinci Uyum Paketi TBMM'den geçti, Sayın Cumhurbaşkanı tarafından gecikme olmaksızın onaylandı. Ekonomide enflasyon ve faizler düşüyor. Borsa toparlanıyor. IMF, 2004 yılı borçlarını 2005 2006'ya yaydı. Uluslararası derecelendirme kuruluşlarında Türkiye'nin kredi ya da ülke notu yükseltiliyor. Eve dönüş uygulaması başladı. Bu arada Amerika'yla ilişkiler tamirat sürecinde... 
   Bunların tümü iyi haber. 
   Önce AB ile uyum paketleri... 
   Radikal Gazetesi, sessiz demokrasi devrimi diye manşet çekmişti. Financial Times'ın başyazısı sessiz devrim başlığını taşıyordu. 
   Gerçekten öyleydi. 
   Türkiye özellikle Yedinci Paket'le demokratik hukuk devleti açısından büyük bir atılımı gerçekleştirmiş ve Avrupa Birliği yolunda yeni ve büyük bir mesafe almış oldu. 
   Şimdi sıra 'uygulama'da 
   'Kopenhag kriterleri'nin kağıt üstünde kalmaması, hayata geçirilmesi gerekiyor. 
   Baş sorumluluk elbette AKP hükümetinin. Ama bu konuda tabii muhalefetle sivil topluma düşen önemli roller de var. Çünkü kamuoyu ne kadar harekete geçirilirse, demokrasi de o kadar slogan olmaktan çıkar, ete kemiğe bürünür. 
   Birtakım baykuşlar farklı düşünebilir. 
   Geçiniz bu dinozorları 
   Demokrasi ve hukuk devleti yolunda yürümek Türkiye'yi ne böler, ne de 'irtica'ya götürür. Tam tersine, Atatürk'ün hedef olarak koyduğu çağdaş uygarlık düzeyine sıçratır bu ülkeyi... 
   Ekonomi haberleri de olumlu. 
   Enflasyonla faizlerde düşüş devam ediyor. IMF'ye borçların IMF tarafından 2004 yılı sonrasına yayılması da beklentileri olumsuzluktan kurtaran bir karar... 
   Kısacası, bulunduğumuz yer iyi. 
   Riskler elbette var. 
   Bu yüzden hükümetin ekonomiyle ilgili piyasalardaki mevcut iyimserliği kalıcı kılabilecek bazı adımlar daha atması lazım. 
   Bu çerçevede sosyal güvenlik, yerel yönetim harcamaları, kamuda istihdam gibi alanlarda da reformcu tutumlar sergilemesi şart... 
   Eve dönüş, bir başka deyişle, 'topluma kazandırma' yasası da barış açısından vurgulanması gereken bir nokta. 
   Hem demokratikleşme hem af uygulaması, adına ister Güneydoğu, ister Kürt sorunu deyin, bu ülkeyi çok uzun yıllardır kanatan büyük bir beladan kurtaracak yolda yürümek anlamını taşıyor. 
   Özetle 
   Türkiye demokratikleşme yolunda... 
   Enflasyon canavarının sırtı artık yere gelecek gibi... 
   Güneydoğu'da barış ve huzuru kalıcı kılabilecek ortam oluşuyor. 
   Bütün bunlar iyi haberler. 
   Türkiye, Atatürk'ün kurduğu laik Cumhuriyetini, birlik ve bütünlüğüyle çoğulcu demokrasisini yine demokrasi içinde koruyacak güce, tarihsel deneyim ve bilince sahip büyük bir ülkedir. 
   Kimsenin kuşkusu olmasın. 
   
      
   
</TEXT>
</DOC>
