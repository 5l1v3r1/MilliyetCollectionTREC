<DOC>
<DOCNO> 193957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun01.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ta Türkiye'ye önerdiği bölgelere kendisi gidiyor... 
</HEADLINE>
<TEXT>

     ABD, Irak'taki birliklerinin rotasyonu çerçevesinde hazırladığı planda, daha önce Türk barışgücüne önerdiği bölgelere Amerikan askerlerini göndermeyi öngörüyor. 
     ABD'nin kuvvet rotasyon planının, Savunma Bakanı Donald Rumsfeld ve ABD Genelkurmay Başkanı Orgeneral Richard Myers tarafından resmen açıklanmasının ardından Pentagon yetkilileri, planın ayrıntılarını duyurdular. Buna göre, savaştan bu yana Irak'ta görev yapan 4 Amerikan tümeni olan 101. hava indirme tümeni, 82. hava indirme tümeni, 4. piyade tümeni ve 1. zırhlı tümen ülkeye dönecek. 
     Bu birliklerden 82. hava indirme tümeninin tamamı ve 4. piyade tümenine ait bazı unsurlar, ABD'nin önceki aylarda Türk barışgücüne önerdiği bölgelerden biri olan, Bağdat'ın batısındaki El Anbar bölgesinde konuşlu bulunuyor. ABD'nin rotasyon planında, ilkbahardan itibaren bu bölgeye 1. deniz piyade tümeni ve 25. piyade tümenine bağlı bir tugayın gönderilmesi öngörülüyor. 
     El Anbar bölgesinin doğu kesiminde Felluce ve Ramadi gibi ABD kuvvetlerine yoğun saldırılar düzenlenen kentler bulunuyor. Çöl arazisinden oluşan El Anbar'ın batısı ise Suriye, Ürdün ve Suudi Arabistan sınırına kadar uzanıyor. 
     ABD'nin bir dönem Türkiye'ye önerdiği, Bağdat'ın kuzeyindeki Selahaddin bölgesi ve Irak'ın kuzeyinin bir bölümünde bulunan 101. hava indirme tümeninin yerine ise, daha küçük bir birlik olan 2. piyade tümenine ait bir tugayın yılbaşından sonra gönderilmesi planlandı. 
     Selahaddin bölgesinde Irak'ın devrik lideri Saddam Hüseyin'in memleketi olan Tikrit kenti ile Musul da bulunuyor. 
     Askeri kaynaklar, 101. hava tümeninin çekilmesinin ardından görev alacak tümenin Tikrit'te konuşlanacağını, Irak'ın kuzeyinin ise ağırlıklı olarak yerel güvenlik güçlerinin denetiminde olacağını kaydediyor. Uzmanlar, zamanında Türk barışgücü için düşünülen El Anbar ve Selahaddin bölgelerine, rotasyon çerçevesinde yine Amerikan birliklerinin gönderileceğine işaret ediyor. 
     
</TEXT>
</DOC>
