<DOC>
<DOCNO> 156961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/ekonomi/eko03.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD kredisi IMF gözden geçirmesinden sonra 
</HEADLINE>
<TEXT>

ABD Hazine Bakan Yardımcısı Taylor, 1 milyar dolarlık hibe için IMF’nin görüşmelerini tamamlamasını bekleyeceğiz’ dedi 
     ABD Hazine Bakan Yardımcı John Taylor, ABD’nin Türkiye’ye vereceği krediye çevrilebilir 1 milyar dolarlık hibeye ilişkin görüşmelerin, IMF heyetinin 5’inci gözden geçirme için yapacağı ziyaretten sonra başlayacağını söyledi. 
     Taylor, Washington’da düzenlediği basın toplantısında, sorular üzerine, "Türk yetkilileriyle temastayız. Önümüzdeki haftalarda bu 1 milyar dolara ilişkin finansal düzenleme için görüşmelere başlama çabası olacak. Bu iş yolunda gidiyor, kesin bir takvim yok. IMF heyeti bu ayın son iki haftasında Türkiye’ye gidiyor. Biz kesinlikle bunun geçmesini bekleyeceğiz. Bu iki meselenin aynı zamanda üst üste çakışmasını istemiyoruz" dedi. 
     Önümüzdeki günlerde G - 8 maliye bakanlarının Fransa’da yapacağı toplantıda da Türkiye’nin ele alınmasının beklendiğini belirten Taylor, "Türkiye IMF için önemli bir ülke. IMF programında ilerleme kaydetti. Maliye bakanları 1 milyar doların nasıl kullanılacağına, bunun IMF programıyla nasıl eş zamanlı hale getirileceği konusuna ilgi gösterecekler" diye konuştu. 
     
     TOBB Londra’ya gidiyor 
     Taylor, Irak’ın yeniden yapılandırılması çalışmalarının da Türkiye için imkanlar yaratacağına işaret ederek, "Irak’ın tamamında iş ve imar konusunda ortaya çıkacak çok büyük fırsatların Türkiye için gerçekten çok iyi olduğunu düşünüyorum" dedi. Bu arada Washington’da görüşmeler yapan TOBB Başkanı Rifat Hisarcıklıoğlu, Londra’da yapılacak Irak toplantısına çağrıldıklarını açıkladı. 
     

</TEXT>
</DOC>
