<DOC>
<DOCNO> 195323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sonspo24.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dilmen Doktorları dinlemedim, futbolculuğum kısa sürdü 
</HEADLINE>
<TEXT>

     İkinci Futbol Ligi A Kategorisi ekiplerinden Karşıyaka'nın teknik direktörü Rıdvan Dilmen, doktorları dinlemeyince futbol yaşamının kısa sürdüğünü söyledi. 
     Bornova'da Cem Bakioğlu Lisesi'ni ziyaret eden Rıdvan Dilmen, öğrencilerin yoğun ilgisi ve tezahüratlarıyla karşılandı. 
     Eğitimini liseye kadar sürdürebildiğini ve yükseköğrenim yapmamanın sıkıntısını her zaman yaşadığını belirten Dilmen, öğrencilere eğitimlerini sürdürmeleri ve lisan öğrenmeleri tavsiyesinde bulundu. 
     Okul bahçesinde soruları yanıtlayan Dilmen, doktorların sözlerini yeterince dinlemediği için futbol hayatının kısa sürdüğünü kaydetti. 
     Karşıyaka ile 2 yıllık sözleşmeye imza attığını belirten Dilmen, ''Karşıyaka'da öncelikli hedefim, orta sıralara yükselmek. Gelecek yıl da Birinci Süper Lig'e çıkmak'' dedi. 
     ''Fenerbahçe'de yeniden teknik direktör olmayı ister misiniz '' şeklinde yöneltilen soruya ise Dilmen, ''Benim tek amacım, Karşıyaka'da başarılı olmak'' diye yanıtladı. 
     Rıdvan Dilmen, Türkiye'de en iyi futbol oynayan ekibin de Beşiktaş olduğunu iddia etti. 
     Dilmen, öğrenciler ve öğretmenlere imza dağıttı, onlarla fotoğraf çektirdi. 
     
</TEXT>
</DOC>
