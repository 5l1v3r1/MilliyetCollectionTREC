<DOC>
<DOCNO> 181212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun05.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap Birliği, Irak'ın katılımını kabul etti... 
</HEADLINE>
<TEXT>

     Arap Birliği, Irak'ta ABD'nin kurduğu Geçici Hükümet Konseyi'nden bir heyetin, bugün yapılacak dışişleri bakanları toplantısına katılmasını kabul etti. 
     Suudi Arabistan Dışişleri Bakanı Prens Suud El Faysal, Mısır'ın başkenti Kahire'de, Birlik üyesi diğer ülkelerin bakanlarıyla yaptıkları toplantının ardından dün gece yarısından sonra gazetecilere, Irak Geçici Hükümet Konseyi'ni bugünkü toplantıya üye olarak davet etme konusunda anlaşma sağlandığını bildirdi. 
     Toplantı sonrası yayımlanan bildiride, Irak'ta meşru hükümet kuruluncaya ve yeni anayasa hazırlanıncaya kadar Irak'ın Arap Birliği'ndeki sandalyesinde Geçici Hükümet Konseyi'nin yer almasının kabul edildiği belirtildi. 
     Arap Birliği dışişleri bakanlarının saatler süren tartışmaların ardından dün geç saatlerde açıkladıkları kararla, Irak'ta geçici yönetimin atadığı Dışişleri Bakanı Hoşyar Zebari'nin, Birliğin Kahire'de iki gün sürecek bakanlar düzeyindeki toplantısına katılacağı, bunun da geçici yönetimin, Birliğin diğer toplantılarında ve BM, OPEC gibi başka uluslararası kuruluşlarda Irak'ı temsil etmesine izin verilmesi için emsal teşkil edebileceği yorumları yapılıyor. 
     Irak'ta Saddam Hüseyin rejiminin devrilmesinden bu yana Arap Birliği toplantılarında Irak'ın sandalyesi boş duruyordu. 
     
</TEXT>
</DOC>
