<DOC>
<DOCNO> 176572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur34.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
SP'nin de bir televizyonu oldu... 
</HEADLINE>
<TEXT>

     Saadet Partisi SP Genel İdare Kurulu Üyesi Kazım Arslan ve 5 arkadaşı, Yozgat'ta yerel yayın yapan Bayrak TV'nin hisselerini 200 bin dolara satın aldı. 
     SP GİK Üyesi ve 20. Dönem Milletvekili Kazım Arslan, A.A muhabirine yaptığı açıklamada, ulusal televizyon kurma çalışmaları doğrultusunda partisi adına yetkili olduğunu söyledi. Daha önce bazı televizyon kanallarının sahipleriyle görüşme yaptıklarını bildiren Arslan, ''Yozgat'ta yerel yayın yapan ve ulusal yayın yapma izni bulunan Bayrak TV'de karar kıldık'' dedi. 
     Arslan, genel seçimlerde DYP'nin 2'inci sıra milletvekili adayı olan Mustafa Odabaşı'nın sahibi olduğu yerel Bayrak TV'nin hisselerinin satın alınmasına ilişkin resmi işlemleri noterde tamamladıklarını bildirdi. Böylece, 150 milyar lira sermayeli Anadolu İletişim A.Ş. adına Bayrak TV'ye ait hisselerin tamamı Kazım Arslan ile 21. dönem milletvekilleri Suat Pamukçu ve Şeref Malkoç ile Cafer Güneş, İsmail Aydost ve Ahmet Özçelik adına tanzim edildi. 
     Televizyon kanalının hisselerini 200 bin dolara satın aldıklarını ve şirketin sermayesini 7.2 trilyon liraya yükselteceklerini belirten Aslan, ''Televizyon 3 ay süreyle Yozgat'ta yerel yayınlarına devam edecek. Daha sonra merkez, İstanbul veya Ankara'ya taşınacak'' diye konuştu. 
     Bayrak TV'nin ulusal yayın yapma izni bulunduğunu ifade eden Kazım Arslan, şöyle konuştu 
     ''Arkadaşlarımız altyapı çalışmalarını sürdürüyor. Büyük ihtimalle İstanbul'a nakledeceğimiz televizyon kanalıyla ilgili yayın ilkeleri, isim, logo, yer, idari biçimi gibi konular üzerinde çalışmalar yapılıyor. Aralık ayından itibaren ulusal yayınlara başlamasını planladığımız televizyon kanalının reyting kaygısı olmayacak. Televole kültüründen uzak, haber, kültür, sanat, dini programlar, ekonomi, spor ağırlıklı bir yayın politikası benimsenecektir.'' 
     
</TEXT>
</DOC>
