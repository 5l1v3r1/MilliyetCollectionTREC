<DOC>
<DOCNO> 163562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur29.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Star Gazetesi İzmir bürosuna bomba koyanlar yakalandı 
</HEADLINE>
<TEXT>

     Star Gazetesi İzmir Temsilciliği'nin de bulunduğu binanın bodrum katına bomba koydukları iddiasıyla terör örgütü MLKP üyesi 2 kişi, düzenlenen operasyonla yakalandı. Sanıkların, Manisa, Bursa ve Bodrum'daki bombalama eylemlerini de gerçekleştirdikleri belirlendi. 
     Alınan bilgiye göre, geçen Cumartesi günü STAR Gazetesi İzmir Temsilciliği'nin de bulunduğu işhanının bodrum katına konulan parça tesirli bombanın patlamasının ardından İzmir Emniyet Müdürlüğü geniş çaplı operasyon başlattı. 
     Bomba parçalarını inceleyen uzman ekipler, İzmir ve Manisa'da son 6 ay içinde meydana gelen patlamalarda kullanılan bombalarla benzerlik olduğunu tespit etti. 
     Soruşturma kapsamında tüm ipuçlarını değerlendiren İstihbarat ve Terörle Mücadele Şube Müdürlüğü ekipleri, ''bombacıların'' Kuşadası'na bağlı Davutlar Beldesi'nde saklandıklarını belirledi. 
     Davutlar'da kiraladıkları yazlıkta kalan terör örgütü Marksist Leninist Komünist Partisi MLKP üyesi Sami Ö. 25 ile İbrahim A. 23 , düzenlenen operasyonda yakalandı. Evde yapılan aramada da, ''parça tesirli bomba'' imalinde kullanılan malzemeler ele geçirildi. 
     
</TEXT>
</DOC>
