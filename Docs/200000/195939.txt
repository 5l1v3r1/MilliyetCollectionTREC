<DOC>
<DOCNO> 195939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur11.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, turizmde "ucuz ülke" mi 
</HEADLINE>
<TEXT>

     Kültür ve Turizm Bakanı Erkan Mumcu, Türkiye'nin ucuz turist turizmi yapmadığını söyledi. 
     CHP Antalya Milletvekili Osman Kaptan'ın soru önergesini yanıtlayan Mumcu, oda fiyatları tek başına ele alındığında Türkiye'de turizmin ucuza pazarlandığı kaygısının oluşabileceğini, ancak turizmin içinde bulunduğu koşullar ve kıyaslamayı sağlayan diğer rakamsal verilen incelendiğinde ''ucuz turizm''in sadece Türkiye'ye ait olmadığının kaydetti. 
     Türkiye'nin turist başına turizm gelirinde rakip ülkelere göre ön sıralarda yer aldığına dikkati çeken Mumcu, Dünya Turizm Örgütü rakamlarına göre turist başına turizm gelirinin Mısır'da 843, Yunanistan'da 736, Türkiye'de ise 731 dolar olduğunu ve bütün ülkeler arasında 7. sırada yer aldığını, İspanya, İtalya ve Fransa'nın önünde olduğunu vurguladı. 
     Turist sayılarına göre turizm geliri incelendiğinde, Fransa'nın 75 milyon turistten 30 milyar, İspanya'nın 50 milyon turistten 31 milyar, Macaristan'ın 15 milyon turistten 3.5 milyar dolar gelir elde ettiğine işaret eden Mumcu, Türkiye'nin 11.5 milyon turistten 8.1 milyar dolar gelir sağladığını bildirdi. Mumcu, ''Turist sayısına göre turizm geliri ve turist başına düşen turizm geliri rakamları, Türkiye'nin ucuz turist turizmi yapmadığını gösteriyor'' dedi. 
     
     ''HER ŞEY DAHİL'' UYGULAMASI 
     Mumcu, esnafın ''her şey dahil'' uygulamasını eleştirilerine de yanıt verdi. Turizm hareketinin 2. Dünya Savaşı'ndan bu yana ilk kez en durgun düzeye indiğini belirten Mumcu, Türkiye'nin rekabet koşullarının Avrupalı bir ülke ile aynı olmadığını kaydetti. Mumcu, ''Irak'ın ve istikrarsız olan Ortadoğu'nun komşusu olması, 11 Eylül olayının sosyal yaraları üzerine kimliği sorgulanan bir ülke konumunda bulunması gibi bir çok kontrolsüz etken varken günümüze kadar başarılı bir sezon geçiren turizm, fiyat ve hizmet konusunda ayrıcalıklarıyla rekabet ortamında kendine yer bulmuştur'' dedi. 
     Turizm sektörünün 1980'li yıllardan bu yana aldığı yolla piyasasında kendi rekabet şartlarını her geçen gün daha akılcı konuma taşıdığını kaydeden Mumcu, ''taban fiyat'' uygulamasının ne dünya ne de Türkiye gerçeği ile örtüştüğünü, sektörün kendine uygun gördüğü ''her şey dahil'' uygulamasının işletmecilik kolaylıkları ve doluluk oranını artıran pazarlama aracı olması nedeniyle yaygınlaştığına dikkati çekti. 
     2004 sezonunda İspanya ve Yunanistan'ın da bu sistemi uygulamaya koyacağını kaydeden Mumcu, esnafın eleştirilerine şu yanıtı verdi 
     ''Her şey dahil sistemi içerisinde çevre halkı ve yöre esnafı sektörden kendine düşen payı alamıyor olabilir. Ama konaklama tesislerinin nitelik, kalite, hijyen, güven konularında yıllar içerisinde turistin ve turizmin yıpranmasına neden olması, turizm bölgelerinde gereğinden çok sayıda plansız ve düzensiz işletmelerin varlığı, esnafın kendisine zarar vermesine neden olmuştur.'' 
     
</TEXT>
</DOC>
