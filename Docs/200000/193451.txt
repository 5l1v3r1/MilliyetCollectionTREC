<DOC>
<DOCNO> 193451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sondun08.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, BM silah denetçilerinin Irak'a geri dönmesini istemiyor 
</HEADLINE>
<TEXT>

     ABD, BM silah denetçilerinin Irak'a geri gönderilmesini istemiyor. 
     ABD Dışişleri Bakanlığı'ndan adının açıklanmasını istemeyen üst düzey yetkili, gazetecilere açıklamasında, ''Silah denetçilerinin rolü, Irak'ın BM Güvenlik Konseyi'nin yaptırımlarına uymasını sağlamaktı ve bu yaptırımların olaylarla geride kaldığı söylenebilir'' dedi. 
     Güvenlik Konseyi'nin karar alması halinde silah denetçilerinin gelecekte bir rolü olabileceğini belirten yetkili, bunun şimdilik uzak bir tartışma olduğunu kaydetti. 
     Uluslararası Atom Enerjisi Ajansı UAEA Başkanı Muhammed El Baradei, pazartesi günü yaptığı açıklamada, Saddam Hüseyin rejiminin silah programlarını incelemeyi sürdürmek amacıyla BM silah denetçilerinin ve UAEA denetçilerinin yeniden Irak'a gitmesi gerektiğini söylemişti. 
     BM, Irak'ta bulunan uzmanlarını Mart ayı ortalarında geri çekme kararı almıştı. O zamandan bu yana denetçiler Irak'a ayak basmadı. 
     Irak'ın kitle imha silahlarına sahip olması, ABD'nin Irak ile savaşa girmesinin başlıca gerekçesiydi. Bununla birlikte, yoğun aramalara rağmen, Amerikan kuvvetleri Irak'ın sahip olduğu ileri sürülen bu silahları hala bulamadı. 
     
</TEXT>
</DOC>
