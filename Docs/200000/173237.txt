<DOC>
<DOCNO> 173237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/guncel/gun05.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Facianın nedeni birkaç damla asit 
</HEADLINE>
<TEXT>

   Ankara'daki patlamaya ihmal ve patlayıcı madde dolu kutunun kapağından akan asit neden oldu 
   TOLGA ŞARDAN Ankara 

   
   Ankara'da H kim ve Savcı Adayları Eğitim Merkezi'nde 17 polisin yaralanmasıyla sonuçlanan patlamanın yankısı dün de sürdü. Patlamaya içinde patlayıcı madde bulunan kutunun kapağından akan birkaç damla asidin neden olduğu ortaya çıktı. Terörle Mücadele ve İstihbarat şubeleri, daha önce de başkentte aynı yöntemle eylem yapan yasadışı Fakirler ve Ezilenlerin Silahlı Kurtuluşu FESK adlı örgütün mobil eylem timlerini ortaya çıkarmak için çalışma başlattı. Ankara Emniyet Müdürü Ercüment Yılmaz, yıllık izinde olan bazı önemli birimlerin müdürlerini Ankara'ya çağırdı. 
   
   KURNAZCA DÜZEN 
   Olayda dikkatlerin çantaya çevrildiği sırada kavanozdaki tozun patladığı kaydedilirken, bir yetkili, "Örgütün Manisa'da kullandığı aynı tip patlayıcı toz, tanımlanamadığı için özel yöntemle imha edildi" dedi. 
   Ankara'daki patlamayla ilgili "ihmal" tartışması dün de sürdü. Bazı emniyet yetkilileri, olayda açık ihmal bulunduğunu belirtirken, bazıları da, "İlk patlamadan sonra delil toplamak amacıyla polisler alanın temiz olduğunu düşünerek çalışmaya katıldı" dedi. Olay sırasında aynı tip olaylarda deneyimli personelin bulunmaması da ihmal kapsamında değerlendirildi. 
   
   PARMAKLAR DİKİLEMEDİ    Eylemlerde kullanılan "triasetontriperoksit" adlı kimyasalın çok küçük bir miktarı bile küçük bir kıvılcım ya da birkaç damla asitle tepkime vererek büyük ısı ve ses ortaya çıkarıyor. Kemik ölümü nedeniyle parmakları kopan bomba uzmanı Erol Gültekin'in üç parmağının tümüyle kaybedildiği, ancak en az kayıpla yaraların kapatıldığı açıklandı. Şube Müdürü İsmet Doğru'nun tedavisi de yanık merkezinde sürüyor. 
   
   
   
   
</TEXT>
</DOC>
