<DOC>
<DOCNO> 185436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/siyaset/siy04.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen'den Türkiye'ye övgü 
</HEADLINE>
<TEXT>

   GÜVEN ÖZALP Brüksel 

   
   Türkiye'nin Avrupa Birliği'yle AB ilişkilerinde belirleyici unsurlardan biri olan İlerleme Raporu'nun yayımlanmasına bir aydan az bir süre kalırken, Dışişleri Bakanı Abdullah Gül, Brüksel'de AB Komisyonu'nun Genişlemeden Sorumlu Üyesi Günter Verheugen'le bir saat süren bir görüşme yaptı. 
   Son dönemde Türkiye'ye yönelik olarak takındığı olumlu tavrı bu zirvede de sürdüren Verheugen, görüşme sonrası yaptığı açıklamada Türkiye'den övgüyle bahsetti. Olumlu sinyaller gelen Türkiye ile ilişkilerin son derece umut veren bir döneme girdiğini ve bu durumun son derece memnuniyet verici olduğunu söyleyen Verheugen, bu bağlamda hazırlanma aşamasında olan İlerleme Raporu'nun da olumlu ve cesaretlendirici nitelikte olacağını tahmin ettiğini söyledi. 
   
   AKP, ÖNCEKİ HÜKÜMETTEN İYİ 
   AKP hükümetinden de AB konusunda yaklaşımı nedeniyle övgüyle bahseden Verheugen, "Bir önceki hükümet, siyasi reformları 'yarım gönülle' yaptı. Şu anki hükümet ise siyasi reformları hedef olarak belirledi. Bu durum işbirliğini de son derece tatmin edici kılıyor" dedi. Gül görüşmesinde Kıbrıs da masaya yatırıldı. Verheugen, Kıbrıs için bulunacak çözümde Annan Planı'nın temel alınmasını istediklerini söyledi. Görüşmede, Türkiye'nin attığı adımlardan etkilendikleri gözlenen Verheugen ve komisyon yetkililerinin özellikle üzerinde durduğu bir konu ise, DEP davası oldu. Bu konu, rapor yayımlanana dek olumlu bir gelişme olmaması halinde, İlerleme Raporu'nun en olumsuz noktalarından birini oluşturacak. 
   
</TEXT>
</DOC>
