<DOC>
<DOCNO> 176306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/soneko06.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Kredi kartı ile yaşam zoraki evlilik 
</HEADLINE>
<TEXT>

     Ankara Ticaret Odası ATO kredi kartı borcuna ne şekilde faiz işletildiği konusunda vatandaşları bilgilendirmek amacıyla ''Kredi Kartıyla Yaşam'' adını taşıyan bir araştırma yaptı. 
     Araştırmaya göre, kredi kartı ile 1 milyar lira borçlanan bir tüketici borcunu, asgari ödeme tutarı üzerinden ancak 38 ayda kapatabiliyor. 
     Araştırmada, kredi kartı ödemesinin asgari ödeme tutarı üzerinden ''son ödeme tarihi''nde yapılması halinde, ''hesap kesim tarihi'' ile ''son ödeme tarihi'' arasında geçen sürede tüketicilerin toplam borcu üzerinden faiz ödendiğine dikkat çekilerek, tüketicilerin borçlarını ödemek için son ödeme gününü beklememeleri istendi. Bu durum şu örnekle açıklandı 
     ''Tüketicinin 1 milyar lira tutarında kredi kartı borcu bulunduğunun farz edilmesi halinde, bu borcu beşte biri olan 200 milyon liralık kısmının banka hesap özetinde belirtilen 'son ödeme tarihi'ne kadar yatırılması gerekiyor. Bu süre ise genel olarak 10 günü kapsıyor. Ancak bu 10 günlük süre içerisinde 1 milyar liranın tamamına faiz işletiliyor. 'Asgari ödeme tutarı'nın 200 milyon lira ilk gün ödenmesi halinde ise 10 gün için geriye kalan 800 milyon lira üzerinden faiz yürütülüyor. Asgari ödeme tutarını son ödeme tarihine kadar ödemeyen tüketiciler ise ayrıca ekstra gecikme faizi ödemek durumunda kalıyor.'' 
     
     ORTALAMA FAİZ 
     Araştırmada, bankaların kredi kartlarına uyguladığı aylık faizin şu anda ortalama 7.75 olduğu vurgulanırken, devletin aldığı bazı vergi ve fonlar eklendiği zaman bu rakamın yaklaşık aylık yüzde 9'a çıktığı kaydedildi. 
     Araştırmada, bu orandaki aylık faizin bileşik faizle yıllık yüzde 193'e denk geldiğinin de altı çizilerek, bu nedenden dolayı tüketicinin sadece faiz oranına bakarak değerlendirme yapmaması gerektiği bildirildi. 
     Tüketicilerin kredi kartı borcu ödemelerinde zarara uğramamaları için daha bilinçli hareket etmeleri gerektiğinin vurgulandığı araştırmada, kredi kartlarında asgari ödeme tutarı yerine mümkünse borcun tamamının kapatılması gerektiği de ifade edildi. 
     
     ATO BAŞKANI AYGÜN 
     Araştırmaya ilişkin değerlendirmelerde bulunan ATO Başkanı Sinan Aygün, kredi kartı ile yaşamı zoraki bir evliliğe benzeterek, ''38 ay süren bu evliliği sürdürmek de, boşanmak da neredeyse imkansız'' dedi. 
     ''Kredi kartı ile tanışmayan bir, tanışan bin pişman oluyor'' ifadesini kullanan Aygün, kredi kartı faizlerinin normalde aylık yüzde 4'ten fazla olmaması gerekirken, ortalama yüzde 7.75'ler civarında seyreden kredi kartı faizi yüzünden tüketicilerin mağdur olduğunu kaydetti. Aygün, açıklamasına şöyle devam etti 
     ''Aynı bankalar yüzde 3.75'ten tüketici kredisi kullandırıyor. Bu faizlerle bu borç bitmez, bitmediği de ortadadır. Vatandaşı harcadığı paraya pişman eden bir kredi kartı faiz sistemi ile dar gelirli kesimden, yüksek gelirli kesime sermaye transferi oluyor. Ne yazık ki, kredi kartı kullanan vatandaşlarımızın bir ayağı faiz batağına batmış durumdadır. 1-2 yıl içerisinde yeni bir kredi kartları krizi ile karşı karşıya kalmaktan korkuyorum.'' 
     
</TEXT>
</DOC>
