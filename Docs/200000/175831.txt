<DOC>
<DOCNO> 175831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/spor/spo02.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum yorgun düştü 
</HEADLINE>
<TEXT>

   Fenerbahçe'nin hocası, Trabzonspor maçı hazırlık sürecinde neredeyse tüm gücünü tüketti. Özgüven eksikliğini terapi ile aşmaya çalıştı, taktik konuları oyuncuların kafasına kazıdı 
      YUSUF KOBAL 

   
   Alışılmadık tempo 
   TEKNİK Direktör Christoph Daum, Trabzonspor deplasmanından üç puanla dönmek için futbolcularının adeta beynini yıkadı. Hafta içindeki hazırlık aşamasında sadece bir antrenmanı basına açan Fenerbahçe'nin teknik patronu, bu süreyi özgüven yüklemesi ve motivasyonla değerlendirdi. Taktik çalışmalara da ağırlık veren Daum, son idmanda kanat organizasyonları üzerinde durdu. İlk on birde görev vereceği isimleri sık sık uyaran Alman hoca, kaleci Recep ile de özel olarak ilgilendi. 
   
   Tuncay serbest 
   DAUM, cezalı olan Erhan'ın yerine savunmanın sol kanadında genç Mahmut Hanefi'den yana tercihini kullandı. İsmail Güldüren'in performansını yeterli bulmayan tecrübeli teknik adamın, Tuncay'a da serbestlik tanıyacağı öğrenildi. Cezalı Fatih'in yerine ise sağda Kemal'i düşünen Alman hoca, alternatif olarak da Hakan Bayraktar üzerinde duruyor. Disiplinden taviz vermeyen Daum, İstanbulspor maçındaki hataların tekrarlanmaması için Kaptan Ümit Özat ve Luciano ile de bir görüşme yaptı. 
   
   Suikast şüphesi    Ortega'nın geçirdiği kazayla ilgili soruşturma açan Arjantin polisi, "sabotaj" ihtimali üzerinde duruyor 
   MEHMET ÇİFTÇİ 

   Traktörler sıkıştırdı 
   FENERBAHÇE ile arasındaki sorunları çözemeyen Ariel Ortega'nın başı dertten kurtulmuyor. Arjantin basını, Ortega'nın önceki sabah 05.00 sıralarında evine dönerken geçirdiği kazada "sabotaj" şüphesi bulunduğunu yazdı. Ünlü yıldızın aracını, arkadan ve önden iki traktörün sıkıştırdığı ve kazaya yol açtığı öğrenildi. Traktörlerin farlarını yakmayarak Ortega'nın üzerine gittiği ifade edildi. 
   
   Alkol kullanmadı 
   ARJANTİNLİ futbolcu, mucize eseri kazayı hafif sıyrıklarla atlatırken, güvenlik kuvvetleri yaptıkları soruşturmalarda "suikast" üzerinde durmaya başladı. Arjantin polisinin kazada kasıt aradığı öğrenildi. Ortega'nın, alkol testinden temiz çıktığı ve hatanın kesinlikle kendisinde olmadığı açıklandı. Bugün yapılan testlerin ardından Ortega'nın hastaneden taburcu edildiği bildirildi. 
   
   Özdemir'den garanti    YUSUF KOBAL 

   SARI-LACİVERTLİ ekibin II. Başkanı Nihat Özdemir, Alex'in transferinde pürüz bulunmadığını vurgulayıp, Brezilyalı oyuncunun Elazığspor maçına yetişeceğini açıkladı. Transferde ortaya çıkan sıkıntıları çözdüklerini belirten Özdemir, "Kimse kuşku duymasın, Elazığspor maçına yetişecek. Şu anda takımda bir lidere ihtiyaç var. Yani 10 numaraya. Daum da bunu kısa zamanda çözecektir. Recep ve Volkan'la devam edeceğiz. Başkan giderse beraber gideriz" diye konuştu. 
   
   RECEP 'Mahçup etmem'    TRABZONSPOR maçında kaleyi koruyacak olan Recep, kendisine güvenilmesini istedi. Kritik bir maçta forma giyecek olan genç eldiven, taşıdığı sorumluluğun bilincinde olduğunu, başarılı olacağını söyledi. Recep, "Bana güvenen hocamı ve arkadaşlarımı mahçup etmeyeceğim" ifadesini kullandı. Taraftarlara da umutlu mesajlar veren Sarı - Lacivertli kaleci, "Kimse merak etmesin. Fenerbahçe kalesi emin ellerde. Herkes bana destek veriyor. Bu güveni boşa çıkarmam" diye konuştu. 
   
   Protesto pes ettirdi    Enke'nin Menajeri Tortuosas, Alman kalecinin İstanbulspor maçındaki tribün baskısı nedeniyle ayrıldığını açıkladı 
   FENERBAHÇE'DEN sürpriz bir şekilde gönderilen kaleci Enke'nin ipini taraftar çekti. Alman kalecinin Menajeri Jorg Tortuosas, İstanbulspor maçındaki protestoların Enke'nin sonunu hazırladığını belirterek, "Medya da buna destek verince Enke için gitmekten başka çare kalmamıştı. Daha ilk maçta böyle bir ortamla karşılaşınca yapamayacağını anladı. Yönetime durumu bildirdi" diye konuştu. 
   ENKE'NİN yolun başındayken ayrılmasının iki taraf için de olumlu olacağını ilettiğini vurgulayan Tortuosas, Fenerbahçe'nin de bu isteğe karşı çıkmayarak, çıkış yolunu açtığını söyledi. Menajer, yönetimi de suçlayarak, "Enke'nin arkasında durmadılar. Barcelona'dan yapılan açıklamaya göre maalesef hiçbir kulüpte oynayamayacak. Bu çok talihsiz bir durum" ifadelerini kullandı. 
   
   
</TEXT>
</DOC>
