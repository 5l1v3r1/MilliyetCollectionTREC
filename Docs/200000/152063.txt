<DOC>
<DOCNO> 152063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun29.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Garner ''Irak'ta bazı bakanlar haftaya hizmete başlayabilir'' 
</HEADLINE>
<TEXT>

     Irak'ta geçici yönetimin başına getirilecek Amerikalı emekli General Jay Garner, ''Irak'taki bazı bakanlıkların gelecek hafta hizmet vermeye başlayacağını umduğunu'' söyledi. 
     Garner, Bağdat'ta düzenlediği basın toplantısında, ''Iraklıların yöneteceği bakanlıkların her birinde eşgüdümcülerinin olacağını'' belirtti. 
     Emekli General, ABD ve İngiliz güçlerinin düzenlediği bombardımanlarda herhangi bir bakanlık binasının zarar gördüğünün belirlenmesi halinde, başka bir bina bulunacağını ve gerekli malzemenin satın alınacağını kaydetti. 
     Garner, Irak'ta yakın dönemde meydana gelen Amerikan karşıtı gösterilerde İran'ın etkisi gördüğünü, ancak yakında bu eylemlerin yatışacağını söyledi. ''Eylemcilerin çok iyi örgütlendiğine'' dikkat çeken Garner, ''burada İran etkisinin görülebileceğini'' kaydetti ve önümüzdeki günlerde protestoların azalacağı tahmininde bulundu. 
     Öay Garner, Irak'taki Amerikan ve İngiliz güçlerinin, Iraklıların ihtiyaçlarını karşılamak üzere, ülkenin kuzeyinde ve güneyinde petrol ve gaz üretimini kısmen yeniden başlattıklarını bildirdi. 
     Kerbela'da toplanan Iraklı Şiiler, dini törenleri sırasında ''Amerika'ya hayır, İsrail'e hayır, İslam'a evet'' yazılı dövizler taşımışlardı. 
     
     "Lider adayımız Çelebi değil" 

     Garner, Irak Ulusal Kongresi lideri Ahmet Çelebi'nin ABD'nin Irak'ta lider adayı olmadığını söyledi. 
     Garner, önde gelen Iraklı teknokrat ve akademisyenlerle yaptığı toplantıdan sonra düzenlediği basın toplantısında, gelecek hafta bazı bakanlıkların çalışmaya başlayacağını ve bakanlıkların başında Iraklıların olacağını söyledi. Garner, bakanlıklardaki işlerine dönenlerin eski rejimle bağlarının araştırılacağını da belirtti. 
     Savaş başlamadan önce ve savaştan sonra, ''ABD'nin Irak'ta yeni lider adayı'' olarak görülen Ahmet Çelebi'nin kendi adayları olmadığını belirten Garner, kendisini Bağdat Belediye Başkanı olarak ilan eden Muhammed Muhsin Zübeydi'yi de tanımadıklarını belirterek, Iraklıların istememesi durumunda, Zübeydi'nin belediye başkanlığından alınacağını kaydetti. 
     





</TEXT>
</DOC>
