<DOC>
<DOCNO> 183022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/ekonomi/eko07.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Defterdarlık'tan poşet denetimi 
</HEADLINE>
<TEXT>

      NEDİM ŞENER 
   
   İstanbul Defterdarlığı kayıtdışı ekonomiyle mücadele etmek için kentin alışveriş yoğunluğu en fazla 15 caddesinde poşet denetimine başladı. 
   Geçen haftadan itibaren 30 kişilik ekipler şehrin Anadolu ve Rumeli yakalarındaki işlek caddelerde sivil kıyafetlerde elinde poşet gördükleri tüm vatandaşlara yaptıkları alışverişin fişini alıp almadığını sormaya başladı. 
   Sivil olarak görev yapan ekipler, Beyoğlu İstiklal, Taksim, Osmanbey, Nişantaşı, Rumeli Caddesi, Bakırköy İstanbul, İstasyon caddeleri, Akmerkez ve çevresi, Beyazıt, Laleli Ordu Caddesi, Üsküdar'daki alışveriş merkezleri Bağdat Caddesi, Cemil Topuzlu, Bahariye, Söğütlüçeşme gibi yoğun alışveriş yapılan yerlerde poşet denetimini yıl sonuna kadar yoğun biçimde sürdürecekler. Fiş kesmeyen esnafa alışveriş tutarının yüzde 10'u kadar usulsüzlük cezası kesilirken, yurttaşlar şimdilik sadece uyarılıyor. 
   İstanbul Defterdarı Kadir Boy, kayıtdışı ekonomi ile mücadele kapsamında bir yandan fabrika denetimi, diğer yandan günlük hayata yönelik fiş denetimi yaptıklarını söyledi. 
   
   
</TEXT>
</DOC>
