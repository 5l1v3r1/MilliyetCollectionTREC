<DOC>
<DOCNO> 170365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/spor/ykocaomer.html </URL>
<DATE> 2003/07/19/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Haliç'te kürek yarışları 
</HEADLINE>
<TEXT>

     Kürek sporu ülkemizde birçok amatör dal gibi hak ettiği yeri bulamamıştır. 1960'lı yıllarda yarışlar için Kartal'a , Hereke'ye ve hatta sahilde Samatya kıyılarında, Beykoz'daki parkurda yarışırdık. Tüm Avrupa ve Dünya, durgun göl ve benzeri sularda çalışırken, bizler denizdeki dalgalarla boğuşarak bu sporu yapmaya çalıştığımızdan, Avrupa ve Dünya'da pek fazla söz sahibi olamadık. Bugün baktığımızda da çok değişen bir şey yok. Durgun suda yapılması gereken bu spor, Sapanca Gölü'ne sıkışıp kalmış. 
     Şimdilerde ise, hiç değilse durgun su olması bakımından bu yarışmalar Haliç'te yapılmaya çalışılıyor. Ülkemizdeki 18 kürek kulübünden 11 tanesinin İstanbul'da olduğunu da unutmamak gerekir. Ancak Haliç'in parkuru 1.250 metre. Oysa uluslararası standart, parkurun 2000 metre olmasını gerektiriyor. 
     Aslında Haliç'te bu yarışmalar yapılabilir. 2000 metrelik parkur da yapılabilir. Bunun için de şu anda hiçbir işe yaramayan bir pas yığını halindeki eski Galata Köprüsü en büyük engel. Bir taraftan köprünün altı sokak çocuklarına ve kimliği belirsiz kişilere barınak yeri olmakta, diğer taraftan da bir anda tüm Dünya'nın ilgisini çekecek bir kürek parkurunun da kazandırılma şansı ortadan kalkıyor. Eğer bu köprü iki yakaya çekilip açılırsa, burada Avrupa ve Dünya şampiyonaları bile yapmak mümkün. 
     Bilmiyoruz, Anakent Belediye Başkanımız Sayın Ali Müfit Gürtuna bu konuda ne düşünüyor Haliç ile ilgili bu kadar proje üretilirken, hem ülkemizin , hem İstanbul'umuzun daha fazla tanınmasına yardımcı olacak, hem de ülkemizdeki kürek sporunun geleceğini kurtaracak bu proje acaba yürürlüğe girebilir mi 
     
     

</TEXT>
</DOC>
