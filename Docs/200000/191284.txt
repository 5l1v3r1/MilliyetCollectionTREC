<DOC>
<DOCNO> 191284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/guncel/gun03a.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan ayı ilk teravihle başlıyor 
</HEADLINE>
<TEXT>

   Oruç tutacaklar gece yarısından sonra sahura kalkacak. İlk iftar ise yarın akşam ezanıyla açılacak 
      İSTANBUL Milliyet 
   
   İslam dünyasının kutsal ayı Ramazan bu akşam kılınacak ilk teravih namazı ile başlıyor. Oruç tutacaklar gece yarısından sonra sahura kalkacaklar. İlk iftar ise yarın akşam ezanıyla birlikte açılacak. Ramazan ayı boyunca orucu, en erken Iğdır, en geç ise Çanakkaleliler açacak. Ramazan'ın sonlarına doğru 21 Kasım Cuma günü Kadir Gecesi idrak edilecek. 24 Kasım'da son oruç tutulacak ve 25 - 27 Kasım arasında Ramazan Bayramı kutlanacak. Öte yandan, bayram namazı Ankara'da saat 07.29, İstanbul'da 07.48'de, İzmir'de ise 07.47'de kılınacak. 
   Bazı illerin ilk iftar saatleri ise şöyle olacak 
   Ankara 17.04, İstanbul 17.16, İzmir 17.27, Edirne 17.25, Gaziantep 16.48, Iğdır 16.18, Kocaeli 17.13, Konya 17.07, Trabzon 16.33, Erzurum 16.29, Mardin 16.35, Sakarya 17.11, Sivas 16.46, Tekirdağ 17.22, Van 16.22, Diyarbakır 16.36, Ağrı 16.22, Ardahan 16.21, Çanakkale 17.28, Yalova 17.15, Zonguldak 17.04. 
   
   Çalışanlar için teravih saati ayarlanacak...    ANKARA Milliyet 
   Diyanet İşleri Başkanlığı, çalışanların yatsı ve teravih namazlarına yetişebilmesi için müftülüklerin zaman ayarlaması yapacaklarını açıkladı. Diyanet'ten yapılan açıklamada, Ramazan'ın girişinde doğudan batıya doğru iftar saatiyle yatsı namazı arasında yaklaşık 1.5 saatlik fark bulunduğu, bu nedenle bölge ve mevsim koşulları dikkate alınarak müftülükler tarafından yatsı ve teravih namazları için zaman ayarlaması yapılacağı bildirildi. Vatandaşların namaz ve imsak vakitleriyle ilgili olarak Diyanet Takvimi'nde gösterilen zamanlara uymaları da istendi. 
   Ezanların aynı anda okunacağı kaydedilen açıklamada, ses cihazlarının gereğinden fazla açılmayacağı, mikrofonla hoparlörlerin kulağa hoş gelecek şekilde ayarlanacağı bildirildi. 
   
   
</TEXT>
</DOC>
