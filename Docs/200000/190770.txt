<DOC>
<DOCNO> 190770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo14.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural Necati'nin geleceği için ceza gerekiyordu 
</HEADLINE>
<TEXT>

     Birinci Süper Lig'de yarın Fenerbahçe ile karşılaşacak Adanaspor, uçakla İstanbul'a gitti. 
     Adanaspor Teknik Direktörü Yılmaz Vural, hareket öncesi A.A muhabirine yaptığı açıklamada, Fenerbahçe ile çok önemli puan mücadelesi yapacaklarını söyledi. Kalan 8 maçta 11 puan toplayarak ilk devreyi en az 18 puanla kapatmayı arzuladıklarını belirten Vural, ''Fenerbahçe maçında puan alabilirsek bu hedefi daha erken yakalama şansını elde etmiş oluruz'' dedi. 
     Fenerbahçe maçını kart cezası ve sakatlıklar olmadan en az hasarla atlatmak istediklerini ifade eden Vural, ''Bizim için Fenerbahçe'den sonra Bursaspor ile yapacağımız maç daha önemli. Bu nedenle rakibimiz karşısında kontrollü oynamamız gerekiyor'' diye konuştu. 
     Vural, disiplinsiz hareketleri nedeniyle kadro dışı bırakılan Necati ile ilgili olarak, futbolun özünde disiplinin yattığını ve kendisinin disiplini her zaman ön planda tuttuğunu ifade etti. 
     Vural, şunları söyledi 
     ''Disiplinin olmadığı yerlerde sıkıntı çekilir. Biz bir takımız ve grubu idare ediyoruz. Sevdiğimiz ve şahsiyetli bulduğumuz önemli bir oyuncumuzu Fenerbahçe maçı öncesi kadro dışı bırakıyorsak demek kusur işledi. Bizim için birey değil, grup önemli. Kendisi PAF takımıyla çalışmalarını sürdürecek. İlerleyen günlerde durumunu değerlendiririz. İdam mahkumları bile affediliyor, kendisini niye affetmeyelim Necati daha çok genç ve verdiğimiz cezayla dikkatini çekiyoruz. Ayrıca, geleceği açısından kendisine böyle bir uyarı gerekiyordu.'' Vural, takımda Serkan'ın sakatlığının sürdüğünü, hafta içinde takımla birlikte çalışmalara katılan Ali Asım ve Gökmen'in de Fenerbahçe maçında forma giyemeyeceklerini kaydetti. 
     
</TEXT>
</DOC>
