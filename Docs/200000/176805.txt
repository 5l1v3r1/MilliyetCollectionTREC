<DOC>
<DOCNO> 176805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur10.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerarası kurul toplantısı başladı... 
</HEADLINE>
<TEXT>

     Üniversitelerarası Kurul, Yıldız Teknik Üniversitesi Rektörü ve Kurul Başkanı Prof. Dr. Ayhan Alkış'ın başkanlığında toplandı. 
     ODTÜ Kültür ve Kongre Merkezi'nde yapılan toplantıya, devlet ve vakıf üniversitelerinin rektörleri, YÖK Başkanı Prof Dr. Kemal Gürüz, bazı YÖK üyeleri ve üniversitelerin kurul temsilcileri katılıyor. 
     Prof. Dr. Alkış, toplantı başlamadan önce, gazetecilere yaptığı açıklamada, İstanbul'da, Milli Eğitim Bakanlığı'nın hazırladığı Yüksek Öğretim Yasa Taslağı ile ilgili bir toplantı yaptıklarını anımsattı. 
     Bu toplantıda, Yüksek Öğretim Yasa Taslağı'nın bu şekilde yasalaşmasına üniversitelerin karşı olduğunun Milli Eğitim Bakanlığı'na iletildiğini kaydeden Prof. Dr. Alkış, Üniversitelerarası Kurul'un son toplantısında, taslakla ilgili üniversitelerin görüşlerinin alınmasının kararlaştırıldığını anımsattı. Üniversitelerin, ''yaz mesaisinde'' olmalarına karşın, görüşlerini oluşturarak Üniversitelerarası Kurul'a bildirdiklerini ifade eden Prof. Dr. Alkış, bugünkü toplantıda bu görüşleri değerlendireceklerini ve daha sonra kamuoyuna açıklama yapacaklarını kaydetti. 
     
</TEXT>
</DOC>
