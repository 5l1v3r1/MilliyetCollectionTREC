<DOC>
<DOCNO> 161955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/yazar/uras.html </URL>
<DATE> 2003/06/09/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bush'un vergi indiriminden zenginler yararlanacak 
</HEADLINE>
<TEXT>

     Bush'un vergi indiriminden zenginler yararlanacak ama, Bush vergi indirimi ile ABD ekonomisinin canlanmasını, iş imkanlarının artmasını bekliyor. Bush'un imzaladığı paketinde şunlar var 
     1 ABD'de toplam yıllık geliri 10.500 doları aşan aileler vergi beyannemesi dolduruyo, ve gelir dilimine göre vergi veriyor. Bush, ailelerin ödeyecekleri vergilerde indirim yaptı. Örneğin 41 bin dolar yıllık geliri olan aileler 1.208 dolar, 126 bin dolar yıllık geliri olanlar 3.028 dolar, 530 bin dolar yılık geliri olan aileler 13.442 dolar daha az vergi ödeyecek. 
     2 Yıllık geliri 10.500 ile 26.625 dolar arasında olan ailelerin çocuk başına vergi indirimi yılda 600'den 1.000 dolara çıkıyor. Bu ailelere 2003'te indirim farkı olarak çocuk başına 400 dolar ödenecek. 
     3 Menkul sermaye geliri olanlar parasını bonoya, hisse senedine yatıranlar gelirleri üzerinden yüzde 20 - yüzde 38.6 vergi ödüyordu. İnsanlar daha çok bono ve hisse senedi alsın, borsa canlansın diye bu vergiler yüzde 15 dolayına indirildi. Örneğin 10 bin dolarını yllık yüzde 3.33 faizli bonoya yatıranların eline 129 dolar vergiden sonra net 203 dolar geçiyordu. Bundan sonra 116 dolar vergiden sonra 217 dolar geçecek. Örneğin bu yıl yüzde 2.75 kar payı dağıtan General Electric hisse senedine 10 bin dolar yatıranların eline 106 dolar vergiden sonra 169 dolar geçiyordu. Bundan sonra 41 dolar vergiden sonra 234 dolar geçecek. 
     4 Küçük sanayici aldığı makine, techizat için yılda en çok 25 bin dolar amortisman yazarken bu 100 bin dolara yükseltildi. 
     Bu vergi indirimlerinin on yıllık faturası 350 milyar dolar tahmin ediliyordu. Vergi indirimini eleştirenler diyor ki 1 Bu indirim, zenginlerin yararlanacağı indirim ve nispi olarak az gelirlilerin yükü artıyor. 2 Vergi indirimi bütçe açığını büyütecek. Federal hükümet borçlanacak. Bush'un zenginlere dağıttığı paraları az gelirliler ve gelecek nesiller ödeyecek. 
     Bush'un bütçesi geçen yıl 158 milyar dolar açık verdi. Bu yıl açığın 400 milyar dolara ulaşması bekleniyor. Federal hükümetin toplam borcu 6.5 trilyon dolar. Kanunla belirlenen sınırda. Vergi indirimi nedeniyle büyüyen bütçe açığını kapatmak için yeni borca ihtiyaç var. Bush borçlanma limitini 7.4 trilyon dolara yükseltti. 
     Başkanlık seçimine 18 ay kaldı. Bush başkan seçileli işsiz sayısı 2 milyon arttı. Bu işsizlerin bir bölümüne iş bulmak zorunda. Bush vergi indirimiyle ailelerin daha fazla harcama yapmasını, borsanın canlanmasını, yatırımların artmasını bekliyor. Bunların sonunda işsiz sayısının azalmasını ve canlı bir ekonomi ile seçime girmeyi ümit ediyor. Bono ve hisse senedi gelirlerindeki vergi indirimi sonucu borsaya güvenin artacağına, borsanın tekrar canlanacağına inanıyor. 
     
     

</TEXT>
</DOC>
