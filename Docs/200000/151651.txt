<DOC>
<DOCNO> 151651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo12.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen üzgün Maçı biz kaybettik... 
</HEADLINE>
<TEXT>

     Türkiye Basketbol Ligi'nde normal sezonun liderini belirleyen maçta Ülkerspor'a 75-73 mağlup olan Efes Pilsen, yapılan hatalardan dolayı sıkıntılı. 
     Efes Pilsen Kulübü İdari Menajeri Engin Özerhun, kötü başladıkları mücadelede oyundaki dengeyi lehlerine çevirmeyi başardıklarını, ancak son periyotta büyük hatalar yaptıklarını kaydetti. 
     Özerhun, A.A muhabirine yaptığı açıklamada, ''Son bölümde inanılmaz hatalarımız oldu. Maçı rakip kazanmadı, biz kaybettik. Sayı üretemedik. Top çıkarırken, taşırken hatalar yaptık ve bu oyunumuz bize yenilgiyi getirdi'' dedi. 
     Marcus Brown'un Ülkerspor karşısında oynayamamasının eksikliğini hissettiklerini de belirten Özerhun, ''Skor gücümüze en fazla katkı sağlayan oyuncularımızdan biri. Sahada olması çok şey fark ettirirdi. Onun skor gücüne ihtiyacımız vardı'' derken, yeni transfer Clark için de, ''Gelir gelmez kendini en önemli maçta sahada buldu. Çok heyecanlandı. Daha iyi oynayacaktır'' diye konuştu. 
     Engin Özerhun, karşılaşmanın hakemlerinin ve gözlemcisinin hazırlıksız olduklarını da savunarak, ''Türkiye'de ligin en iyi iki takımın maçına, ligin en iyi durumdaki hakemleri gelmeliydi. İki tarafa da yaptıkları hatalar var. Yeterli olmadıklarını gördük. Buna hakları yok. Sahaya yağan yabancı maddeler vardı ama bir uyarı anonsu da duymadık. Demek ki gözlemci de hazırlıksız gelmiş'' şeklinde konuştu. 
     





</TEXT>
</DOC>
