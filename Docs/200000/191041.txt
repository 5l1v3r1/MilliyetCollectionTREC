<DOC>
<DOCNO> 191041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sonspo20.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Filenin Sultanları' fire verdi, Çiğdem ve Mesude isyan etti 
</HEADLINE>
<TEXT>

     23. Avrupa Bayanlar Voleybol Şampiyonası'nda ikinciliği elde eden A Milli Bayan Voleybol Takımı'nda, Çiğdem Can ve Mesude Kuyan, milli takım kadrosundan çıkarılmalarına büyük tepki gösterdiler. 
     Avrupa Şampiyonası kampından bu yana birlikte olduklarını vurgulayan oyunculardan Çiğdem Can, ''Şimdi ben her geçen gün daha da iyiye giderken sen yetersizsin diyerek beni takımdan çıkarmaları hiç hoş değil'' dedi. 
     Takımdan çıkarılma nedeni olarak kendilerine inandırıcı bir neden sunulmadığını belirten Çiğdem, şunları kaydetti 
     ''Bize söylenen sebep takımı gençleştirdikleri ve bizim sakatlıklarımızdı. Çok şaşırdık. Takım böyle gençleştirilmez. 1976 doğumlulardan büyük olanların hepsini çıkarsalar anlarım ama sadece biz çıkarıldık. Bizden 8-10 yaş daha küçük ve deneyimsiz oyuncular alındı. Ben tüm antrenmanlarda hala Gökçen'nin hatalarını düzeltiyorum. İyiler fakat yetersizler. Umarım takım için doğru bir karardır. Takımın şu anda böyle bir lüksü yok. Bu çok ağır bir karar.'' Çiğdem, Dünya Kupası öncesinde böyle bir kararı doğru bulmadığını belirterek, sözlerini şöyle sürdürdü 
     ''Açıkçası gerekçeleri bizi tatmin etmedi. Bu Bahar Kupası olsa takımı gençleştirirsin. Ama Dünya Kupası öncesinde çok riskli bir karar bence. Biz gerekçeyi kabul etmediğimiz zaman bize bu kararı federasyon başkanı Hüsnü Can'ın verdiğini söylediler. Ben kendisiyle konuştum çok sinirlendi. Kendisi de 'Böyle birşeyi benim üstüme nasıl atarlar, benim böyle bir karar verme yetkim yok. Böyle bir yetkim olsa takımı kendim çalıştırırdım' dedi. Benim üzüntüm Japonya'ya gidememek değil, gerekçeler çok üzdü beni. Çünkü ben ne sakatım ne de yetersizim. Aysun ve Özlem bir sakatlık geçirse ortada kimi oynatacak. Bence bunun altında başka sebepler var.'' Avrupa Şampiyonası'nda da yanlış kararlar alındığını ve bunun sonuca yansıdığını savunan milli voleybolcu, ''Kızlar son maçta çok yorgundular. Antrenör, sürekli aynı altıyı oynatarak yanlış bir karar verdi. Bu yüzden birinciliği kaçırdık'' diye konuştu. 
     Sakatlığının ve yetersizliğinin bahane edildiğini ve takımdan çıkarılmasında takım doktorunun bile haberinin olmadığını ifade eden Çiğdem, ''Bu takımdan çıkarılmamızdan Emin Ergen'in bile haberi yok. Bu da sebebin geçersiz olduğunu kanıtlar. Herhangi bir sakatlık olsa bundan ilk olarak doktorumuzun haberi olması gerekmez mi Pasörümüz Emin Ergen'i arayıp bu durumu söylediği zaman çok şaşırmış ve 'Kızların sakatlıkları yoktu' demiş. Bize çalışmıyorsunuz dediler. Mesude ile ikimiz daha iyi ısınmak için antrenmana diğerlerinden 10 dakika önce çıkıp, onlardan daha sonra bitiriyorduk antrenmanı. Bu da bir gerekçe değil'' ifadelerini kullandı. 
     Ay-yıldızlı voleybolcu, takımda dışarıdan göründüğü gibi bir kardeşlik havası olmadığını ileri sürerek, ''Benim kızlarla ilgili hiçbir problemim yok. Hepsi beni arıyor ve 'seni çok özledik' diyorlar. Antrenör Reşat Yazıcıoğulları'nı 1 kişi dışında hiç kimse sevmiyor. Ben hoca hakkında en ufak olumsuz birşey söylemediğim halde, birisi benim için Reşat hocayı doldurmuş'' diye konuştu. 
     Çiğdem, yalnızca kendisinin takımdan çıkarılmasının dikkat çekeceğinden dolayı hiçbir nedeni olmamasına karşın Mesude'nin de kendisiyle birlikte kadrodan çıkarıldığını bildirdi. 
     Kadrodan çıkarılan diğer voleybolcu Mesude Kuyan ise, ciddi bir sakatlığının olmadığını ifade ederek, şunları söyledi 
     ''Dizimde sakatlığım yok. Şampiyona sonrasındaki 10 günlük arada hiçbir şey yapmadık. 1 hafta yüklenince de omuzumda incinme meydana geldi. Ama o da geçti. Bize yetersiz olduğumuzu ve çalışmadığımızı söylediler. Bizden yaşlı insanlar da var bu takımda. Bence sakatlıklarla uğraşmak istemiyorlar, oynayan oyuncu istiyorlar.'' 
     
</TEXT>
</DOC>
