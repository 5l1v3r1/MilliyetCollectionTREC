<DOC>
<DOCNO> 153351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur36.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mardin'de sokaklar hırsızlık olaylarına karşı polise zimmetlendi 
</HEADLINE>
<TEXT>

     Mardin'de sokaklar, hırsızlık olaylarına karşı polislere zimmetlendi. 
     Emniyet Müdürü Orhan Kaya, yaptığı açıklamada, kentte hırsızlık olaylarının çoğunluğunun, kent dışından gelen kişiler tarafından gerçekleştirildiğini, buna önlem olarak sokakları polis memurlarına zimmetlediklerini söyledi. 
     Hırsızlık olaylarının önlenmesi amacıyla etkin önlemler aldıklarını anlatan Kaya, bu uygulamayla, hırsızlık olaylarının yok denecek kadar azalacağını kaydetti. 
     Asayiş Şube Müdürü Cemil Beyazıt ise ekiplerin hırsızlık ve diğer olaylara karşı hazır beklediğini, vatandaşların da sokakların polislere zimmetlenmesinden dolayı memnun olduklarını söyledi. 
     Vatandaşların, ev ve işyerlerinde kendilerini daha huzurlu ve güvenli hissettiklerini dile getiren Beyazıt, ''Vatandaşlar, kapılarının ve pencerelerinin kapalı olduğunu sürekli kontrol etmelidir. Şüphelendikleri kişileri, bize telefonla bildirsinler'' dedi. 
     




</TEXT>
</DOC>
