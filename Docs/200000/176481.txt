<DOC>
<DOCNO> 176481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/soneko10.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota Türkiye, çalışanlarını ev sahibi yapıyor... 
</HEADLINE>
<TEXT>

     Toyota Otomotiv Sanayi Türkiye A.Ş.'nin, çalışanları için yaptırdığı konutların ilk etabı tamamlandı. 
     Toyota Türkiye'den yapılan açıklamaya göre, Adapazarı-Beşköprü mevkiinde tamamlanan proje sayesinde, 216 Toyota çalışanı 6 ayda yapımı tamamlanan evlerine, 10 yıla kadar uzayan taksitlerle sahip olma imkanını elde etti. 
     Başta depremde evleri yıkılan ve hasar görenler olmak üzere, diğer Toyota çalışanları da konut projesinden faydalanma imkanına sahip oldular. 
     Konutların anahtar teslimi 17 Ağustos depreminin yıldönümünde düzenlenen bir törenle gerçekleştirildi. 
     Şirket Genel Müdürü ve CEO'su Koji Kobayashi, Toyota Otomotiv Sanayi Türkiye A.Ş.'nin, Türk toplumuna katkıda bulunmayı kendine görev edindiğini ve giderek artan istihdam ve ihracatı ile görevini başarıyla yerine getirmekte olduğunu bildirdi. 
     Kobayashi, çalışanlardan yeterli talep gelmesi durumunda konut projesinin ikinci etabına başlanacağını duyurdu. 
     3 oda, 1 salon ve net 95 metrekare kullanım alanına sahip olan konutların, tünel kalıp tekniğiyle depreme dayanıklı olarak inşa edildiği belirtildi. 
     
</TEXT>
</DOC>
