<DOC>
<DOCNO> 184063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sondun03.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bernard Lewis Türkiye, ABD ile AB arasında seçim yapacak 
</HEADLINE>
<TEXT>

     Pentagon savunma politikası kurulu üyesi ve ABD'nin eski Savunma Bakan Yardımcılarından Richard Perle, şahsi görüşüne göre ABD'nin Irak'ta ek askere ihtiyaç duymadığını ve Türkiye'nin Irak'a asker göndermesinin, olumlu olmakla birlikte, ''hayati önem'' taşımadığını söyledi. 
     Perle, American Enterprise Institute AEI adlı düşünce kuruluşunda düzenlenen ''Kavşaktaki Türkiye'' konulu toplantıda yaptığı konuşmada, Türkiye'nin Irak'a asker göndermesine ilişkin sorulara yanıt verdi. 
     Richard Perle, ''Benim kişisel görüşüm, ABD Başkanı George Bush yönetiminden farklı. Bana göre ABD, Irak'ta ek askere ihtiyaç duymuyor. Eğer Irak'ı uluslararasılaştırırsak, buraya giden birlikler yine ABD'nin yardımına ihtiyaç duyacak. ABD onlara yardım etmek zorunda kalacak. Bush yönetimi, yabancı asker talep ediyor. Az sayıda yabancı asker problem çıkarmaz, bu iyi birşey olur. Ancak ben, ek askeri gücün hayati önemi olduğuna, ölüm kalım meselesi olduğuna inanmıyorum'' diye konuştu. 
     Türk parlamentosunun, Irak'a asker göndermeyi reddetmesi durumunda Türk-Amerikan ilişkilerinin geleceği konumun sorulması üzerine Perle, ''Sanırım Türk gazetelerinin atacağı türde manşetler, ilişkilere yardımcı olmaz'' dedi. 
     Amerikan askerinin kuzey cephesini Türkiye'den açmasına izin vermeyen 1 Mart'taki meclis kararının ''küçük bir mesele'' olduğunu ve geride kaldığını söyleyen Perle, ABD'nin, başka herhangi bir ülke ile ilişkilerini bu kadar kısa sürede toparlamasının güç olduğunu, Türkiye'nin farkının da bu noktada ortaya çıktığını söyledi. 
     Irak'ta durumun, köşe yazılarındakinden çok daha iyi olduğunu savunan Perle, okulların açık olmasını örnek gösterdi ve Fransa'da bile öğretmen grevleri yüzünden eğitimin şu anda Irak'a kıyasla sekteye uğradığını savundu. 
     Fransa'nın, Irak'ta otoritenin bir an önce Irak halkına bırakılmasından bahsederken aslında, Irak'ın uluslararasılaştırılmasından bahsettiğini söyleyen Perle, ''Ama BM hiçbir zaman eve dönmez. Irak'ın geleceğini uluslararasılaştırmak büyük bir hata olacaktır'' dedi. 
     ABD'nin, tek taraflı hareket etmekle eleştirildiğini söyleyen Perle, ''İyi ama bunun alternatifi nedir İkinci bir 11 Eylül mü Beyaz Saray'a her gün, Amerikalıları öldürmeye yönelik planları içeren raporlar geliyor. Biz tehdit altındayız. Başka ülkeler tehdit altında hissetmediği için bizi anlayamıyor'' diye konuştu. 
     Türk ekonomisinin Irak savaşından kötü etkileneceği tahmininde bulunanların yanıldığını belirten Perle, ''Bana göre Türk ekonomisi çok iyi görünüyor'' dedi. 
     
     ÇELEBİ 
     Irak Geçici Yönetim Konseyi Başkanı Ahmed Çelebi'ye övgüler yağdıran Perle, ''Bir sonraki hükümeti Irak halkı seçmeli. Eğer Çelebi'yi seçerlerse, bence Irak halkının çok parlak bir geleceği olacak. Çelebi, kesinlikle cesaret ve bütünlüğe sahip bir isim'' şeklinde görüş bildirdi. 
     Irak'ta kitle imha silahlarının bulunamamasına ilişkin bir soru üzerine Perle, Irak bu silahlara sahip olsun ya da olmasın, ABD'nin Irak'ı ''özgürleştirmekte'' haklı olduğunu söyledi. Perle, Irak'ın ''en azından bir zamanlar'' bu silahlara sahip olduğunun, örneğin Iraklı Kürtler'e karşı kullanmasından bilindiğini kaydetti. 
     Richard Perle, ''Şimdi önemli olan, bu savaştan önce neredeydik, şimdi neredeyiz, bunun değerlendirilmesidir'' dedi. 
     
     LEWIS ''TÜRKİYE'NİN SEÇİMİ AB Mİ, ABD Mİ '' 
     AEI'daki Türkiye toplantısına katılan tarihçi Bernard Lewis ise şimdi Türkiye'nin önünde önemli bir seçimin bulunduğunu belirterek, ''Türkiye, Atlantik'in hangi kıyısını seçeceğine karar verecek'' dedi. 
     Lewis, daha önce Türkiye'nin önünde İslam ve Avrupa seçenekleri bulunduğunu ve Türkiye'nin Avrupa'yı seçtiğini, şimdi ise AB ile ABD arasında seçim yapması gerekeceğini söyledi. 
     Bernard Lewis, AB'nin Türkiye'yi üyeliğe kabul edeceği beklentisinin ''saçma'' olduğunu savunarak, ''AB'nin Türkiye'yi üyeliğe kabul etmesi için tek bir olasılık görüyorum. O da, AB'nin bir gün Müslüman bir devlet olması'' dedi. 
     Lewis, Türkiye için en uygun yolun, Avrupa Birliği'yle olabilecek en iyi anlaşma üzerinde müzakere etmek olduğunu savundu. 
     Bernard Lewis, Türkiye'nin geleceğe ilişkin politik hesaplamalarına Rusya, Çin ve Hindistan'ı da dahil etmesi gerektiğini, Rusya'nın yeniden uluslararası sahneye bir güç olarak döneceğini söyledi. 
     Türk askerinin Irak'ta nasıl karşılanacağı sorusuna karşılık Lewis, ''İlk tepki şaşkınlık olur. Türk askerinin, Irak'ın hangi bölümüne gideceği ve bunun hangi koşullarda gerçekleşeceği önemli'' dedi. 
     
     EKONOMİK DURUM 
     AEI toplantısına katılan IMF Türkiye Masası Şefi Rıza Moghadam da, Türkiye'nin ekonomik görünümünü değerlendirdi. 
     Moghadam, Türkiye'de insanların dolar yerine Türk lirasına yöneldiğini, bunun da programa duyulan güveni gösterdiğini söyledi. 
     Moghadam, Türkiye'nin şu ana kadar gerçekleştirdiği reformlarla çok büyük gelişme gösterdiğini ancak, halen zafiyetlere açık olduğunu ve programdan sapmak gibi bir lüksü bulunmadığını vurguladı. 
     Rıza Moghadam, ekonomik göstergelerin iyi olduğunu, kurun istikrarlı gittiğini ancak kırılgan yapının sürdüğünü kaydetti. 
     Panelde konuşan ekonomist Deniz Gökçe, bugün seçim yapılsa, AKP'nin oylarını artıracağını, yerel seçimin de bunun göstergesi olacağını söyledi. Gökçe, son 20 yılda iş dünyasını destekleyen en pragmatik hükümetin AKP olduğunu belirtti. 
     
</TEXT>
</DOC>
