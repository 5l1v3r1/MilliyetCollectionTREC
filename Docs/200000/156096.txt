<DOC>
<DOCNO> 156096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/spor/yersen.html </URL>
<DATE> 2003/05/12/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Savaştı kazandı 
</HEADLINE>
<TEXT>

     Rakibin baskı kurmasını engelleyen ve oyununu bozan Sarı - Lacivertli ekibin bu taktik anlayışı meyvesini vermekte gecikmedi. Buna bir de Başkent ekibinin fizik kondisyon üstünlüğü eklenince kontrol tamamen Ankaragücü'ne geçti. Ankaragücü'nün "ihtiyar delikanlısı" Simao, biraz da şansının yardımıyla ilk golü kaydederken, maçın kalan bölümünde enerjisi ve performansıyla sivrilen isim oldu. 
     Ankaragücü, kontrollü oyununu ikinci yarıda da elden bırakmadı. Rakibin atak başlatma çabalarını orta alanda, kaçırdığı pozisyonlarda ise ceza alanı önünde keserek ciddi tehlikeleri önceden savuşturmayı bildi. 
     Bordo - mavili ekibin beraberlik için yüklendiği son bölümlerde ani ataklarla tehlike yaratmaya başlayan Ankaragücü, bunların birinde Agustine'nin mükemmel golüyle skoru belirleme şansını yakaladı. 
     20. Haftada Trabzonspor'un 13, Fenerbahçe'nin 15 puan gerisinde olan Ankaragücü'nün ligin bitimine üç hafta kala geldiği nokta gerçekten takdir edilmesi ve alkışlanmasını gerektiriyor. Ortaya konan UEFA Kupası hedefi, bu inanç ve birliktelik ile imkansız gibi görünmüyor. 
     
     

</TEXT>
</DOC>
