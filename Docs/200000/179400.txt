<DOC>
<DOCNO> 179400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/ekonomi/aeko.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF borçlarına 'Uzan' ertelemesi 
</HEADLINE>
<TEXT>

   Hazine'ye borçlarını ödeyemeyeceğini resmen bildiren Tasarruf Mevduatı Sigorta Fonu, İmar Bankası'ndan kaynaklanacak 7 - 8 katrilyonluk ek yükü de hesaba katarak borç erteleme istedi 
      AHMET ERHAN ÇELİK ANKARA 
   
   Batık banka sahiplerinden alacaklarını tahsil edemeyen Tasarruf Mevduatı Sigorta Fonu TMSF , Hazine'ye geçen ay borçlarını ödeyemeyeceğini resmen bildirdi. TMSF İmar Bankası'nın getireceği muhtemel 7 - 8 katrilyon liralık yükü de hesaba katarak, - bir anlamda - zorunlu borç ertelemesi ilan etti. TMSF, Hazine borcunun son taksidini ödeyemeyeceğini bildirdikten üç gün sonra İmar Bankası'na el koymak zorunda kaldı. 
   
   20 katrilyonluk batak 
   TMSF, 31 Aralık 2002 ve 30 Haziran 2003 tarihli toplam 1.8 katrilyon liralık borcunu vadesinde ödeyemedi. Borç ertelemesi talep etti. Hazine kanun gereği haciz götürmek zorunda kalacağı TMSF'nin erteleme talebini kabul etti. Üç seçenekli yeni ödeme planları hazırlandı. Ödeme planları Devlet Bakanı Ali Babacan'ın onayını bekliyor. İki kurum arasında yapılan görüşmelerde - mevcut seyrin değişmemesi halinde - TMSF'nin henüz vadesi gelmeyen 20.5 katrilyonluk borcunu da "pratikte ödemesinin mümkün olmadığı" tespit edildi. 
   TMSF borçlarının ertelenmesinde kapsam ve diğer özellikler İmar Bankası mudilerinin alacaklarına bağlı. Bunun için Hazine ve TMSF Hazine hafta başında bir araya gelerek, İmar Bankası'nın yükünü ve mevduat sahiplerine paralarının nasıl ödeneceğine karar verecek. Ortaya çıkacak tabloya göre Hazine de TMSF'ye yeni kaynak aktaracak. 
   
   TMSF Batık banka mezarlığı 
   Borç erteleme talebiyle birlikte Hazine bürokrasisi TMSF'den umudunu kesme aşamasına geldi. Hazine'de "bütün dünyada batan banka maliyetini hazineler üstlenir" tezi işlenmeye başlandı. TMSF de banka batıranların malvarlıklarına el konulmasına imk n tanıyan 12 Ağustos tarihli yasaya rağmen tahsilatın hızlandırılması konusunda karamsar. 
   TMSF yetkilileri, "Bankalara batık kredileri nedeniyle el konuluyor. Kredi batık olunca biz nasıl tahsilat yapacağız. Tahsilat yapamadığınızda da Hazine'ye olan borcunuzu da ödeyemezsiniz" değerlendirmesinde bulundu. 
   
   Hazine'yi tehdit ediyor 
   Bilgi veren Hazine yetkilileri TMSF borçlarının, daha doğrusu batık banka borçlarının Hazine'nin nakit dengesini ciddi biçimde etkilemeye başladığı uyarısında bulundu. "TMSF bize düzgün nakit programı veremiyor. Çünkü kimden ne kadar tahsilat yapabileceğini programlayabilecek durumda değil" diyen yetkililer, TMSF alacaklarını tahsil edemediği sürece batık banka zararlarının aynen halkın sırtına yükleneceğini ifade ettiler. 
   
   TMSF'nin ağlayanı yok 
   Tasarruf Mevduatı Sigorta Fonu'nun 30 Haziran 2003 tarihli aylık bilançosuna göre, batık bankaların zararı 17.5 katrilyon liraya ulaştı. Fon'un özkaynakları haziran sonunda 18 katrilyon lira eksilirken, batık bankalardan tahsil edilen alacaklar 1.4 katrilyon lirada kaldı. 
   
   
</TEXT>
</DOC>
