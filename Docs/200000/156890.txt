<DOC>
<DOCNO> 156890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo13.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Devler Ligi'nde bir ilk... İki İtalyan finalde... 
</HEADLINE>
<TEXT>

     FC Juventus'un Real Madrid'i, AC Milan'ın da FC İnter'i elemesiyle Avrupa Şampiyonlar Ligi tarihinde ilk kez 2 İtalyan takımı final oynayacak. 
     Dünyanın en pahalı takımı olarak bilinen Real Madrid'i 3-1 yenerek finale kalan FC Juventus, bu zamana kadar 6 kez oynadığı Şampiyonlar Ligi finalinde sadece 2 kez kupayı kazandı. 
     İtalyan basını, İspanyol takımı karşısında alınan galibiyet sonrasında ''Juve çılgınlığı'', ''Ezici Juve, Real'i küçük düşürdü'', ''Fenomenlerin Juvesi'', ''Real Madrid yıkıldı'' başlıklarını kullanırken Juventus'un olağanüstü performansla, mükemmel bir futbol gecesi sunduğunu yazdı. 1996 yılında Juventus'un kazandığı kupadan 7 yıl sonra Şampiyonlar Ligi kupasının İtalya'ya geri döneceğinin altını çizen gazeteler, İspanyolların İtalyan futbolunu sürekli eleştirmelerine yanıtın Juventus'un galibiyeti ve finalde 2 İtalyan takımının olmasıyla verildiğini vurguladılar. 
     Bu arada lig şampiyonluğundan sonra ikinci büyük mutluluğunu yaşayan Juventus'ta en mutsuz isim, gecenin yıldızı olmasına rağmen kart cezalısı konumuna düştüğünden finalde oynamayacak olan Pavel Nedved oldu. İtalyanlara göre 2003'ün ''Altın Top'' ödülünün tek sahibi olarak gösterilen Çek futbolcu, maç sonrasında saha ortasında diz çöküp ağlamaya başlamış ve arkadaşları tarafından teselli edilmişti. 
     Gazetecilere açıklama yapan Nedved, ''Hayatım boyunca bu finali bekliyordum. Faul yaparak hata yaptım biliyorum, ama bir düşüm uçup gitti'' dedi. 
     Teknik Direktör Marcello Lippi de tüm sevince rağmen Nedved'in finalde oynayamayacak olmasının hem Çek oyuncu hem de takım adına yazık olduğunu belirtti. 
     Öte yandan kupayı 5 kez müzesine götürme başarısını gösteren Milan, bu kez karşısında Juventus'u bulurken İtalya Başbakanı ve AC Milan Kulübü Başkanı Silvio Berlusconi'nin, finali kazanmaları halinde futbolculara 100 bin Euro prim vermeyi taahhüt ettiği bildirildi. 
     Futbolcu olarak 2 kez Şampiyonlar Ligi kupasını kazanan, ancak teknik direktör olarak ilk kez final oynayacak Ancelotti de ''Daha önceden final oynadım ve ne demek olduğunu biliyorum. İlk 11'i seçerken hata yapmamak için dikkatli olmak zorundayım. Çok fazla futbolcum var ama bunun riski de var'' açıklamasında bulundu. 
     Öte yandan, 28 Mayıs'ta Manchester'ın Old Traford Stadı'nda oynanacak final için İtalyan taraftarların şimdiden biletlere akın ettiği bildirildi. 
     UEFA Kupası'nda 4 kez 2 takımla final oynayan İtalyanlar, bu duyguyu ilk kez Avrupa futbolunun en önemli kupası Şampiyonlar Ligi'nde yaşayacaklar. 
     
</TEXT>
</DOC>
