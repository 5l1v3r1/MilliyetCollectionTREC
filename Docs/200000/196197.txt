<DOC>
<DOCNO> 196197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur39.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlama bölgesinde hala insan parçaları bulunuyor... 
</HEADLINE>
<TEXT>

     Kuledibi'ndeki Neve Şalom Sinagogu'nun da bulunduğu Büyükhendek Caddesi'nde, moloz kaldırma çalışmaları sırasında bombanın patladığı yerde kopuk bir el bulundu. 
     Emniyet yetkililerinden edinilen bilgiye göre, akşam saatlerinde caddedeki enkaz kaldırma çalışmaları sırasında Neve Şalom Sinagogu'nun karşısındaki binanın girişindeki moloz yığını kaldırılırken, kopuk bir ele rastlandı. 
     Elin, gerekli incelemeler yapılmak üzere Olay Yeri İnceleme ekiplerince Adli Tıp Kurumu'na götürüldüğü öğrenildi. 
     Öte yandan, Büyükhendek Caddesi'ndeki moloz yığınları büyük oranda temizlenirken, akşam saatlerinde çalışmalara ara verildi. Işıklandırılan caddeye araç ve yayaların girişine izin verilmiyor. 
     
</TEXT>
</DOC>
