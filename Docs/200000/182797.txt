<DOC>
<DOCNO> 182797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/siyaset/siy04.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaplan zirvesinde işkence raporu... 
</HEADLINE>
<TEXT>

   Alman İçişleri Bakanı Schilly, Metin Kaplan'ın yakınına işkence yapıldığını gösterir doktor raporunu Aksu'ya verdi 
      ANKARA Milliyet 

   
   Yasadışı Hilafet Devleti HD örgütün lideri Metin Kaplan'ın Türkiye'ye iadesini kolaylaştırmak amacıyla Ankara'da gerçekleştirilen Türkiye - Almanya görüşmelerine "işkence raporu" nun gölgesi düştü. Alman İçişleri Bakanı Otto Schilly'nin Kaplan'ın yakınına işkence yapıldığını gösterir doktor raporunu verdiği İçişleri Bakanı Aksu, raporu araştıracağı sözünü verdi. 
   Schilly, 4 saatlik ziyareti sırasında kapsamlı görüşmeyi Aksu'nun başkanlığındaki Türk heyeti ile yaptı. Görüşmede, Alman hükümetinin Köln Yüksek Mahkemesi'nin Kaplan'ın lehine verdiği kararı temyiz etmeye hazırlandığını belirten Schilly, Türkiye'den "işkence yapılmayacağına" dair yazılı belge veya açıklama istedi. Bu isteğe Aksu, "uluslararası toplantılarda ve ikili görüşmelerde yetkililerin sözlü beyanları geçerlidir" şeklinde yanıt verince, konuk bakan yasadışı HD örgütü üyesi Hasan Basri Gökbulut'a işkence yapıldığını belirten doktor raporunu Aksu'ya verdi. Schilly, serbestçe dolaşan Metin Kaplan'ın eniştesi olan Gökbulut'un işkence gördüğünü gösteren raporun Yüksek Mahkeme tarafından karara delil olarak kullanıldığını söyledi. Bunun üzerine Aksu, raporun incelemeye alınacağını belirtti. 
   
</TEXT>
</DOC>
