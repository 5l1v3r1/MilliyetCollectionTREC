<DOC>
<DOCNO> 160162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun18.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Babil valisi şii ayaklanmasında 32 bin kişiyi idam ettirdi 
</HEADLINE>
<TEXT>

     Irak'ta haftalık yayımlanan bağımsız Eşşems gazetesi, eski Babil valisi Tali Abdül'ün 1991'deki Şii ayaklanmasında 32 bin kişiyi idam ettirdiğini yazdı. 
     Gazete, insan hakları komitesinin adının açıklanması istemeyen bir üyesine dayanarak verdiği haberde, ''valinin işlediği bu cinayeti eski Irak lideri Saddam Hüseyin'e söylediğini'' savundu. 
     Başkent Bağdat'ın 100 kilometre güneyindeki Babil'de, Irak'ın Kuveyt'i işgali sırasında Şii ayaklanması ve halk direnişi baş göstermişti. 
     Şiilerin başarısız ayaklanmasından sonra Saddam'ın emriyle Babil, Basra, Amarra, Kerbela, Necef, Semava ve güney bölgesinin birçok kentinde yüz binlerce insan kurşuna dizilerek toplu mezarlara gömüldü. 
     
     BAĞDAT'TA BİR HASTANEDE BOMBA PANİĞİ 
     Bu arada, Irak'ta yayımlanan Ezzaman gazetesi, başkent Bağdat'taki Kazimiye hastanesinde ameliyat sırasında bomba paniği yaşandığını yazdı. 
     Haberde, göğsünden kurşunla yaralanan bir kişinin ameliyatı sırasında hastanın cebinde el bombası bulunduğu belirtildi. 
     Doktorlardan birinin, yanlışlıkla çalıştırılan bombanın patlama mekanizmasını durdurmayı başarması üzerine büyük bir facianın önlendiği kaydedildi. 
     Bu kargaşada ameliyat edilen hastanın kurtarılamadığı belirtildi. 
     
     AMERİKAN ASKERİ KAMYONU IRAKLI ÇOCUĞU EZDİ 
     Öte yandan, Irak'ın başkenti Bağdat'ın güneyinde bir Amerikan askeri kamyonun, Iraklı bir çocuğu ezdiği bildirildi. 
     ABD merkez komutanlığı, kamyonun, Nasıriye kenti yakınlarındaki Tallil hava üssünün kuzeyinde, karşıdan karşıya geçmeye çalışan çocuğa çarptığını açıkladı. 
     Açıklamada, askerlerin, acil tıbbi tahliye helikopteri çağırmasına rağmen çocuğun olay yerinde hayatını kaybettiği belirtildi. 
     
</TEXT>
</DOC>
