<DOC>
<DOCNO> 179688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/spor/spo03.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'in dediği oldu 
</HEADLINE>
<TEXT>

   Galatasaray Başkanı Özhan Canaydın, yıldız bir santrfor almak için ısrar etti. Ancak Fatih hoca, iki Rumen oyuncunun gelmesi için bastırdı, istediğini yaptırdı 
      HALİL ÖZER 

   
   Bratu - Petre ısrarı 
   GALATASARAY, transferin son saatlerinde Rumen Bratu ve Petre'yi alarak kadrosunu şekillendirdi. Ancak alınan futbolcular konusunda Başkan Özhan Canaydın'ın istediği olmadı. Sofya'da oynanan CSKA maçı öncesinde otelde transfer konusunu açan Başkan Özhan Canaydın, kesin olarak takıma bir yıldız santrfor alınması gerektiğini belirtti. Ancak Teknik Direktör Fatih Terim, Bratu ve Petre konusunda ısrar etti. 
   
   Devler Ligi çekincesi 
   SOFYA'DAKİ toplantıda Terim, eksikler konusunda Canaydın'a bir rapor verdi. Fatih hoca, bir forvet ile orta sahaya ihtiyacı bulunduğunu söyledi. Bu mevkiileri, Bratu ve Petre'nin doldurabileceğini belirtti. Bu oyuncuların Şampiyonlar Ligi'ne katkı sağlamayacağını ifade eden Özhan Canaydın ise, "Bunun yerine, Avrupa'da yer verebileceğimiz bir yıldız alalım. Üstelik Bratu oynayamayacak" dedi. 
   
   Geceyarısı toplantısı 
   CANAYDIN, kaliteli bir yabancı ısrarına rağmen, son sözü yine Terim'e bıraktı. Monaco'da yapılan kura çekilişinde de santrfor arayışları sürdürüldü. Ancak Terim'in Rumen kararı değişmedi. Gençlerbirliği maçından sonra ise Olimpiyat Stadı'nda saat 02.00'ye kadar toplantı yapıldı. Burada Terim, kararını Bratu ve Petre olarak bildirdi. Gece geç saatlerde Romanya ile temaslar kuruldu ve iş bitirildi. 
   
   BRATU KİMDİR    RAPİD Bükreş'te santrfor olarak görev yapan 23 yaşındaki Florin Bratu, 1. ligde 48 maçta 15 gol attı ve 4 kez milli oldu. Rapid Bükreş fizyoterapisti Doru İsac, yaptığı ölçümler sonucunda Bratu'nun, Avrupa'nın en hızlı depar atan futbolcusu olduğunu söyledi. 
   
   PETRE KİMDİR    21 yaşında ön libero olarak görev yapan Ovidiu Petre'nin, 55 maçta 2 golü bulunuyor. Petre, 3 kez de milli formayı giydi. Geçen sezon Ajax tarafından da çok istenen futbolcu, kulübünün 1.8 milyon dolar istemesi üzerine National Bükreş'te kalmıştı. 
   
   Dürüst'ün gafı    Galatasaray 2. Başkanı, Bratu'nun ocak ayından sonra Şampiyonlar Ligi'nde oynayacağını açıkladı. Ancak UEFA kurallarına göre böyle bir şans yok 
   ERHAN TELLİ 

   Tamas, PAF takımına 
   NATİONAL Bükreş'ten Petre ile Rapid Bükreşli Bratu, dün Galatasaray ile 3 artı 2 yılı opsiyonlu olmak üzere 5'er yıllık mukaveleye imza attı. Menajer Popescu, iki futbolcunun da milli takım formasını giydiğini ve Galatasaray'da başarılı olacaklarına inandığını söyledi. Bu oyuncuların gelmesiyle Tamas, PAF takımına gönderildi. 
   
   Kurallar farklı söylüyor 
   GALATASARAY 2. Başkanı Ali Dürüst ise büyük bir gaf yaptı, Rapid ile Şampiyonlar Ligi ön eleme maçına çıkan Bratu için, "Avrupa'da ocak ayındaki ikinci bölümde oynayacak" dedi. Ancak UEFA kurallarına göre, Avrupa'da forma giyen bir futbolcu, o sezon boyunca başka bir kulüple Avrupa Kupası maçına çıkamıyor. 
   
   Galatasaray günlüğü    Arzuman can sıktı 
   CİM-BOM, Gençlerbirliği maçının hakemi İsmet Arzuman'a sert tepki gösterdi. Futbol Şube Sorumlusu Özer Saraçoğlu, "Hakemler için bugüne kadar hiç konuşmadık. Ancak Gençlerbirliği maçında yapılan hatalar canımızı çok sıktı" dedi. Saraçoğlu, "Yediğimiz golde yapılan faulü görmemek, penaltımızı vermemek maçın sonucunu etkileyebilirdi. Hakemler her zaman hata yapabilir. Ama bir maçta aleyhimize bu kadar çok hata ortaya çıkınca sıkıntımız artıyor" diye konuştu. 
   
   Protokol boş kaldı 
   GALATASARAY'IN Atatürk Olimpiyat Stadı'ndaki Gençlerbirliği maçında, protokol tribününde sadece 4 kişi vardı. Yetkililerden alınan bilgiye göre, girişi 100 milyon lira olan 62 kişilik tribünde, iki kulübün başkanı Özhan Canaydın ve İlhan Cavcav'ın yanısıra, Milli Takımlar Teknik Direktörü Şenol Güneş ve MİT İstanbul Başkanı'nın bulunduğu belirtildi. 
   
   Ömer ve Murat liste dışı 
   SARI-Kırmızılı takım Şampiyonlar Ligi'nde gruplara kalmaları nedeniyle UEFA'ya dün yeni listesini bildirdi. Teknik Direktör Fatih Terim, yeni transfer Petre ile daha önce kadrosuna almadığı Suat Usta'yı listesine katarken, daha önce isimleri bulunan Murat Erdoğan ile Ömer Erdoğan'a kadroda yer vermedi. 
   
   
</TEXT>
</DOC>
