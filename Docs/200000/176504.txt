<DOC>
<DOCNO> 176504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/soneko33.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li profesörler Türkiye ekonomisini değerlendiriyor... 
</HEADLINE>
<TEXT>

     New York Üniversitesi İşletme Bölümü Dekanı Prof. Dr. Thomas Cooley, AB'ye entegre olma çalışmalarının, Türkiye ekonomisine uzun vadede yarar sağlayacağını söyledi. 
     İktisadi dalgalanmalar alanında yaptığı çalışmalarla tanınan Cooley, Koç ve Sabancı üniversitelerinin işbirliğiyle gerçekleştirilen ''Makroekonomi Politikaları'' konulu konferasda yaptığı konuşmada, 1990'lı yıllarda Güneydoğu Asya'dan başlayarak Meksika, Brezilya ve Rusya, daha sonra da Arjantin ve Türkiye'nin aynı anda ekonomik krize girdiğini hatırlattı. 
     Cooley, Arjantin'in krizden çıkamamasına karşın, Türkiye'nin parasının döviz karşısında değer kazandığını ve ekonomisinde yüzde 4-5 oranında büyüme görüldüğünü anlatarak, şunları kaydetti 
     ''Türkiye'nin krizden kurtulmasında ihracata dönük iktisadının rolü büyük. Rusya ve Doğu Avrupa gibi ülkeler, ihracat için iyi bir pazar sağlıyor. İkincisi de AB'ye entegre olma çalışmalarının, Türkiye ekonomisine uzun vadede yarar sağlayacağını düşünüyorum. Türkiye'de AB kriterlerine uyma yolunda adımlar atıldığı zaman ekonomideki aktörlerin de olumlu etkilendiğini, bunun da ekonomiye olumlu yansıdığını söyleyebiliriz.'' Cooley, IMF'nin daha uzun süre Türk hükümetiyle birlikte çalışacağını ve uygulanan politikaların yararlı olduğunu düşündüğünü ifade ederek, ''Türk ekonomisi bu süreçten yararlı çıkacaktır'' dedi. 
     IMF'de 1995-1998 yılları arasında Kıdemli Ekonomist olarak görev yapan Güney California Üniversitesi Öğretim Üyesi Doç. Dr. Robert Dekle de, Türk ekonomisinin iyi yolda gittiğini, GSMH'da artma eğilimi görüldüğünü belirtirken, ''bir çekince, TL'nin aşırı değerlenmesi ve dalgalanması. Bu da belirsizlik ortamına neden oluyor. Bu bir problem. Bunun dışında iyiye gidiyor'' diye konuştu. 
     Kurlardaki dalgalanmanın beraberinde bir kriz getirip getirmeyeceği yönündeki bir soru üzerine de Dekle, şöyle konuştu 
     ''Kriz öncesi kurlar büyük dalgalanma göstermişti ancak şu anda böyle bir tehlike olduğunu sanmıyorum. Zira Türkiye bir IMF programı içinde ve temel göstergelerini iyileştirme yönünde adım atıyor. Önümüzdeki günlerde ve gelecekte şu anki dalgalanmaların durulacağını ve daha durgun bir seyire gireceğini tahmin ediyorum.'' 
     
     ''BANKA KRİZLERİ MAKROEKONOMİLER İÇİN OLUMSUZ'' 
     Robert Dekle, Türkiye'nin IMF programına sıkı sıkıya bağlı kalıp kalmaması yönündeki bir soruya da, şu karşılığı verdi 
     ''Müzakereler çerçevesinde olmalı her zaman. Halihazırdaki bazı şartlar akla yatkın değilse bunlar müzakere edilebilir ilerde. Hangi şartların uygun, hangi şartların uygun olmadığı sadece Türkiye-IMF ilişkisine değil, aynı zamanda Türkiye-ABD ilişkilerine de bağlıdır.'' Banka krizlerinin makroekonomiler için olumsuz olduğuna işaret eden Dekle, bu durumda bankaların kredilerini kestiklerini, kredi probleminin de kısa ve uzun vadede üretimin düşmesine ve işsizliğin artmasına neden olduğunu söyledi. 
     Dekle, BDDK gibi kurumların kurallara uyumun sağlanması açısından faydalı olduğunu ifade ederek, Kurum'un adaletli ve siyasi birtakım etkilerden arındırılmış olmasının önemli olduğunu vurguladı. 
     Konferansın ''Ekonomide tüketim vergileri ve ekonomik etkinlik'' konulu oturumunda ise ABD Kongre Bütçe Dairesi Başekonomisti Shinichi Nishiyama ve Pennsylvania Üniversitesi'nden Kent Smetters'ın birlikte hazırladığı bir makale ele alındı. 
     
     SADECE TÜKETİM VERGİSİNİN EKONOMİK ETKİLERİ 
     Makalede, ABD'de gelir vergisinin kalkması, bunun yerine sadece KDV üzerinden tüketim vergisine geçilmesinin çeşitli yaş grupları ve çeşitli nesiller üzerindeki ekonomik etkileri inceleniyor. 
     Bilkent Üniversitesi'nden Erdem Başçı, makalenin daha önce yapılan benzer çalışmalardan farklı olduğunu belirterek, şunları kaydetti 
     ''Yani bütün vergiler kalksa, onun yerine nihai tüketim vergisi veya onun benzeri olan KDV gelse, o zaman milli gelirde bir artış görüleceği, yatırımların artacağı, dolayısıyla kişi başına düşen milli gelirde bir yükseliş olacağı öngörülüyordu. Daha önceki makalelerde işin risk tarafı ihmal edilmişti. Risk denen şey kişilerin gelecekte kazanma kabiliyetleri, yani maaşlarındaki belirsizlik, yani gelir vergisini kaldırıp sabit oranda KDV getirmenin pek de olumlu sonuç getirmeyeceği sonucu bu makalede çıkarılmış.'' Türkiye'de doğrudan gelirle ilgili bir reform hazırlığı bulunduğunu belirten Başçı, bir sonraki gözden geçirmede de bunun gündeme geleceğini, dünyadaki bu tip çalışmalardan yararlanılması gerektiğini kaydetti. 
     Konferans, yarın Sabancı Üniversitesi'nde devam edecek. 
     
</TEXT>
</DOC>
