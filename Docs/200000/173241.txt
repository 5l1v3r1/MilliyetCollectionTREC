<DOC>
<DOCNO> 173241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/guncel/gun09.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Pierre Loti'ye teleferik 
</HEADLINE>
<TEXT>

   İstanbul Büyükşehir Belediyesi, Haliç'in ünlü tepelerinden Pierre Loti ile Eyüp Camii arasında teleferik projesi başlattı. 5 trilyona mal olacak proje, Eyüp'ü canlandıracak 
      MEHMET DEMİRKAYA İstanbul 

   
   Haliç'in ünlü tepesi Pierre Loti ile Eyüp Camii arasında yapılacak olan teleferik projesi start aldı. Kültür ve Tabiat Varlıklarını Koruma Kurulu'ndan onay alınır alınmaz inşaat çalışmalarına başlanan teleferik, mezarlık içinden geçen 700 metrelik yolu 150 metre kısaltacak. 5 trilyon liraya mal olacak projenin Eyüp turizmine canlılık getirmesi bekleniyor. 
   
   2. teleferik hattı 
   Eyüp Belediye Başkanı Ahmet Genç'in 1999 seçimlerinde vaat ettiği teleferik projesini İstanbul Büyükşehir Belediyesi hayata geçiriyor. Büyükşehir Belediye Başkanı Ali Müfit Gürtuna'nın "550 eser"i arasında yeralan projenin inşaatına sonunda başlandı. Nurettin Sözen döneminde Dolmabahçe Demokrasi Parkı'na yapılan turistik amaçlı teleferikten sonra İstanbul'daki ikinci teleferik hattı Eyüp Camii'nin arka tarafında yer alan Kesimhane ve katlı otopark üzerinden başlayacak ve kuş uçuşu mesafesi 550 metre olan Pierre Loti Tepesi'ne kadar devam edecek. Pierre Loti tepesine araçla oldukça dolanbaçlı yollardan gidilmesi, tepedeki ulaşım sıkışıklığı ve otopark sorununun böyle bir projenin geliştirilmesinde etken olduğunu belirten yetkililer şunları söyledi 
   
   250 günde bitirilecek 
   "Mezarlık içinden geçen ve 700 metreyi bulan iki nokta arasındaki yolun rampa olması yaya ulaşımını güçleştirmektedir. Eyüp'e araçlarıyla gelenler için proje büyük kolaylık sağlayacak. Teleferiği kullanmak isteyecek ziyaretçiler, otoparkta aracını bırakıp üzerindeki teleferik kulesini kullanarak Pierre Loti'ye gidebilecek." 
   Eyüp'teki istasyon yapımı için zemin güçlendirme çalışmalarının devam ettiğini belirten yetkililer, projenin 250 günde bitirilmesinin planlandığını söylediler. 
   
   Gürtuna'dan bakanlığa tepki    İstanbul Büyükşehir Belediye Başkanı Ali Müfit Gürtuna, Ayamama Deresi'nin ıslahı ve arıtma tesisinin yapımı için Maliye Bakanlığı'ndan arazi tahsisi istediklerini hatırlatarak, "Maliye Bakanımıza an sesleniyorum, Ayamama Deresi için imza h l çıkmadı. H l Ayamama'nın pisliği denize akıyor. Ne zaman onu imzalarsanız, o zaman arıtma tesisine başlayacağız" dedi. "Gelirleri kesilen, çok çalışıyor diye engellenen bir belediye olmak istemediklerini" kaydeden Gürtuna, "Destek istemiyoruz. Yeter ki engel olmayın. Bu bize yeter" dedi. 
   
   
</TEXT>
</DOC>
