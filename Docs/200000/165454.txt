<DOC>
<DOCNO> 165454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur29.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan "Üslere yerleşme izni aslında İran harekatı için" 
</HEADLINE>
<TEXT>

     SP Genel Başkanı Necmettin Erbakan, Irak'ın yeniden yapılandırılması için üs ve limanların Bakanlar Kurulu kararıyla ABD'nin kullanıma açılacağı iddiaları konusunda, ''Çocuk aldatmacası... Üslere yerleşme izni aslında İran'a yapılacak harekat için'' dedi. 
     Necmettin Erbakan, SP Ankara İl Başkanlığı'nda düzenlediği basın toplantısında, partisinin yerel seçim çalışmalarını başlattığını, belediyelere yönelik projelerini taklit etmek isteyen diğer partilerin bunu başaramadıklarını söyledi. Erbakan, ''Yapabilmek için hidayet, dirayet, feraset ister. Milli Görüş gömleğini kim çıkarırsa hidayeti kararır. Hayırla şerri birbirinden ayıramaz. Hayır diye, şerre hizmet eder'' diye konuştu. 
     Dış politikadaki gelişmelere de değinen Erbakan, ''Dünyayı ABD yönetimini avuçları içine alan dış mihrakların, İsrail'in yönettiğini'' savundu. Yapılan plan gereği önce Afganistan ve Irak'ın işgal edildiğini belirten Erbakan, ardından sıranın Suriye, İran, Mısır, Suudi Arabistan ve son olarak da Türkiye'ye geleceğini öne sürdü. 
     Erbakan, ''AKP Yöneticileri büyülendikleri için yapılan senaryolara alet oluyorlar. İşleri güçleri onlara yaranmak, ABD'nin, dış mihrakların gözüne girmeye çalışıyorlar'' dedi. 
     
     ÇOCUK ALDATMACASI 
     Irak'ın yeniden yapılandırılması için üs ve limanların Bakanlar Kurulu kararıyla ABD'nin kullanıma açılacağı iddialarına değinen Erbakan, sözlerini şöyle sürdürdü 
     ''Çocuk aldatmacası... Üslere yerleşme izni aslında İran'a yapılacak harekat için. Bunu bilerek ya da bilmeyerek yapanlar, en milli menfaatleri ihlal etmektedir. Bunun hesabı da kendilerinden sorulur. Daha dün Meclis bunu reddetti. Şimdi kapıdan kovulanı bacadan nasıl sokuyorsun. Bu nasıl Meclis, nasıl demokrasi Neymiş, Amerika'nın gözüne gireceklermiş...'' Selanik Zirvesi'ne de değinen Erbakan, ''dış mihrakların aslanı kafese sokmak için Türkiye'nin AB'ye girmesi için çırpınıp durduklarını' söyledi. Selanik'e ''sığıntı gibi gidildiğini'' öne süren Erbakan, şunları söyledi 
     ''Toplantılara katılmadılar, aile fotoğrafında bir kenara sıkıştırıldılar. İlla bunlarla fotoğraf çektireceğim diye bu gidişata göz yumak mümkün mü Selanik'e gitmiş de onlarla beraber fotoğraf çektirmiş.... Aman aman ne güzel. Üç yaş daha büyüdün çocuğum.'' 
     
     MİLLET ECEVİT'E YAPTIĞINI YAPACAK 
     Uygulanan ekonomik program nedeniyle hükümeti eleştiren Erbakan, ''halkı ezen ve ekonomiyi tahrip eden uygulamaların hızla sürdürüldüğünü'' savundu. 
     Erbakan, geçmiş hükümet dönemindeki bazı uygulamaların aynen sürdürüldüğüne dikkat çekerek, ''Siz nasıl Ecevit'in yaptığını yapıyorsanız, bu millet de Ecevit'e yaptığını size yapacak'' dedi. 
     Erbakan'ın basın toplantısı öncesinde AK Parti'den istifa ettikleri belirtilen İstanbul Yenidoğan Belediye Meclisi'nin beş üyesi SP'ye katıldı ve rozetleri Erbakan tarafından takıldı. 
     
</TEXT>
</DOC>
