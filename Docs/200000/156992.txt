<DOC>
<DOCNO> 156992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/spor/aspo.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Üzgünüm, şaşkınım, kızgınım' 
</HEADLINE>
<TEXT>

Fenerbahçe’nin kendisini ikinci plana attığına inanamadığını söyleyen Luis Fernandez, İspanya’nın Deportivo La Coruna takımıyla pazarlıklara başladı 
     MEHMET ÇİFTÇİ 

     "Takip ediyorum" 
     SARI-LACİVERTLİ kulübün, Sadettin Saran ve Hakan Bilal Kutlualp ile görüşmeler yaptığı ve birçok konuda prensipte anlaştığı, PSG’nin hocası Luis Fernandez, sitem dolu açıklamalar yaptı. Ferdandez, Türkiye’deki gelişmeleri yakından takip ettiğini belirterek, "Üzgünüm, kızgınım, şaşkınım" dedi. Daum pazarlığını duyduğunu söyleyen Fernandez, gelişmeleri anlamakta zorlandığını ifade etti. 
     
     "Sözümün arkasındayım" 
     FRANSIZ hoca sözlerini, "Nasıl olur da bir kulüp, takımın başına getirmek için yoğun çaba sarfedip, her konuda anlaştıktan sonra aniden beni ikinci plana itebiliyor" diye sürdürdü. Fernandez, her şeye rağmen Fenerbahçe’ye verdiği sözün arkasında olduğunu da ekledi, "Ancak menajer ve avukatlarım şu andan itibaren, İspanya’da Deportivo ile pazarlık yapmaya başladılar. Bu kulüp de beni istiyor" mesajını yolladı 
     
     Deportivo doğruladı 
     PSG’NİN çalıştırıcısı, kendisine gelen her türlü ciddi teklifin peşinden gitmeye karar verdiğini bildirirken, "Fenerbahçe bir hafta içinde kararını vermezse, İspanya’ya döneceğim" dedi. Deportivo da dün yaptığı açıklamada Fernandez ile pazarlık yapıldığını vurguladı. Deportivo’nun hocası İrureta’nın ise Daum’un pazarlık yaptığını söylediği A.Madrid ile prensip anlaşmasına vardığı belirtildi. 
     
Yönetimden çıt’ yok      Fenerbahçe Kulübü, Başkan Aziz Yıldırım’ın 2.5 yıl önce Christoph Daum hakkında yaptığı açıklamalarla ilgili dün MİLLİYET’te çıkan haber için bir yorumda bulunmadı 
     Kokain hatırlatması 
     SARI-LACİVERTLİ kulübün, teknik direktör arayışlarında favori olan Christoph Daum ile ilgili Başkan Aziz Yıldırım’ın 2.5 yıl önce yaptığı açıklamalar dünkü MİLLİYET’te yer aldıktan sonra yönetim sessizliğe büründü. Yıldırım, 2000’de Daum’un, Mustafa Denizli’nin yerine düşünüldüğü haberlerinin çıkması üzerine yayınladığı yazılı bildiride, "Kokain içmekle suçlanan bir kişinin büyük camiamızın başına getirileceğini yazmanız sizin bir ayıbınızdır" demişti. 
     
     Telefonlar açılmadı 
     YILDIRIM, bir toplantı için gittiği Ankara’da, muhabirlerin konuyla ilgili sordukları soruları, yanıtsız bıraktı ve "Hiçbir şey demeyeceğim" ifadesini kullandı. Sarı - Lacivertli diğer yöneticilerin bir bölümü, yorum yapmaktan kaçınırken, büyük bölümü de telefonlarını açmamayı tercih ettiler. Başkan Aziz Yıldırım’ın, tüm görüşmelere rağmen Daum’a alternatif arayışları içinde olduğu da vurgulandı. Bu arada kaleci Rüştü de yönetimden çağrı beklediğini söyledi. 
     
Leverkusen’in Daum umudu      TEKNİK direktör arayışında bir numaralı aday haline gelen Daum’un, Bayer Leverkusen tarafından da takibe alındığı bildirildi. Almanya Ligi’nde küme düşme tehlikesi içinde bulunan Yıldıray Baştürk’ün kulübünün, ligde kalınması halinde Daum’u yeniden takımın başına getirmek istediği öğrenildi. Bu arada BİLD gazetesi, Fenerbahçe’nin, Daum’a 1.7 milyon Euro yaklaşık 3 trilyon lira önerdiğini ileri sürdü. 
     
Steviç yıkıldı      YALÇIN TÜRK 

     BU sezon beklenen verim alınamayan Yugoslav futbolcu görücüye çıkacağı İstanbulspor maçının kadrosuna alınmayınca yıkıldı. Kendisini izlemek üzere İtalyan ekibi Sampdoria’dan temsilciler geleceği kaydedilen tecrübeli oyuncunun büyük hayal kırıklığı yaşadığı belirtildi. Sarı - Lacivertli futbolcuyla Sampdoria’nın dışında Almanya’nın Borussia Dortmund, Köln ve Werder Bremen takımlarının da ilgilendiği bildirildi. 
     
Johnson yerini buldu      İSTİKRARSIZ bir sezon yaşayan Ganalı futbolcu dünkü idmanda kaleye geçerek harikalar yarattı. Özellikle Fatih’in şutlarını köşelerden çıkardı ve büyük alkış aldı. Johnson, antrenmanın da neşesi oldu. Bu arada Rebrov da idmandaki hırsı ve mücadelesiyle teknik heyetten övgü aldı. İstanbulspor maçında gençlerin yedekte oturması beklenirken, sahaya yıldızların çıkması bekleniyor. Dün MR’ı çekilen Ceyhun’un ise durumunda düzelmeler olduğu belirtildi. 
     
Rivaldo listede      BAŞKAN Aziz Yıldırım’ın, Milan’da yedek oturan ve sezon sonunda İtalya’dan ayrılmasına kesin gözüyle bakılan Brezilyalı futbolcu için araştırma başlattığı ileri sürüldü. Rivaldo’nun bonservisinin elinde olmasına rağmen, yıllık 4 milyon Euro yaklaşık 7 trilyon lira kazancı yüzünden, öncelikle menajerler kanalıyla nabız yoklanacağı iddia edildi. Barcelona’dan, Milan’a gelen Rivaldo olumsuz bir sezon yaşamıştı. 
     

</TEXT>
</DOC>
