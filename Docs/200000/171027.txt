<DOC>
<DOCNO> 171027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/dunya/dun01.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mad Max ülkesi Liberya 
</HEADLINE>
<TEXT>

   Başkentte hükümet birlikleri ve isyancılar arasındaki savaş vahşetin hayal gücünü zorlayan boyutlara ulaştı. Başkent Monrovia'da bir günde ölen sivil sayısı 700... 
      DIŞ HABERLER SERVİSİ 

   
   Afrika'nın en eski cumhuriyeti olan Liberya'nın başkenti Monrovia, isyancılarla hükümet güçleri arasında savaşın yarattığı kan gölünde boğuluyor. Tüm sokaklarını cesetlerin doldurduğu Monrovia'da dün savaşa kurban giden sivil sayısı 700'ü aşarken, kent, Mad Max filmlerindekini andıran bir çehreye büründü. 1999'dan bu yana hükümete karşı savaşan isyancı Liberya Barış ve Demorkasi Örgütü'nün LURD , savaşın sona ermesi için tek şartı olan Devlet Başkanı Charles Taylor'ın istifa etmesi konusunda dün bir gelişme olmadı. Taylor istifa için ABD askerlerinin ülkeye gelmesini bekliyor. Önceki gün ABD'nin ülkeye bir barış gücü gönderme konusunda isteksiz davranmasını protesto eden halk, sivillerin cesetlerini ABD elçiliğinin önüne yığdı. Onbine yakın Liberyalı ise güvenli olduğunu düşünerek toplandıkları ABD elçiliğinin önünde de isyancıların havan mermilerine hedef oldu, en az 25 kişi öldü. İngiltere başta olmak üzere bir çok ülke, ABD'nin askeri müdahalesini isterken, Dışişleri Bakanlığı ile Pentagon'un sıcak baktığı bu fikre Beyaz Saray karşı çıkıyor. 
   
   İlkelliğe dönüş    İnsanlığın yeniden ilkel, barbar evresine dönmesi düşüncesine dayalı bilimkurgu filmlerinden olan Mad Max Çılgın Max üçlemesinde, 2000'li yıllarda yaşanan bir nükleer savaş sonrası ilkel bir duruma bürünen dünya ve bu dünyada yaşama mücadelesi veren eski bir polisin Mel Gibson başından geçenler anlatılıyor. 
   
   İç savaşın nedeni    1997'de devlet başkanı seçilene kadar bir isyancı olan Charles Taylor, Liberya'nın komşularındaki asileri desteklemekle, suçlanıyor. Taylor, muhaliflerini ve bütün etnik gruplara baskı uygulamakla da suçlanıyor. Birçoğu, daha önceki iç savaşlardan Taylor'ın kan davalısı. Gine'de üslenen LURD, Liberya'nın kuzeyine ve batısına hakim. Liberya'da Demokrasi Hareketi MODEL isimli bir diğer örgütse güney ve doğu bölgelerinde etkin. 
   
   
</TEXT>
</DOC>
