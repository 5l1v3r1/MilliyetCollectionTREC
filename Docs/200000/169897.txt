<DOC>
<DOCNO> 169897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/magazin/mag03.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'İbo' söyledi Açıkhava dans etti 
</HEADLINE>
<TEXT>

Müzikleri ve 'gaza getiricilikleri' ile izleyiciler üzerinde animatör edasıyla çalışan İbrahim Ferrer ile Buena Vista, Açıkhava'yı coşturdu 
     NİLAY ÖRNEK 

     Kaymaklı ekmek kadayıfını görmeden şekerpareye paye vermek gibi oldu bizimkisi... İstanbul Caz Festivali'nin sadık izleyicilerinden olarak önceki gece İbrahim Ferrer ile Buena Vista Social Club'ı izleyene kadar "süper, iyi, çok hoştu" dediğimiz konserler oldu... Peki onlara süper dediysek bu neydi 10 üzerinden 12 verilebilir miydi Marcus Miller çok iyi, Mercedes Sosa etkileyiciydi ama 80'ine yaklaşan bebek yüzlü müzisyen Ferrer'in performansı öpülesiydi. Ve Açıkhava, en dolu gecelerinden birini yaşadı sadece merdivenlerde yüze yakın insan vardı. 
     
     "Merhabaaa İstanbul" 
     Konserin ilk yarısını, "Merhaba İstanbul" diye diye bizleri hayallerimizde Küba'ya götüren Ferrer'i uzaktan severek, arkada senkronize halde hareket eden müzisyenleri dinleyerek geçirdik. Konser 22.40 gibi bitti ancak 19 kişilik kadro iki bis yaptı. Oturanlar ayaklandı, bir kısım dans dersi almış kıskanılası çift de kendilerini sahnenin hemen önündeki boşluğa atıp figür sergilemeye koyuldu. 
     
     Bitsin istemedik 
     Konser bir daha bitti. Ama öyle bir alkışladık ki, Ferrer'i geri getirdik. Sahnedeki herkes birer animatör gibi çalıştı ve izleyenleri gaza getirdi. 3 saate yakın süren konser bittiğinde hepimiz nasıl o hale geldiğimize şaşkın gruba el sallıyorduk. Konser arkadaşlarımdan biri de gözleri dolmuş, ellerini çırparak şöyle diyordu Ferrer için "Nilay, bu adam ölmesin ya..." 
     
     

</TEXT>
</DOC>
