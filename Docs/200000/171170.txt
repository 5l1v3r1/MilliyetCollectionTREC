<DOC>
<DOCNO> 171170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko30.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsanlar fazla mesai yapıyor... 
</HEADLINE>
<TEXT>

     Dünya denizlerinde yeniden hortlayan korsanlığın, 2003 yılının ilk 7 ayında, 234 olayla modern zamanların rekorunu kırdığı bildirildi. 
     Uluslararası Denizcilik Bürosu'nun açıklamasına göre, 2003 yılı Ocak-Temmuz döneminde görülen korsanlık olayları geçen yılın aynı dönemine göre yüzde 37 artış gösterdi. 
     Aynı dönemlerde korsanlık olaylarında verilen ölü sayısı 6'dan 18'e, yaralı sayısı da 21'den 52'ye yükseldi. 
     Korsanlık bakımından dünyanın en tehlikeli sularının Hint okyanusunda bulunduğu belirtilen açıklamada, en tehlikeli bölgenin de Endonezya kıyıları olduğu ifade edildi. 
     Büronun en tehlikeli bölgelerdeki limanlar listesinde ilk sıraları ise Bangladeş'in Çitagong, Nijerya'nın Lagos, Hindistan'ın Koşin ve Çennai, Senegal'in Dakar, Filipinler'in Manila ile Endonezya'nın Samarinda, Dumai ve Pulau Laut limanları aldı. 
     
     MALİYET 25 MİLYAR DOLAR 
     Romanlarda ve filmlerde kaldığı ya da kitap ve CD sektörüyle kaldırımlara düştüğü sanılan gerçek korsanlık, küreselleşmeyle yeniden cazip hale geldi. 
     Özellikle Güney Asya kıyılarında yaygınlaşan korsanlığın dünya ekonomisine yıllık maliyetinin 25 milyar dolara ulaştığı bildirildi. 
     Avustralya'nın Murdoch Üniversitesi Asya Araştırmaları Okulu'ndan Profesör James Warren, korsanlık olaylarının dünyanın diğer denizlerinde de görüldüğünü, ancak, Güney Asya kıyılarında giderek büyüyen bir sorun haline geldiğini söyledi. 
     Warren, tüm dünyada korsanlar yüzünden uğranan zararın yılda 25 milyar dolar civarında olduğunu da bildirdi. 
     Tüm dünyadaki korsanlık olaylarının yarısından fazlasının Güney Asya sularında gerçekleştirildiğini belirten Profesör Warren, yüksek teknolojiden yararlanarak savunmasız gemilere saldıran korsanlara karşı yeterli önlemlerin alınmadığını ifade etti. 
     Güney Asya'daki korsanlık olaylarında Çin'in gerek yolcu ve ticaret gemilerinden yağmalanan mallar için pazar, gerekse de korsan şebekeleri için üs olarak önemli bir merkez olduğunu belirten uzmanlar, Çin hükümetinin korsanlıkla verdiği mücadelede başarısız kaldığını söylüyor. 
     Çin hükümetinin aldığı önlemlerin korsanları caydırmak yerine ganimetlerini Hindistan ve İran gibi alternatif pazarlarda pazarlamaya yönelttiği kaydediliyor. 
     
     KÜRESELLEŞİNCE KORSANLAŞILIYOR 
     Güney Asya'da giderek yaygınlaşan korsanlık eylemlerinin eski baharat yollarının geçtiği rotalarda ve korsanlığın ''altın çağını'' yaşadığı 18. yüzyıl korsanlarının mesleklerini icra ettiği hemen hemen aynı bölgelerde odaklandığı bildiriliyor. 
     Uzmanlar, 18. yüzyıldaki ''altın çağının'' ardından 19. yüzyıldan itibaren büyük ölçüde ortadan kalkan korsanlığın 20. yüzyılın sonlarından itibaren yeniden canlanmasını aynı ekonomik nedenlere bağlıyor. 
     Korsanlığın ticareti izlediğine dikkat çeken uzmanlar, Güney Asya'dan Batı'ya mal akımının 20. yüzyıl sonunda 17. yüzyıldakini hatırlatan bir canlanma gösterdiğini, bunun da korsanlığı yeniden cazip bir meslek haline getirdiğini vurguluyor. 
     Yani korsanlık ''küreselleşmenin karanlık yüzlerinden birini'' oluşturuyor. 
     
     UZAY ÇAĞI KORSANLARI 
     Güney Asya'nın en tehlikeli bölgeleri olarak Tayland Körfezi, Filipinler yakınındaki Sulu Adası, Hong Kong, Manila ve Çin'in Hainan adası arasındaki üçgen ile Malezya ile Endonezya'yı ayıran dar Malaka boğazı gösteriliyor. 
     Romanlara ve filmlere konu olan eski korsanlarının sonunu teknolojinin getirdiğini, yelken ve kürek çeken forsaların gücüne bağlı korsan gemilerinin hızlı buharlı savaş gemileriyle baş edemediğini hatırlatan uzmanlar, modern çağın korsanlarının ise atalarının tersine son teknolojilerin avantajlarından yararlandığına dikkat çekiyor. 
     Uzay çağının iyi silahlanmış korsan teknelerinin radar, uydu telefonu ve İnternet gibi son teknoloji ürünleriyle donatıldığını belirten uzmanlar, bu teknelerin güvenliği sağlamakla görevli hükümet teknelerinden daha hızlı olduğunu belirtiyor. 
     
</TEXT>
</DOC>
