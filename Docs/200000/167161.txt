<DOC>
<DOCNO> 167161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/dunya/adun.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alo, özür dilerim 
</HEADLINE>
<TEXT>

Avrupa Parlamentosu'nda yaptığı Nazi benzetmesi nedeniyle Avrupa'yı ayağa kaldıran Berlusconi, dün Schröder'den telefonda özür dileyince diplomatik kriz aşıldı 
     GÜVEN ÖZALP Brüksel 

     Avrupa Birliği AB Dönem Başkanlığı'nı devralan İtalya Başbakanı Silvio Berlusconi'nin Avrupa Parlamentosu'nda AP bir Alman parlamentere yaptığı Nazi benzetmesi nedeniyle Almanya ile İtalya arasında yaşanan diplomatik kriz aşıldı. Almanya Başbakanı Gerhard Schröder'i telefonla arayan Berlusconi, sözlerinden duyduğu üzüntüyü iletti. Berlusconi'nin açıklamasını yeterli bulan Schröder, "olayın kapandığını" söyledi. 
     Berlusconi'nin AP'de yaptığı açıklamalar üzerine dün Alman Parlamentosu'nda bir konuşma yapan Schröder, İtalya Başbakanı'nın sözlerini, "kabul edilemez" olarak tanımlayıp resmen özür dilemesini istedi. Bunun üzerine telefon randevusu talep eden Berlusconi'ye önce randevu verildiyse de daha sonra "planlama zorluğu" bahane edilerek görüşme ertelendi. Akşam saatlerinde gerçekleştirilen ve birkaç dakika sürdüğü belirtilen görüşmede, Schröder'in gün içindeki sert çıkışları üzerine Berlusconi geri adım attı. Önceki gün sözlerimin arkasındayım" açıklamasını yapan Berlusconi, Schröder'e kullandığı sözlerden duyduğu üzüntüyü iletti. 
     Görüşme sonrasında basına konuşan Schröder, "Yaptığı karşılaştırma ve seçtiği ifadeler nedeniyle duyduğu üzüntüyü iletti. Ben de kendisine benim açımdan olayın kapandığını ifade ettim" dedi. Almanya ile İtalya arasındaki diplomatik kriz bu telefon görüşmesiyle atlatılırken, AP'deki "Berlusconi şoku" aşılamadı. 
     
     Parlamento bölündü 
     Berlusconi, Nazi benzetmesiyle AP'yi de kelimenin tam anlamıyla ikiye böldü. Dün İtalyan Başbakanı'nı resmen özür dilemeye davet eden bir girişimde bulunmak için bir araya gelen parlamentodaki siyasi grup liderleri anlaşmaya varamadılar. Anlaşmaya varılmasına Hıristiyan Demokratlar'ın girişimi engel oldu. Buna karşın Sosyalistler, grup olarak "özür isteğinde" ısrarlı olacaklarını açıkladılar. Hıristiyan Demokratlar, Berlusconi'nin "şakasına maruz kalan" Alman parlamenter Martin Schulz'un İtalyan halkını ve Berlusconi'yi hedef alan açıklamaları nedeniyle özür dilemesini beklediklerini açıkladılar. AP'deki fırtınanın ardından gözler bugün Roma'da gerçekleştirilecek olan AB Komisyonu - Berlusconi görüşmesine çevrildi. 
     
'Korktuğumuz başımıza geldi'      İtalya Başbakanı Silvio Berlusconi'nin Strasbourg'daki Avrupa Parlamentosu'nda Avrupa Birliği AB Dönem Başkanı İtalya'nın lideri olarak "ilk performansı" kendi ülkesini utandırdı. İtalya'nın en yüksek tirajlı gazetesi Corriere della Sera, "Kortuğumuz başımıza geldi" diye yakınırken, "Berlusconi, fırtınaya neden oldu" dedi. Olayı gazeteye yorumlayan tarihçi Ernesto Galli Della Loggia, "Avrupa Parlamentosu'nun bazı üyelerinin tahmin edilebilir saldırılarından rahatsız olan Berlusconi, sinirlerine h kim olmayı ve dilini tutmayı başaramadı" dedi. İş dünyasının etkili gazetesi Il Sole 24 ise, "Başbakanın davranışını anlamak ve paylaşmak mümkün değil" diye yazdı. 
     Alman basını da Berlusconi'nin açıklamalarını skandal olarak değerlendirdi. Frankfurter Allgemeine gazetesi, "Strasbourg'da rezalet. Berlusconi, görevinin ikinci gününde parlamentoda rezalet çıkardı" dedi. "Strasbourg'da onursuz başlangıç" diyen Frankfurter Rundschau gazetesiyse, "AB Dönem Başkanı olarak ilk çıkışında Alman parlamenteri Nazi kampı komutanına benzeten İtalyan Başbakanı Berlusconi, diğer parlamenterleri de 'demokrasi turisti' olarak nitelendirdi" diye yazdı. 
     
     

</TEXT>
</DOC>
