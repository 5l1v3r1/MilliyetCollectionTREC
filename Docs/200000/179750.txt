<DOC>
<DOCNO> 179750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun22.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
El Hekim'in cenazesi defnediliyor... 
</HEADLINE>
<TEXT>

     Suikasta kurban giden Şii lider Ayetullah Muhammed Bagır El-Hekim'in cenazesi, Necef'te 1920 Devrimi Meydanı'na defnediliyor. 
     Sayıları yüz binleri bulan Iraklıların katıldığı ve 3 gün süren cenaze töreninin son gününde, El Hekim'in naaşı cenaze namazı için Hazreti Ali türbesine götürüldü. İzdiham nedeniyle tabut camiye sokulamadı. 
     El Hekim'in naaşı, daha önce açıklandığı gibi Hindi Camii yerine, Şii liderin İran'dan sürgünden döndükten sonra cami yaptırmak istediği 1920 Devrimi Meydanı'nda toprağa veriliyor. 
     Mezar alanına El Hekim'in akrabaları dışında hiç kimsenin girmesine izin verilmiyor. Defin alanına girmek isteyen halka, silahlı Irak polisleri engel olmaya çalışıyor. 
     Defin alanının etrafında ağlayanlar kadar, ''Canımız kanımız feda olsun'' şeklinde sloganlar atanlar da dikkat çekiyor. 
     Cenazeye katılan Iraklılar arasında, El Hekim'in kardeşi Abdülaziz El Hekim ve Kerkük'ten gelen Türkmenler de yer alıyor. 
     Yüz binlerce kişinin sloganlar atarak, ağlayarak, sırtlarını kırbaçlayarak katıldığı cenaze alayı, Pazar günü Bağdat'tan yola çıktı, sırasıyla Hülle, Kerbela, Kufe ve Necef'e geldi. Cenaze töreni boyunca El Hekim'i yücelten, ABD ve Baas rejimini kınayan sloganlar öne çıktı. 
     Sıkı güvenlik önlemlerinin alındığı, ancak koalisyon askerleri yerine Iraklı polislerin tüm güvenliği sağladığı Necef'te, El Hekim'in liderliğini yaptığı Irak İslam Devrimi Yüksek Konseyi'nin IİDYK askeri kanadı Bedir Tugayları'na mensup çok sayıda kişi de dikkat çekiyor. 
     Necef'te, yas nedeniyle tüm dükkanlar kapalı bulunuyor. 
     El Hekim, Cuma günü Necef'te Hazreti Ali Camii'ne düzenlenen bombalı saldırıda ölmüştü. Saldırıda 80 civarında kişi hayatını kaybetmiş, yüzlercesi yaralanmıştı. 
     
</TEXT>
</DOC>
