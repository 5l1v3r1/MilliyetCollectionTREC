<DOC>
<DOCNO> 188599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sonspo13.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Fenerbahçe'den çekinmiyor... 
</HEADLINE>
<TEXT>

     Bursaspor Kulübü Basın Sözcüsü Sedat Kaya, 19 Kasım Pazar akşamı karşılaşacakları Fenerbahçe'nin gücünü bildiklerini ama çekinmediklerini ifade ederek, ''Maçtan galibiyet bekliyoruz'' dedi. 
     Kaya, Fenerbahçe'nin ligin güçlü ekiplerinden biri olduğunu, kadrosunda çok kaliteli Türk ve yabancı oyuncular bulunduğunu, ancak bu etkenlerin ''sonuç sporu olan'' futbol için yeterli olmayacağını kaydetti. 
     Bursaspor olarak bu sezon başında istenilen sonuçları alamadıklarını, ancak özellikle güçlü takımlar karşısında çok başarılı futbol oynadıklarını belirten Kaya, ''Beşiktaş deplasmanında yenilmemize rağmen oynadığımız futbol, taraflı tarafsız herkes tarafından alkışlandı. Galatasaray'ı da elimizden kaçırdık. Bu sezon ligde Ankaragücü ve Denizlispor maçları hariç iyi futbol oynadık ama sahadan istediğimiz sonuçla ayrılamadık'' diye konuştu. 
     Kaya, geçen hafta, A Milli Takım'ın İngiltere ile oynadığı maç nedeniyle lige verilen aradan faydalanarak Romanya'da yaptıkları 4 günlük kampın çok verimli geçtiğini söyledi. Romanya'da oynadıkları 2 hazırlık maçında da hem oyun hem de skor olarak başarılı olduklarını, takımın aynı başarıyı Fenerbahçe karşısında da göstereceğine inandıklarını kaydeden Kaya, Fenerbahçe maçının kazanılması halinde büyük moral bulacaklarını ve ileriki haftalar için rahatlayacaklarını anlattı. Kaya, şunları söyledi 
     ''Büyük maçların havası başka olur. Fenerbahçe'nin gücünü biliyor ama çekinmiyoruz. Maçtan galibiyet bekliyoruz. Beraberliği bile düşünmüyoruz. Rakibe göre değil, kendi futbolumuzu oynayacağız. Taraftarlarımızın da muhteşem desteğiyle sahadan 3 puanla ayrılacağımıza inancımız tam.'' 
     
</TEXT>
</DOC>
