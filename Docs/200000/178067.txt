<DOC>
<DOCNO> 178067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur22.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rat'lar can kurtarıyor.. 
</HEADLINE>
<TEXT>

     Yüzüncü Yıl Üniversitesi Fen Edebiyat Fakültesi Kimya Bölümü'nde, deney hayvanı olarak kullanılan Rat'lara özel bakım uygulanıyor. 
     YYÜ Fen Edebiyat Fakültesi Kimya Bölümü Öğretim üyesi Yrd. Doç. Dr. Halit Demir, yurtdışından getirilen deney hayvanı Rat'ların Spraque-Dwlay YYÜ Tıp Fakültesi'nde üretilmeye başlandığını söyledi. 
     Demir, Rat'ların vücut anatomilerinin insan yapısına paralel uyum içerisinde olduğunu, bu nedenle Rat'ların deney hayvanı olarak tercih edildiğini kaydetti. 
     Özellikle Van, Hakkari, Ağrı, Muş, Bitlis ve çevresinin büyük bir bitki florasına sahip olduğunu ancak, yıllarca bunun ihmal edildiğini anlatan Halit Demir, ''Bölgedeki şifalı bitkileri getirip bu hayvanlar üzerinde deniyoruz. Bitkilerin birçok rahatsızlığa iyi geldiğini bunlar sayesinde ortaya çıkarıyoruz. Bu konuda başlatılan çok ciddi araştırmalar var. Halen de devam ediyor. Yakın gelecekte bölgenin şifalı bitki envanteri de çıkarılacaktır'' dedi. 
     Halit Demir, şu anda özellikle kansere neden olan ağır metalleri Rat'lara verdiklerini ve bunlardan iyi sonuçlar elde edildiğini belirterek, ''Etkenler belirlendikten sonra tedavi yöntemi de kolay oluyor. Şu anda kanser, diyabet, stres, siroz gibi hastalıklar üzerinde çalışmalar yapılıyor'' diye konuştu. 
     
     RAT'LARIN BAKIMI 

     Rat'ların oda sıcaklığında muhafaza edildiğini ve özel yemlerle beslendiğini anlatan Yrd. Doç. Dr. Halit Demir, şöyle dedi 
     ''Çok hassas olan Rat'lar genelde kafeslerde yaşıyor. Günlük bakım gerektiriyor. Özel hazırlanmış Palet yemi veriliyor. Bu yem pahalı olduğu için artık kendimiz yapıyoruz. Rat'lar 90 günlük olmadan da kesinlikle deney hayvanı olarak kullanılamaz.'' 
     
</TEXT>
</DOC>
