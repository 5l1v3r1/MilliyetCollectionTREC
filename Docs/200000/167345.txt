<DOC>
<DOCNO> 167345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur02.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çatıdan kabloyla sarkarak eve girmeye çalıştı 
</HEADLINE>
<TEXT>

     Antalya'da 6. kattaki evine çatıdan sarkıttığı kabloyla girmeye çalışan öğrenci, beton zemine düşerek yaşamını yitirdi. 
     Alınan bilgiye göre, Milli Egemenlik Caddesi'ndeki Komşular Apartmanı'nda oturan Faruk Tugay İlköğretim Okulu 7. Sınıf öğrencisi Erkan Gürel 14 , arkadaşlarıyla oynadığı futbol maçının ardından geldiği evde, ailesinin bulunmadığını anladı. 
     Yanında anahtar da olmayan Erkan, çatıya çıkarak anten kablosunu sökerek, demir korkuluklara bağladı. Bu kabloyu beline bağladıktan sonra cama sarkarak 6. kattaki evine girmeye kalkan Erkan Gürel, kablonun üst kısmından kopması sonucu, beton zemine düşerek yaşamını yitirdi. 
     Olay yerine gelen babası Süleyman Gürel ve Erkan'ın düştüğünü gören komşuları sinir krizleri geçirirken, okulunda başarılı bir öğrenci olduğu belirtilen Erkan Gürel'in cenazesi, Antalya Devlet Hastanesi'ne kaldırıldı. 
     
</TEXT>
</DOC>
