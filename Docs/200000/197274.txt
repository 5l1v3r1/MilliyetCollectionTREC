<DOC>
<DOCNO> 197274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/soneko04.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank'tan terör mağdurlarına destek kredisi... 
</HEADLINE>
<TEXT>

     Vakıfbank, İstanbul'da meydana gelen bombalı saldırılar sonucunda zarar gören işyeri, ev ve araç sahiplerine, 10 milyar lira üst limitle, 3 ay ödemesiz, 24 aya kadar vadeli ve yüzde 1 aylık faiz oranı ile kredi kullandıracak. 
     Vakıfbank'tan yapılan açıklamada, 15 Kasım Cumartesi günü İstanbul Beyoğlu Neve Şalom ve Şişli'deki Beth İsrael sinangogları ile 20 Kasım Perşembe günü Beyoğlu ve Levent'te terör örgütlerinin saldırısına maruz kalınması neticesinde bu bölgelerde işyeri, ev ve araç sahiplerinin büyük zarar gördüğü hatırlatıldı. 
     Açıklamada, tahrip olan ev, araç ve işyerlerinin tamiratı, tadilatı veya yenisinin alımında ve mal temininde kullanılmak üzere Vakıfbank'ın, sosyal sorumluluk bilinci ile hareket ettiği belirtilerek, Banka'nın düşük faizle terör mağdurlarına kredi kullandırım kararı aldığı bildirildi. 
     Buna göre, Banka'nın, terörden zarar gören esnaf, ev ve araç sahiplerine, hasar tespit raporuna istinaden 10 milyar lira üst limitli, 3 ayı ödemesiz, 24 aya kadar vadeli ve yüzde 1 aylık faiz oranı ile kredi kullandırılacağı kaydedildi. 
     
</TEXT>
</DOC>
