<DOC>
<DOCNO> 190268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/dunya/adun.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirvede fırça 
</HEADLINE>
<TEXT>

   ABD Başkanı Bush, Yahudi aleyhtarı açıklamalar yapan Malezya lideri Mahathir Muhammed'i APEC Zirvesi sırasında bir köşeye çekti ve 'Söylediklerin çok yanlış ve nefret uyandırıcı' diye azarladı 
      DIŞ HABERLER SERVİSİ 

   
   İslam Konferansı Örgütü İKÖ Zirvesi sırasında, "Yahudiler dünyayı yönetiyor, Müslümanların ilerlemesini engelliyorlar" diyerek şimşekleri üzerine çeken Malezya Devlet Başkanı Mahathir Muhammed'in sansasyonel fiyakası bir hafta sürdü. 
   Bir başka zirvede, Tayland'daki APEC Forumu'nda ABD Başkanı George W. Bush ile karşılaşan Mahathir, ağzından çıkan bu sözler için bin pişman oldu. 
   Malezya liderinin sözlerinden çok büyük rahatsızlık duyduğunu daha önce belli eden Bush, önceki gün Bangkok'daki zirvede Mahathir'i bizzat bir köşeye çekerek deyim yerindeyse "adamakıllı fırçaladı." 
   21 liderin katıldığı zirvede verilen bir aradan yararlanan Bush, doğrudan Mahathir'in yanına giderek kenara çekti, yüzüne karşı, "Söylediklerin çok yanlış ve nifak çıkaran sözler. Benim inançlarıma taban tabana zıt. Nefret uyandırıcı, kınanması gereken ifadeler bunlar. Hem İslam dünyasını temsil ettiğini de sanmıyorum" diye verdi veriştirdi. 
   İngiliz "Daily Telegraph" gazetesinin haberine göre, 22 yıldan beri Malezya'yı yöneten 77 yaşındaki Mahathir, sözlerinin unutulmuş olacağını umduğu için Bush'un bu çıkışı karşısında şaşırdı ancak herhangi bir karşılık vermedi. 
   
   İçini gazeteye döktü 
   Ancak Bush'a cevap vermeyen Malezya lideri, içini Tayland gazetesi Bangkok Post'a dökerek tepki toplayan ifadelerini tekrarladı. "Yahudiler küstah ve de dünyayı kontrol ediyor" diyen Mahathir, "Dünyanın tepkisi, Yahudilerin dünyayı kontrol ettiğini gösteriyor" iddiasında bulundu. 
   Mahathir, Yahudi karşıtı konuşmasından ötürü kendisini sert dille eleştiren AB ve ABD'yi çifte standart uygulamakla suçlayarak, bu tutuma İtalya Başbakanı Silvio Berlusconi'nin 2001 Eylül'ünde yaptığı "Batı uygarlığının, İslamdan üstün olduğu"na ilişkin açıklamasını örnek gösterdi. 
   
   Dosyası kabarık 
   Daha önce de benzer içerikte sözler söyleyerek dünya kamuoyunun tepkisini çeken Mahathir, Asya'daki mali kriz sırasında da ünlü Musevi spekülatör George Soros'u hedef alarak "moron" demişti. Ülkesini yeniden sömürgeleştirmek istediğini öne sürdüğü İngilizleri de suçlayan Mahathir, "İngiliz halkı, homoseksüel bir bakanları olmasını içlerine sindirebilir ancak bu bakan buraya erkek sevgilisiyle birlikte gelirse hemen kovarız" demekten kaçınmamıştı. 
   
   
   
</TEXT>
</DOC>
