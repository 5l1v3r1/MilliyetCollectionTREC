<DOC>
<DOCNO> 197269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun40.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şevardnadze Putin ve Powell ile görüştü 
</HEADLINE>
<TEXT>

     Gürcistan Cumhurbaşkanı Eduard Şevardnadze'nin bu akşam saatlerinde, Rusya Devlet Başkanı Vladimir Putin ve ABD Dışişleri Bakanı Colin Powell ile görüştüğü bildirildi. 
     Gürcistan Cumhurbaşkanlığı makamından yapılan açıklamada, Powell'ın, durumun anayasaya uygun olmayan şekilde gelişmesinden endişe duyduğunu ifade ettiği ve kan dökülmesine izin vermeyen güvenlik kuvvetlerinin davranışını beğeniyle karşıladığını söylediği belirtildi. 
     Powell'ın yakında Tiflis'i ziyaret edeceğini söylediği belirtilen açıklamada, Şevardnadze ile Putin'in yaptığı görüşmede ise Putin'in de kaygılarını dile getirdiği ve krizin anayasa çerçevesinde barışçı biçimde çözüme kavuşmasını umduğunu ifade ettiği kaydedildi. 
     Şevardnadze'nin istifasını isteyen muhalefetin parlamentonun kontrolünü ele geçirmesinden sonra, Şevardnadze ülkede olağanüstü hal ilan etmişti. 
     
</TEXT>
</DOC>
