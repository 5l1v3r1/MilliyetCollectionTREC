<DOC>
<DOCNO> 167510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/son/sontur05.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Irak'ta Türk Özel Timi'ne Amerikan baskınını kınadı 
</HEADLINE>
<TEXT>

     Süleymaniye'deki Türk Özel Harekat timi bürosunu basan 100 kadar Amerikan askeri, 11 askerimizi müsadere edip Kerkük'e götürdü. 
     Başbakan Recep Tayyip Erdoğan, Kuzey Irak'ta görevli Türk askerlerinin ABD'li askerler tarafından gözaltına alınmasıyla ilgili, ''Tamamen çirkin bir olay. Olmaması gereken bir olay. Böyle bir ittifak içerisinde olan bir ülkenin, müttefikine böyle bir davranışta bulunması, hiçbir siyasi üslupla ifade edilemez'' dedi. 
     Başbakan Erdoğan, Merkez Karar Yürütme Kurulu MKYK toplantısı için AK Parti Genel Merkezi'ne gelişinde, bir gazetecinin, ''Kuzey Irak'ta Türk askerlerinin ABD'li askerler tarafından gözaltına alınması'' ile ilgili sorusu üzerine şunları söyledi 
     ''Dün saat 14.00 sıralarında maalesef böyle bir olay olmuş. Gece geç vakitlere kadar Dışişleri Bakanımızla bunu takip ediyorduk. Başta sağ olsun Genelkurmay Başkanımızla da koordineli olarak... Amerikan dışişleri bakanıyla da dışişleri bakanımızın görüşmeleri oldu. Takip ediyoruz. Biz süratle bırakılmalarını istedik, güvende olduklarını söylediler. Yalnız son durumu şu anda Abdullah beyden henüz alamadım. Biraz sonra da onun haberini alacağım. Gerekli bilgilendirmeleri yaparız.'' Erdoğan, olayın nasıl meydana geldiğinin sorulması üzerine de, ''Onlar da orada belediye ile ilgili, bir konudan bahsediyorlar Kerkük'te. Tabii bunun tasvip edilir, olumlu bakılır hiçbir yanı yok. Tamamen çirkin bir olay. Olmaması gereken bir olay. Böyle bir ittifak içerisinde olan bir ülkenin, müttefikine böyle bir davranışta bulunması, hiçbir siyasi üslupla ifade edilemez'' diye konuştu. 
     
</TEXT>
</DOC>
