<DOC>
<DOCNO> 177617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/yasam/yas05.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rol gereği vuruldu gerçekten öldü 
</HEADLINE>
<TEXT>

   Filmin çatışma sahnesinde önüne geleni vuracak olan aktör, tabancaya kurusıkı yerine gerçek mermi konulunca arkadaşını tek kurşunla öldürdü 
      DIŞ HABERLER SERVİSİ 
   
   Meksika'da düşük bütçeli bir filmin çekimleri sırasında, korkunç bir kaza meydana geldi. Elindeki silaha, gerçek mermi konulan oyuncu, rol arkadaşını öldürdü. Meksika - Cuernavaca'da çekilen 'Akrebin İntikamı' adlı macera filminin setinde, aktör Flavio Peniche, senaryo gereği altı kişiyi vuracağı sahne için, tabancasını eline aldı. Peniche, kurusıkı sandığı tabancayı ateşleyince rol arkadaşı Antonio Velasco, kanlar içinde yere yığıldı. Önce her şeyin rol olduğunu sanan set görevlileri, kısa sürede Velasco'nun gerçekten vurulduğunu anladılar. Velasco, hastaneye kaldırıldıysa da tüm müdahalelere rağmen kurtarılamadı. 
   Silahı ateşleyen Flavio Peniche ise, cinayet şüphesiyle tutuklandı. Kefaletle serbest bırakılan ve suçsuz olduğunu iddia eden aktör, basın toplantısında, rol arkadaşının ölümüne neden olduğu için çok üzgün olduğunu söyledi. 
   Filmin yapımcısı Eduardo Martinez Sanchez ise, olayın ardından ortadan kayboldu. Silaha mermileri kimin doldurduğu ise henüz açıklık kazanmadı. 
   
   
</TEXT>
</DOC>
