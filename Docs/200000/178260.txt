<DOC>
<DOCNO> 178260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sonspo24.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cafer Denizlispor'a 2 yıllık imza attı... 
</HEADLINE>
<TEXT>

     Denizlispor, Adanaspor ile yollarını ayıran Cafer ile 2 yıllık sözleşme imzaladı. 
     Birinci Süper Lig'de birçok takımın formasını giyen Cafer, imza töreninde yaptığı konuşmada, ''Başarılı olmak için Denizlispor'dayım. Bana güvenenleri, transfer olmamı sağlayanları mahçup etmeyeceğim'' dedi. 
     Kulüp futbol şubesi başkanı Turgut Dalaman da, Cafer'in Denizlispor'a yararlı olacağına inandığını söyledi. Dalaman, yurtdışında golcü arayışlarının sürdüğünü de kaydederek, ''Çek Cumhuriyeti Birinci Ligi takımlarından Slovan Liberec formasını giyen Nezmar ile görüşmeler sürüyor. Romanya'dan da bir futbolcuyla görüşüyoruz'' diye konuştu. 
     Lider Beşiktaş'ı 29 Ağustos Cuma günü konuk edecek Denizlispor, bu maçın hazırlıklarına başladı. Denizlispor Teknik Direktörü Giray Bulak, Beşiktaş'ı yenmek istediklerini belirterek, ''Dünyada yenilmeyecek takım yoktur'' dedi. 
     Kulüp binasında düzenlediği basın toplantısında Samsunspor maçının kısa bir değerlendirmesini yapan Bulak, Krika'nın Servet'e yaptığı hareketin cezasının kesinlikle kırmızı kart olduğunu, ikinci golü de ofsayttan yediklerini savundu. 
     Bu yenilgiyle birlikte 3 haftanın sonunda ligde 3 ayrı sonucu aldıklarına işaret eden Bulak, ''Bu yenilgiyle biraz sıkıntı yaşayacak gibiyiz. Ama üstesinden geliriz'' dedi. 
     Beşiktaş'ın 3 haftadır kazandığının hatırlatılması üzerine Bulak, ''Beşiktaş güçlü bir takım. Ancak dünyada yenilmeyecek bir takım yok. Bu karşılaşmada sahaya galibiyet için çıkacak ve bunu gerçekleştirmek için mücadele edeceğiz'' diye konuştu. 
     Bulak, lig öncesi yaşanan sakatlıklar nedeniyle ideal kadroyu henüz oluşturamadığını sözlerine ekledi. 
     
     SAKATLAR İYİLEŞİYOR 
     Bu arada Samsunspor maçında sakatlanan Servet ve Ersen Martin'in Beşiktaş maçına yetiştirilmesi için yoğun çaba harcanıyor. Alçılardan kurtulan Brezilyalı Paulinho, takımla birlikte çalışmalara başlarken, Bülent'in de alçıları alındı. 
     
     SANCAR'IN BASIN TOPLANTISI 
     Bu arada kulüp basın sözcüsü Zorhan Sancar, düzenlediği basın toplantısında, Beşiktaş maçı için konuk takım taraftarlarına 1500 bilet ayrıldığını bildirdi. Sancar, kapalı üst tribün biletlerinin 30, alt kapalı tribün biletlerinin 20, maraton tribünü biletlerinin 5 ve kale arkası tribün biletlerinin 3 milyon liradan satılacağını açıkladı. 
     Sancar, biletlerin yarından itibaren Delikliçınar Meydanı, Bayramyeri, Otogar ve Dörtçeşme'de 12.30-20.00 saatleri arasında satışa çıkarılacağını, maç günü de statta satış yapılacağını ifade etti. 
     Beşiktaş maçında tribün desteğini yanlarında görmek istediklerini de kaydeden Sancar, 15 bin adet yeşil-siyahlı bayrak hazırlatıldığını, bunların maça gelenlere dağıtılacağını belirtti. 
     Geçen sezon Beşiktaş ile yapılan olaylı Türkiye Kupası maçının hatırlatılması üzerine Sancar, ''Sporda kin olmaz. Biz tel örgüleri beyinlerde söküp, fair play ödülü almış bir kulübüz. Dolayısıyla o maç geride kalmıştır. Beşiktaş'ı en iyi şekilde ağırlayacağız. Ama puansız göndereceğiz'' diye konuştu. 
     
</TEXT>
</DOC>
