<DOC>
<DOCNO> 192950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/yasam/yas01.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerdek gecesi 'göğüs' krizi 
</HEADLINE>
<TEXT>

   Gerdek gecesi karısının bir göğsünün olmadığını gören damat boşanmak için evi terk etti. Sinir krizi geçiren gelin ise 'Gururumla oynadı' diyor... 
      GURBET GÖKÇE, ERMAN DİŞÇİ Edirne DHA 
   
   Edirne'nin Havsa ilçesi Şerbattar Köyü'nde yaşayan Nefi Aydoğdu 31 , beş ay önce Bakışlar Köyü'nden Leman Yılmaz'la 32 nişanlandı. Geçen hafta gelin ve damadın köylerinde iki gece süren düğün yapıldı. Gelin ve damat düğünün ardından Havsa'da kiraladıkları eve yerleşti. Ancak iddiaya göre, Nefi Aydoğdu, doğuştan sol göğsü gelişmemiş agnezi olan karısının bu durumunu gerdek gecesi öğrendi. Nefi Aydoğdu, "Bunu niye söylemedin Artık seninle evli kalamam" diyerek gelini baba evine göndermek istedi. Durumu eşinin bildiğini iddia eden Leman Aydoğdu evden ayrılmak istemeyince, evi Nefi Aydoğdu terketti. 
   Daha sonra ailesiyle eve dönen Aydoğdu, kapının açılmaması üzerine polis çağırdı. Kapı kırılıp içeri girilince sinir krizi geçiren Leman Aydoğdu elinde bir bıçakla bulundu. Kendine zarar vermesi engellenen gelin hastaneye kaldırıldı ancak burada da tıbbi aletlerle kendine zarar vermek istedi. Leman Aydoğdu, bir günlük tedaviden sonra taburcu edildi. 
   
   'Hakkımı arayacağım' 
   Bir markette çalışan Nefi Aydoğdu, eşinin kendisine bir göğsünün olmadığını söylemediğini öne sürerken şunları söyledi "Bir ekmeği paylaşacağım kişi beni kandırdı. Engelli olabilir ama böyle davranmaması gerekirdi. Eğer daha önce söyleseydi o zaman kararımı verirdim. Şimdi boşanacağım." 
   Leman Aydoğdu ise eşinin yalan söylediğini savunarak, "O geceyi asla unutmam. Haklarımı yasal yollardan arayacağım. Boşanma davası açsa bile bunu kabul etmeyeceğim" diye konuştu. 
   
   Agnezi    Trakya Üniversitesi Rektörü Prof. Dr. Osman İnci "Bu kesinlikle hastalık veya sakatlık değildir. Meme mutlaka vardır, ancak gelişmemiştir. Buna tıp dilinde agnezi denir" dedi. 
   
   
</TEXT>
</DOC>
