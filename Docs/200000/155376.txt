<DOC>
<DOCNO> 155376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko52.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF 2 yıl içinde çok yoğun tahsilat beklemiyoruz 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkan Yardımcısı Teoman Kerman, ''Biz ne kadar fondaki bankalardan tahsilat yaparsak yapalım. Faiz işletilmesi nedeniyle rakam sürekli şişiyor'' dedi. TMSF Başkan Yardımcısı Binnur Berberoğlu ise 2 yıl içinde çok yoğun bir tahsilat beklemediklerini söyledi. 
     Kerman, BDDK tarafından düzenlenen ''Krizden İstikrara Doğru Bankacılık Sektörü'' toplantısında yaptığı konuşmada, Tasarruf Mevduatı Sigorta Fonu TMSF bankalarının 17.3 milyar dolar olarak gerçekleşen zararının 11 milyar dolarının toplam hakim ortaklar tarafından kullanıldığını söyledi. 
     Kamu bankalarının 19 milyar dolar olan görev zararının kapatıldığını, ancak TMSF bankalarının zararının faizlerle devam ettiğini ifade eden Kerman, ''Biz ne kadar fondaki bankalardan tahsilat yaparsak yapalım, faiz işletilmesi nedeniyle rakam sürekli şişiyor. Biz 17 milyar doları baz alıp bir performans kriteri oluşturalım'' diye konuştu. 
     Faizler nedeniyle borcun 22.4 milyar dolara yükseldiğini bildiren Kerman, şu ana kadar 1.7 milyar dolarlık bir tahsilat yapıldığını, 4 milyar doların da protokole bağlandığını söyledi. 
     Toplantıda katılımcıların sorularını da yanıtlayan Kerman, 17 milyar doların bir bölümünün operasyonel zararlardan kaynaklandığını belirterek, ''Protokole bağlanan 4 milyar dolar için anlaşma yapıldığına göre ve bunun yürümesi halinde de önemli bir bölümünün tahsil edileceğini düşünüyoruz'' diye konuştu. 
     TMSF Başkan Yardımcısı Binnur Berberoğlu da, kamuoyunun BDDK ve TMSF'den mali polis rolünü oynamasını beklediğini, ancak fonun hukuk dışı bir hareket tarzı benimsemeyeceğini ifade etti. 
     Berberoğlu, ''Alacaklar trilyonlarla ifade edildiğinde kısa sürede tahsil edilmesinin mümkün olmadığı açıktır. Borçlularla protokol yaparak tahsilatın yapılması birçok açıdan tercih edilmesi gereken bir yol olarak ortaya çıkmaktadır. Tahsilat için anlaşma yapılmasının yanı sıra borçlunun da borcunu kabul etmesi önemlidir'' dedi. 
     Binnur Berberoğlu bir soru üzerine, 2 yıl içinde çok yoğun bir tahsilat beklemediklerini, protokol dışında hukuki süreçte yaşadıkları sıkıntıların giderilmesiyle tahsilatın hızlanacağını düşündüklerini söyledi. 
     
     ''İCRA İFLAS YASASI ÇIKARSA TAHSİLAT HIZLANACAK'' 
     Berberoğlu, İcra İflas Yasası'nın çıkması durumunda tahsilatın hızlanıp hızlanmayacağı yönündeki bir soru üzerine de şunları kaydetti 
     ''Bizim tahsilatta yaşadığımız sorunlar icra iflastan kaynaklanmıyor. Tahsilat yapılabilmesi için borçlunun mal varlığının borcu ödeyebilecek durumda olması yazım. Bizim öncelikli amacımız yaşayabilecek firmaların yaşaması, bunun için de protokol yapılması. İcra İflas Yasası çıkarsa tabii ki tahsilat hızlanacak. Ama asıl olan borçlunun borcunu ödeyebilecek durumunun olması.'' Berberoğlu, 3 banka hakim hissedarıyla protokol yapıldığını, kalanlarla da görüşmelerin devam ettiğini bildirdi. 
     Varlık Yönetim Şirketi'nin kurulması için bugüne kadar herhangi bir başvuru olmadığını ve bu şirketin kurulmasının İcra İflas Yasası'nda değişiklik yapılmasıyla da bağlantılı bulunduğunu ifade eden Berberoğlu, ''Yüzde 100'ü TMSF'ye ait bir varlık yönetimi şirketi kurulması da düşünülecek bir husustur'' dedi. 
     BDDK Başkan Yardımcısı Ceyla Pazarbaşıoğlu, makro ekonomik ortamdaki sıkıntıların krizlerle artarak bankaların sermayelerini büyük oranda erittiğini söyledi. 
     Pazarbaşıoğlu, finansal holding şirketlerinin oluşumuyla ilgili çalışma yaptıklarını belirterek, yeniden yapılandırma ile ileride oluşabilecek çok daha büyük maliyetlerin önlenmiş olacağını kaydetti. 
     
</TEXT>
</DOC>
