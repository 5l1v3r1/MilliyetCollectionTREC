<DOC>
<DOCNO> 161845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/soneko05.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğazlardaki radar kontrol sistemi hayata geçiyor... 
</HEADLINE>
<TEXT>

     Uzun bir süreden bu yana yapımı gündemde bulunan İstanbul ve Çanakkale boğazlarına kurulması öngörülen boğazların radarla kontrolünü sağlayacak Gemi Trafik İzleme Sistemi projesinde sona yaklaşıldı. 
     İstanbul ve Çanakkale boğazlarına kurulacak gözetleme istasyonları ile ilgili cihazların tamamının Türkiye'ye getirilerek montajına başlandığı bildirildi. 
     Denizcilik Müsteşarlığı'nın üç yıl önce gerçekleştirdiği ihale sonrası ABD'li Lockheed Martin firmasının yapımını üstlendiği iş kapsamında İstanbul ve Çanakkale boğazlarına toplam 13 adet kule, 2 adet de gözetleme istasyonu inşa ediliyor. 
     
     22 MİLYON DOLARA MALOLACAK 
     Yaklaşık 22 milyon dolara malolacak sistemin yapımına yönelik olarak her iki boğazda alt yapı çalışmaları tamamlanarak sistemin test çalışmalarına geçildi. Geçici kabul işlemlerinin bu ay içinde tamamlanmasının ardından sistemin 1 Temmuz 2003 tarihinde yapılacak törenle resmen hizmete alınacağı bildirildi. 
     Denizcilik Müsteşarlığı yetkililerinden edinilen bilgiye göre, gemilerin boğazlara giriş ve çıkışlarını tek komuta merkezinden yönlendirecek olan tam donanımlı sistemin işletmeye alınmasından sonra boğazlardaki kaza oranı büyük ölçüde önlemiş olacak. 
     İkinci aşamada Marmara bölgesine de kurulacak sistem sonrasında gemilerin boğazlara girişinden çıkışına kadar geçen süredeki tüm hareketler tek merkezlerden yönlendirilerek kontrol altına alınacak. 
     
     30'A YAKIN KURULUŞ YARARLANACAK 
     30'a yakın kamu ve özel kuruluşun yararlanacağı İstanbul ve Çanakkale boğazları gemi trafik izleme sisteminin finansmanı, Denizcilik Müsteşarlığı'nın öz kaynaklarından karşılanacak. 
     5 adet kule ve bir adet de gözetleme istasyonunun içine alan Marmara denizi ile ilgili sistemlerin de önümüzdeki yıl içinde ihale edilerek hizmete alınması öngörülüyor. 
     
</TEXT>
</DOC>
