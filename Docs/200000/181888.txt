<DOC>
<DOCNO> 181888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sondun22.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de esrar kullananlara artık sadece "uyarı" var... 
</HEADLINE>
<TEXT>

     İngiltere'de, esrar içerken yakalananların polis tarafından tutuklanmayıp sadece uyarılarak serbest bırakılacağı açıklandı. 
     Ülkede polisin hizmet içi bilgilendirilmesine yönelik olarak hazırlanan yeni kılavuzda yer alan bu yenilik, bazı çevreler tarafından ''uyuşturucu kullanımını özendirici bir rahatlık'' olarak nitelendi ve sert şekilde eleştirildi. 
     İngiltere'de Ocak ayında esrarı B sınıfı uyuşturucu olmaktan çıkarıp daha hafif uyuşturucuların yer aldığı C sınıfına dahil eden hükümet ve özellikle de İçişleri Bakanı David Blunkett, uygulamanın açıklandığı biçimde sürdürülmesinde ısrarlı bir tutum izliyor. 
     Polis memurları için hazırlanan hizmet kılavuzunda, görev başında esrar içerken yakaladıkları kişileri, sadece uyararak serbest bırakmaları tavsiyesinde bulunuluyor. Kılavuzda, bu duruma istisna teşkil edecek halleriyse ''esrar kullanan kişinin gençlere örnek teşkil edecek biçimde kamuya açık yerlerde olması, özellikle de okulların çevresinde esrar içilmesi'' olarak tarif ediliyor. 
     Esrar kullanımının koşulsuz serbest bırakılmasını isteyen çevrelerse İçişleri Bakanı'nı, esrar kullanımına sınırsız serbestlik getirmediği için suçluyor. Bu çevrelere göre, kendi bahçesinde bile esrar içen biri, komşusunun ''çocuğuma kötü örnek olunuyor'' şeklindeki şikayeti sonucu tutuklanabilecek. Bu çevrelere göre bu da esrarın serbest bırakıldığı iddiasını büyük ölçüde çürüten bir durum. 
     İçişleri Bakanı Blunkett, esrarın tanınan özgürlüklere rağmen zararlı bir uyuşturucu olduğunu ve ''yasadışı'' olarak görülmeye devam edileceğini bildirdi. 
     Bu arada SKY TV de, konuyu bu sabah başlattığı bir anketle halk nezdinde tartışmaya açtı. Halkın yüzde 55'i esrar kullanılmasının ''tümüyle serbest bırakılmasını'' desteklerken, yüzde 45'i esrarın tamamen yasak olmasını istedi. 
     
</TEXT>
</DOC>
