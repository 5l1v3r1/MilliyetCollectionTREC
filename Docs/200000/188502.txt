<DOC>
<DOCNO> 188502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sondun06.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore lideri Kim, öldürülme korkusuyla yaşıyor .. 
</HEADLINE>
<TEXT>

     Kuzey Kore Devlet Başkanı Kim Jong İl'in öldürülme korkusuyla yaşadığı bildirildi. 
     Kim Jong İl'in eski koruması Lee Young-Kook, Güney Kore haber ajansı Yonhap'a yaptığı açıklamada, Kim'in, 1989'daki halk ayaklanmasında karısı Elena'yla birlikte kurşuna dizilerek öldürülen eski Romanya diktatörü Nikolay Çavuşesku'nun akıbetini aklından çıkarmadığını ve öldürülme korkusuyla yaşadığını belirtti. 
     Kim'in korumalığını 1988'e kadar 11 yıl süreyle yapan ve daha sonra 90'lı yılların ortalarında kaçan Lee, Devlet Başkanı Kim'in bir yere giderken konvoyunda birbirine tamamen benzer en az beş makam aracı bulunduğunu ve devlet başkanının hangi araçta olduğunun bilinmediğini kaydederek, ''Nereye gideceğimizi hareket saatine sadece iki saat kala öğrenebiliyorduk'' dedi. 
     Lee, Kim'in, içlerinde Mercedes ve Cadillac gibi markalar da bulunan yüzlerce lüks otomobili bulunduğunu, araç konvoylarında aldatma yapmak amacıyla, her modelden 10 tane satın alındığını açıkladı. 
     ''Kim, Çavuşesku'nun sonunun nasıl olduğunu biliyor'' diyen Lee, bunun için Kim'in koruma sayısını 8 bine kadar çıkardığını, ayrıca olası bir halk ayaklanmasına karşı koymak için 100 bin kişiden oluşan ve ''iyi beslenen, iyi giyimli ve yeterince silahlı'' özel birlik oluşturduğunu belirtti. 
     
</TEXT>
</DOC>
