<DOC>
<DOCNO> 167690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur27.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Karla kaplı yolları Temmuz'da açıldı... 
</HEADLINE>
<TEXT>

     Bitlis'in Hizan İlçesi'ne bağlı Karbastı Köyü'nde, mart ayında çığ nedeniyle kapanan yol, Köy Hizmetleri ekiplerince 3 gün önce açıldı. 
     Alınan bilgiye göre, Karbastı Köyü'nün mart ayı başında çığ nedeniyle yolu kapanınca, köylüler, kardan tünel haline gelen yolu yaklaşık 4 ay boyunca kullandılar. 
     Köy sakinlerinden Üzeyir Usuklu, her yıl yollarının çığ nedeniyle kapandığını ve yaz sonuna kadar açılmadığını belirterek, şöyle konuştu 
     ''Yolumuzu 4 aydır kullanamıyorduk. Yol kapalı olduğu için hastalarımızı sırtlayarak Koçyiğit Köyü'ne taşıyorduk. Oradan da hastaneye güçlükle götürüyorduk. Köy hizmetleri ekiplerinin çalışmaları sonucu yolunuz üç gün önce kardan temizlenebildi.'' 
     
     EKİPLER BÖLGEDEKİ ÇALIŞMALARINI SÜRDÜRÜYOR 
     Köy Hizmetleri Yol Şube Müdürü Kerim Sönmez ise 2003 yılı programını gerçekleştirebilmek için bir taraftan yol yapım, bakım ve onarım çalışmaları yürüttüklerini bir taraftan da karla mücadele ettiklerini söyledi. 
     Karbastı Köyü'nü üç gün önce ulaşıma açtıklarını kaydeden Sönmez, ''Köyün yolu çığ nedeniyle aylardır kapalıydı. Bir hafta boyunca 1 dozer, 1 kepçe ve 1 greyderle aralıksız olarak karla mücadele ettik. Ulaşıma kapalı olan yolu ancak Temmuz ayında açabildik'' dedi. 
     Sönmez, Bitlis Köy Hizmetleri'ne bağlı ekiplerin tüm ilde bulunan grup köy yollarında çalışma yürüttüğünü kaydederek şunları söyledi 
     ''15 kilometreden oluşan Soğuksu, Kepirli, Yukarı Ayvacık grup köy yolunun 6 kilometrelik kısmında bakım ve onarım çalışmalarını tamamladık. Geriye kalan 9 kilometrelik yolda ise dinamitle patlatma yapıp yol genişletme çalışmalarını sürdürüyoruz. Buradaki çalışmalar 15 Temmuz'da bitirilecek. Köy Hizmetleri Ekipleri, Bitlis'te çetin doğa şartları ve zor çalışma koşullarına rağmen özveriyle çalışıyor.'' 
     
</TEXT>
</DOC>
