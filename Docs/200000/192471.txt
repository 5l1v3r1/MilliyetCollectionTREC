<DOC>
<DOCNO> 192471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko16.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayan eleman arayan çok, çalışacak bayan yok 
</HEADLINE>
<TEXT>

     Şanlıurfa'nın Siverek İlçesi'nde, çeşitli sektörlerde faaliyet gösteren birçok işyerinde, çalışacak bayan eleman arandığı, ancak bulunamadığı bildirildi. 
     Siverek'teki birçok işyeri sahibi, dükkanlarının camına yapıştırdıkları ilanlarla aradıkları elemanların vasıflarını bildirirken, bazıları da yerel gazeteler aracılığı ile iş arayan bayanlara iş imkanı sunduklarını duyuruyor. 
     Siverek Esnaf ve Sanatkarlar Odası Başkanı Şeymus Özlahlan, ilçede 2 yıl öncesine kadar ekonomik kriz sonucu iş yerlerinin kapandığını, son dönemlerde bir canlılık yaşanarak iş yerlerinin eleman aramaya başladığını söyledi. 
     Bölgenin aşiret, kan davası, töre cinayeti gibi feodal yapısı gereği birçok kadının özel sektörde çalışmak istediğini anlatan, Özlahlan, kadınların devlet sektöründe çalışmak istediklerini, bu nedenle bayan eleman arayan birçok esnafın, çalıştıracak bayan bulamadığını söyledi. 
     İşyerinin camına eleman aranıyor yazısını asan esnaftan Ahmet Çakır da, sonunda personel bulamayınca yazıyı indirmek zorunda kaldığını belirtti. 
     
</TEXT>
</DOC>
