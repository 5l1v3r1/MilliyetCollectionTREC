<DOC>
<DOCNO> 154406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sondun06.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah, Powel'ın çağrısını reddetti... 
</HEADLINE>
<TEXT>

     Hizbullah, ABD Dışişleri Bakanı Colin Powell'ın, Lübnan'dan, Hizbullah'ın ülkenin güneyindeki bölgeden çıkarılması ve yerlerine Lübnan ordu birliklerinin yerleştirilmesi çağrısını reddetti. 
     Hizbullah lideri Şeyh Hasan Nasrullah'ın siyasi danışmanı Hüseyin Halil, ''Hizbullah'ın sözlüğünde 'çekilme' diye bir şey yoktur. Çünkü bu Hizbullah'ın ortadan kalkması ve hatta Lübnan'ın mevcut siyasi haritadan silinmesi anlamına gelir'' dedi. 
     Halil, Hizbullah'ın El Manar televizyonuna yaptığı açıklamada, Amerika'nın Hizbullah ile ilgili endişesinin yeni bir şey olmadığını söyledi ve Powell'ın ''İsrail hükümetinin resmi sözcüsü gibi hareket ettiğini'' iddia etti. 
     Halil, Powell'ın ''ABD'nin Irak'ı işgalinden, İsrail'in çıkarlarına hizmet etmek amacıyla Suriye ve Lübnan üzerinde baskı yapmak için yararlanmaya çalıştığını' ileri sürdü ve ''Powell daima her şeye İsrail'in bakış açısından bakıyor'' dedi. 
     Sınır bölgesinde Lübnan askerleri ve başka güvenlik güçlerinin de bulunduğunu belirten Halil, ''Lübnan, İsrail'i korumak için bir polis gibi davranamaz'' diye konuştu. 
     Powell, bugün Lübnan yetkilileri ile görüştükten sonra Beyrut'ta yaptığı basın toplantısında, Lübnan hükümetinden, Lübnan'ın güneyinde İsrail ile olan sınır bölgesindeki Hizbullah'ın varlığına son vermesini ve onların yerine düzenli Lübnan ordusu birliklerinin yerleştirilmesini istemişti. 
     
</TEXT>
</DOC>
