<DOC>
<DOCNO> 179309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sondun01.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
MTV ödüllerini toplayan Timberlake, sevgilisi Diaz'dan yana dertli 
</HEADLINE>
<TEXT>

     MTV Video Müzik Ödülleri töreninde ödül rekoru kıran genç şarkıcı Justin Timberlake'in özel hayatı teknolojiye kurban gitti. Timberlake, sevgilisi ünlü oyuncu Cameron Diaz'ın internetin başında saatlerce vakit geçirmesi yüzünden kendisiyle ilgilenmediğini itiraf etti. 
     Internetteki ''dailystar'' sitesindeki habere göre, Britney Spears'tan ayrılarak Diaz ile birlikte olmaya başlayan Timberlake, sıkıntılı günler yaşıyor. 
     Diaz'ın internetten sürekli arkadaşlarına e-mail atması ve alışveriş yapması nedeniyle çileden çıkan Timberlake, kendisini eşleri sürekli maç seyrettiği için bir köşede ilgi bekleyen ev kadınları gibi hissediyor. 
     Güzel yıldızın kendisinin farkında bile olmadığını ifade eden Timberlake, yakın çevresine, ''Cameron, internetten sürekli arkadaşlarına e-mail atıyor ya da alışveriş yapıyor. Bu da olmazsa internette surf yapıyor. Bu durum artık canımı sıkmaya başladı. Çileden çıkmam ise yakın'' dediği belirtildi. 
     Justin Timberlake ile Cameron Diaz'ın birlikte görülmesinin ardından Britney Spears da Diaz'ın eski nişanlısı Jared Leto ile görüşmeye başlamıştı. 

     
</TEXT>
</DOC>
