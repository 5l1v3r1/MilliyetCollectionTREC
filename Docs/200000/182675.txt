<DOC>
<DOCNO> 182675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/soneko24.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Steve Forbes IMF, iyileştireceğim diye öldüren doktor gibi 
</HEADLINE>
<TEXT>

     Uluslararası Para Fonuna IMF karşı yükseltilen eleştirilere ünlü bir ad daha katıldı. 
     ABD'li ünlü ekonomi yayımcısı ve Cumhuriyetçi Parti'den eski başkan aday adayı Steve Forbes, IMF politikalarının gelişmekte olan ülkelere yarardan çok zarar getirdiğini söyledi. 
     Forbes, Çin'de katıldığı bir seminerde yaptığı konuşmada, IMF'yi ''hastalarını tedavi edeyim derken öldüren doktora'' benzeterek, ''böyle doktora gitmek istemezsiniz'' dedi. 
     Steve Forbes, IMF'nin ABD yönetimiyle el ele Çin'e yönelttiği ''parasının değerini yükseltmesi'' çağrısının da hatalı olduğunu savundu. 
     Çin yönetimine ''ulusal parasını revalüe etmesine yönelik dış baskılara kulak asmamasını'' öğütleyen Forbes, ''ekonomik büyüme paranın değeriyle oynayarak değil, yeni iş alanları açmak, altyapı sistemlerini geliştirmek, mevzuatı ve hukuk düzenini iyileştirmek gibi zor şeylerle uğraşarak sağlanabilir'' dedi. 

     
</TEXT>
</DOC>
