<DOC>
<DOCNO> 170705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sondun19.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs ısınıyor... Denktaş Rumlar'da değişen bir şey yok 
</HEADLINE>
<TEXT>

     KKTC Cumhurbaşkanı Rauf Denktaş, güven artırıcı önlemler içeren son önerisini reddeden Rum yönetimi lideri Tasos Papadopulos'un BM Genel Sekreteri Kofi Annan'a gönderdiği ''ret'' mektubunun bir örneğini kendisine bugün ulaştırdığını bildirdi. Denktaş, ''Rum liderliğinde değişen hiçbir şey yok'' dedi. 
     Mektupta güven artıcı önlemleri reddederek, Annan planı temelinde görüşme talep eden Papadopulos'un planla ilgili açıklamalarına ve Rum basınında yer alan Papadopulos ile ilgili ''sahtekarlık'' suçlamalarına dikkat çeken Denktaş, ''Ümit ederiz Genel Sekreter, Papadopulos'un bu açıklamalarını, Rum basınında yer alan haberleri de dikkate alarak, yeniden yapay ve sahte bir yaklaşıma prim vermez'' diye konuştu. 
     Cumhurbaşkanı Rauf Denktaş, bugün bir kabulünde, Papadopulos'un BM Genel Sekreteri Kofi Annan'a gönderdiği 18 Temmuz tarihli mektubunun bir kopyasını da bugün kendisine gönderdiğini belirterek, mektubu basına okudu. 
     
     MEKTUBUN İÇERİĞİ 
     Buna göre, Genel Sekreter'e hitaben kaleme alınan mektubunda Cumhurbaşkanı Denktaş'ın, Lefkoşa Uluslararası Havaalanı'na karşılık kapalı Maraş bölgesinin yerleşime açılması önerisini reddeden Papadopulos, mektubunda özetle şunları kaydetti 
     ''Denktaş'ın yaklaşımı, 2 Nisan 2003'te bana yazmış olduğu ve Lahey'deki olumsuz sonucu, adada sosyopsikolojik problemin varlığına bağladığı bir yaklaşımdır. İki taraf arasında derin bir güven bunalımı vardır inancı tamamen yersizdir. 
     Lahey'deki çıkmazdan sonra Denktaş devamlı surette görüşmelerin sizin planınız çerçevesinde başlamasını engellemiştir. Uluslararası makamları ve Kıbrıs Türklerini, bu çıkmazdan kimin sorumlu olduğu konusunda yanıltmak için gereğini yapmıştır. 1993-1994 güven yaratıcı önlemlerin çıkmaza girmesi, Denktaş'ın ayrılıkçı siyasetinin bir neticesi olarak meydana gelmiştir. 
     Türkler ile Rumların seyahat kısıtlamalarının kısmen kaldırılması neticesinde, 'işgal' rejiminin 27 yıldır uyguladığı hareket kısıtlaması kalktıktan sonra, iki taraf arasındaki temaslar tarafların arasında güven bunalımı olmadığını göstermiştir. 
     Yegane sorun kapsamlı bir çözüm bulunamamasıdır. Sanırım ki siz de benim görüşümü paylaşıyorsunuz. En iyi ümit sizin planınız çerçevesinde ve BM kararları ışığında görüşmelerin süratle başlamasıdır. Bunun yapılabilmesi için her iki taraf da planınızı kabul ettiklerini ve Güvenlik Konseyi kararları çerçevesinde görüşmeye hazır olduklarını açıklamalıdırlar.'' 
     
     GENEL SEKRETER DİKKATE ALMALI 
     Papadopulos'un mektubunu basına okumasının ardından değerlendirmede bulunan Denktaş, ''Rum liderliğinde değişen hiçbir şey yok'' diyerek, Annan'ın ''yeniden yapay ve sahte bir yaklaşıma pirim vermemesini'' istedi. 
     Papadopulos'un Güvenlik Konseyi kararlarına atıfta bulunduğuna işaret ederek, ''Güvenlik Konseyi kararları Kıbrıs meselesinin halline yardımcı olmuş olsaydı mesele çoktan halledilirdi'' diyen Denktaş, güven yaratıcı önlemlerin görüşüldüğü 1993-1994 yıllarında masaya gelmeyen tarafın Rumlar olduğunu hatırlattı. 
     
     ADIM ATMAYA DEVAM EDECEĞİZ 
     İki taraf arasında güven yaratılması için gereken adımları atmaya devam edeceklerini belirten Cumhurbaşkanı Denktaş, Papadopulos'un ''temaslar iki taraf arasında güven eksikliği olmadığını gösterdi'' yönündeki sözlerine ilişkin olarak da ''O zaman niye Rumlara 'gittiğiniz yerde para harcamayın, gazinolara, otellere gitmeyin' diye baskı yapıyorsunuz Türk tarafından alınan bir şişe rakıyı gümrüklerde zaptedip insanları niye tehdit ediyorsunuz '' diye sordu. 
     ''Kıbrıs meselesinin kişisel bir kavga değil, Rum toplumunun Türk halkına tahakküm ederek, azınlık haline getirme ve Kıbrıs'ı Yunan yapma davası olduğunu'' belirten Denktaş, ''Bunlardan vazgeçildiğine dair tek bir emare görmüyoruz'' dedi. 
     Genel Sekreter'den henüz herhangi bir yanıt almadığını belirten, Cumhurbaşkanı Denktaş, Rum yönetimi lideri Papadopulos'un mektubuna gereken yanıtı vereceklerini bildirdi. 
     
</TEXT>
</DOC>
