<DOC>
<DOCNO> 152650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur33.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çete operasyonu... 18 kişi yakalandı... 
</HEADLINE>
<TEXT>

     Beyoğlu'nda 2 ayrı çeteye yönelik operasyonda, silahlı ve bombalı saldırı, yaralama ile çeşitli gasp olaylarına karıştıkları öne sürülen 18 kişi, 12 tabancayla yakalandı. 
     Organize Suçlar Şube Müdürlüğü'nden yapılan açıklamaya göre, Beyoğlu Cihangir Mahallesi Firuzağa Meydanı'nda, iki grup arasında geçtiğimiz ay meydana gelen silahlı çatışmaya ilişkin araştırma başlatıldı. 
     Sürdürülen çalışmalar sonucu, her iki grubun liderleri oldukları öne sürülen Ömer S. ile Yavuz S.'in de aralarında bulunduğu 18 kişi gözaltına alındı. 
     Bu kişilerin üzerlerinde ve evlerinde yapılan aramalarda, 12 adet ruhsatsız tabanca ve bu silahlara ait 85 fişek ele geçirildi. 
     Emniyette sorgulanan bu kişilerin, 31 Mart 2003 tarihinde Firuzağa Meydanı'nda silahlı çatışmaya girdikleri, 2 Nisan günü de Beyoğlu'nda bir işyerine ses bombası atılarak silahlı saldırı yapılması olayına karıştıklarının belirlendiği bildirildi. 
     Bazı işyeri sahiplerinden tehditle haraç istedikleri öne sürülen bu kişilerin ayrıca, bazı gasp ve yaralama olaylarına da karıştıklarının anlaşıldığı kaydedildi. 
     Emniyetteki işlemleri tamamlanan 18 kişinin, DGM'ye sevk edildiği bildirildi. 
     





</TEXT>
</DOC>
