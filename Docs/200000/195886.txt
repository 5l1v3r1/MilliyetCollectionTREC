<DOC>
<DOCNO> 195886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sondun08.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Irak'ta yıllarca kalmayacağız 
</HEADLINE>
<TEXT>

     ABD Başkanı George Bush, Irak'ta yıllarca kalmayacaklarını söyledi. 
     Bush, BBC televizyonunda banttan yayınlanan ''David Frost ile Kahvaltı'' programında, yönetiminin, savaş sonrası Irak'taki planlarını savundu. 
     ABD'nin Irak'taki müdahalesi konusunda sabırlı olunmasını isteyen Bush, yıllarca bu ülkede kalmayacaklarını, çünkü Irak halkının kendi ülkelerini yönetebileceklerini söyledi. 
     Irak'ta demokrasinin geri geleceğine inandıklarını belirten Bush, özgür ve demokratik bir Irak'ın, Ortadoğu'nun değişmesine yardımcı olacağını düşündüklerini de ifade etti. 
     Bush, ''Saddam Hüseyin'i devirerek Irak halkına iyilik yaptık. Ülkedeki şiddeti körükleyenin o olduğu beni şaşırtmaz, ancak o mu bilmiyorum. Tek bildiğim peşindeyiz'' dedi. 
     Irak'taki şiddet olaylarının, ''iktidarı ele geçirmekten'' başka bir şey olmadığını söyleyen Bush, şiddet olaylarına ''mücahitlerin'' ya da El Kaide üyelerinin de dahil olduğunu belirterek, bunların, Irak'ta Taliban tarzı bir yönetim peşinde olduklarını anlattı. 
     Bush, ABD'de gelecek yıl yapılacak başkanlık seçimlerine de değinerek, yeniden bu göreve seçilmesinin, Amerikan ekonomisinin güçlenmesine bağlı olduğunu söyledi. 
     
</TEXT>
</DOC>
