<DOC>
<DOCNO> 173397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/siyaset/siy02a.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz ve Kara'da kan değişimi 
</HEADLINE>
<TEXT>

   Deniz Kuvvetleri Komutanı Oramiral Alpkaya'nın yerine Donanma Komutanı Oramiral Özden Örnek, Hava Kuvvetleri Komutanı Orgeneral Asparuk'un yerine de Harp Akademileri Komutanı Orgeneral İbrahim Fırtına getirildi 
   BARKIN ŞIK Ankara 

   
   Türk Silahlı Kuvvetleri'nin TSK yeni komuta kademesini belirleyen Yüksek Askeri Ş ra dün çalışmalarını tamamladı. Bugün Cumhurbaşkanı Ahmet Necdet Sezer'in onayına sunulacak kararlarda Deniz ve Hava kuvvetleri komutanları ile Kara kuvvetlerinden üç orgeneral emekliye sevk edildi. Genelkurmay 2. Başkanı Orgeneral Yaşar Büyükanıt, 1. Ordu Komutanlığı'na getirilerek Genelkurmay Başkanlığı yolu açıldı. YAŞ çalışmaları dün Milli Savunma Bakanı Vecdi Gönül'ün verdiği öğle yemeğinin ardından tamamlandı. Cumhurbaşkanı Sezer ile eşi Semra Sezer de akşam YAŞ üyeleri ve eşleri onuruna Çankaya Köşkü'nde resepsiyon ve yemek verdi. 
   Ankara kulislerine yansıyan bilgilere göre ş rada, Deniz ve Hava Kuvvetleri komutanlarının görevlerindeki ikinci yılı doldurdukları için emekliye ayrılması kararlaştırıldı. Deniz Kuvvetleri Komutanı Oramiral Bülent Alpkaya'nın yerine Donanma Komutanı Oramiral Özden Örnek, Hava Kuvvetleri Komutanı Orgeneral Cumhur Asparuk'un yerine de Harp Akademileri Komutanı Orgeneral İbrahim Fırtına getirildi. 
   Geçen yılki ş rada atamaları yapılan Kara Kuvvetleri Komutanı Orgeneral Aytaç Yalman ile Jandarma Genel Komutanı Orgeneral Şener Eruygur'un görevlerini bir yıl daha sürdürmeleri benimsendi. 
   
   BÜYÜKANIT 1. ORDU'YA 
   Genelkurmay İkinci Başkanı Orgeneral Büyükanıt, 1. Ordu Komutanlığı'na getirildi. Büyükanıt, 1. Ordu Komutanlığı'nı bir yıl sürdürdükten sonra Ağustos 2004'te Kara Kuvvetleri Komutanlığı'na getirilirse 2006'da Orgeneral Hilmi Özkök'ten boşalacak Genelkurmay Başkanlığı görevini iki yıl süreyle sürdürebilecek. 1. Ordu Komutanı Orgeneral Çetin Doğan, Milli Güvenlik Kurulu Genel Sekreteri Orgeneral Tuncer Kılınç ve 3. Ordu Komutanı Orgeneral Tamer Akbaş emekliye sevk edildi. Orgeneralliğe terfi eden Fethi Tuncel, Kara Kuvvetleri Kurmay Başkanlığı'na, Orhan Yöney de NATO Güneydoğu Müttefik Kuvvetler Komutanlığı'na getirilirken terfi eden üçüncü korgeneral ise Şükrü Sarışık oldu. 
   
   SARIIŞIK MGK'YA 
   Deniz Kuvvetleri'nde ise oramirallik için iki isim değerlendirmeye alındı. Bu isimler ikinci kez ş raya giren Güney Deniz Saha Komutanı Koramiral Yener Karahanoğlu ile ilk kez ş rada durumu görüşülen Kuzey Deniz Saha Komutanı Altaç Atılan oldu. Oramiralliğe terfi eden Karahanoğlu, Donanma Komutanlığı görevine getirildi. 
   Hava Kuvvetleri'nde orgeneralliğe terfi eden İkinci Taktik Hava Kuvvet Komutanı Korgeneral Aydoğan Babaoğlu Harp Akademileri Komutanlığı görevine getirildi. 
   Kara Kuvvetleri Kurmay Başkanı Orgeneral İlker Başbuğ ise Genelkurmay İkinci Başkanlığı'na getirildi. Orgeneral Oktar Ataman 3. Ordu Komutanlığı görevine atanırken Genelkurmay Harekat Başkanı Korgeneral Köksal Karabay'ın aynı rütbedeki görev süresi bir yıl uzatıldı. 
   Orgeneralliğe terfi eden Şükrü Sarıışık'ın MGK Genel Sekreterliği görevine getirildiği, bu görev için adı geçen Ege Ordu Komutanı Hurşit Tolon'un görevinde kaldığı kaydedildi. Genelkurmay Başkanı Özkök ve Gönül, bugün YAŞ kararlarını Cumhurbaşkanı Sezer'in onayına sunacak. 
   
   
</TEXT>
</DOC>
