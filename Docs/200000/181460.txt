<DOC>
<DOCNO> 181460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sondun17.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel Barış Ödülü'ne aday çok, favori yok... 
</HEADLINE>
<TEXT>

     Nobel Barış Ödülü'nün verilmesine bir ay kala, aday sayısının 165 olduğu bildirildi. 
     Oslo Barış Araştırmaları Enstitüsü Müdürü Stein Tönesson, bu yıl barış ödülü için rekor sayıda aday gösterildiğini, ancak favori bulunmadığını söyledi. 
     Tönesson, ''Irak savaşı, Suriye ve İran'a Amerikan baskıları ve Kuzey Kore krizi gibi gelişmelerde hiçbir yönetici, ödülü alabilecek tarzda sivrilmedi'' diye görüş belirtti. 
     Gözlemciler de, 5 kişilik Nobel ödül komitesinin bu yıl seçim yaparken çok zorlanacağını belirttiler. 
     Tönesson, aday listesinin gizli tutulduğuna dikkat çekerek, İranlı rejim muhalifi Haşim Agaceri'yi en güçlü aday olarak gördüğünü söyledi. Tönesson, ''Ödülün Agaceri'ye verilmesi, İran'a demokrasi ve reform mesajı gönderilmesi anlamına gelecektir'' dedi. 
     ''Müslümanların dini liderlere körü körüne itaat etmemeleri gerektiğini'' söylediği için idam cezasına çarptırılan Agaceri'nin cezası, üç yıl hapse çevrilmişti. Agaceri halen cezaevinde bulunuyor. 
     Tönesson'a göre, San Edigio Katolik Derneği dinleri yakınlaştırma yolundaki çabaları, Brezilya Devlet Başkanı Lula de Silva da sosyal adaletsizlikle mücadelesi dolayısıyla adaylar arasında bulunuyor. Tönesson'a göre, fazla kazanma şansları olmasa da, Fransa Cumhurbaşkanı Jacques Chirac, ABD Başkanı George Bush ve İngiltere Başbakanı Tony Blair de adaylar arasında bulunuyor. 
     Bu yılki Nobel Barış Ödülü'nü kimin kazandığı 10 Ekim'de Oslo'da belli olacak. 
     Ödülü geçen yıl, eski Amerikan başkanlarından Jimmy Carter kazanmıştı. 
     
</TEXT>
</DOC>
