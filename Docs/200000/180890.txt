<DOC>
<DOCNO> 180890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sonspo08.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftardan Özkan Sümer'e "dön" çağrısı... 
</HEADLINE>
<TEXT>

     Yaklaşık 200 kişilik Trabzonspor taraftar grubu, ellerinde bayraklarla şehir turu attıktan sonra, Mehmet Ali Yılmaz Tesisleri'ne gitti. 
     Taraftarlar Birliği Başkanı Adem Sögüt, tesislerde yaptığı açıklamada, Tahkim Kurulu'nun verdiği kararla olayların Trabzonspor'a mal edildiğini belirtti. 
     Sögüt, Tahkim Kurulu'na Başbakan Tayyip Erdoğan ve Fenerbahçe takımından gelen sözler üzerine güvenmediklerini de vurgulayarak, şöyle konuştu 
     ''Yürüyüş yapmak istedik ancak, izin alamadığımızdan dolayı bunu gerçekleştiremedik. Tesislerde tepki verip sesimizi duyurmaya çalıştık. Trabzonspor büyük atılım yapıp tel örgüleri kaldırdı. Fenerbahçe maçında Trabzonspor tirübünlerinden 3-5 koltuk, Fenerbahçe tribünlerinin ise yüzde 80'inin kırıldığını herkes gördü. Bunun için Özkan Sümer'in istifasını geri alması için elimizden gelen her şeyi yapacağız. Bu konuda da herkes üzerine düşeni yapmalıdır.'' Başbakan'ın açıklamasının kendilerini üzdüğünü kaydeden Sögüt, ''Herkes tuttuğu takıma bağlıdır. Ancak Başbakan, herkesin Başbakan'ıdır. Ondan tarafsız olmasını talep ediyoruz'' dedi. 
     Taraftarlar, Trabzonspor kulüp binası önünde, Özkan Sümer'e dön çağrısı yaparak, ''Büyük başkan bizi unutma'', ''Trabzonspor'un şampiyon olması engellenemez'', ''Tayyip Başkan Fenerbahçe şampiyon'', ''Seçimler gelecek Tayyip gidecek'' şeklinde sloganlar attılar. 
     Bu arada, taraftarların ''Halk iş aş derdinde, Tayyip Fenerbahçe derdinde'' yazılı pankart açtıkları gözlendi. 
     
</TEXT>
</DOC>
