<DOC>
<DOCNO> 178777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur20.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Silivri'de fuhuş operasyonu... 
</HEADLINE>
<TEXT>

     Moldova ve Ukrayna'dan iş vaadiyle getirdikleri kadınları bir dağ evinde alıkoyup fuhuşa zorladıkları öne sürülen 1'i kadın 3 kişi yakalandı. 
     Silivri'de, fuhuşa zorlandıklarını anlatan Moldova uyruklu Maria N. ile Evdokya D., polise sığındı. 
     Genç kadınların polise verdikleri ifadelerinde, Moldova'dan yaklaşık 1 yıl önce Türkiye'ye iyi bir iş bulabilmek amacıyla geldiklerini, o günden beri Silivri'de bir eve kapatıldıklarını ve tehditle fuhuş yapmaya zorlandıklarını söyledikleri bildirildi. 
     Kadınların ifadeleri doğrultusunda harekete geçen Yabancılar Şube Müdürlüğü ekipleri, Moldova uyruklu Svetlana L. ile Mahmut A. ve Mevlüt Ş.'yi Silivri'de gözaltına aldı. 
     Bu 3 kişi, sorgularının ardından sevk edildikleri Silivri Adliyesi'nde tutuklanarak cezaevine gönderildi. 
     Yetkililer, bazı üyeleri firarda olan şebekenin, daha önce de Moldova ve Ukrayna'dan iş vaadiyle kandırdıkları genç kadınları İstanbul'a getirip fuhuş yaptırdığının belirlendiğini kaydettiler. 
     Yabancı uyruklu 2 kadının zorla tutulduklarını söyledikleri Silivri'deki dağ evinde de arama yapıldı. Aramada, başka 3 kadına ait eşyalar bulundu. Bu yabancı kadınların da bulunmasına çalışıldığı bildirildi. 

     
</TEXT>
</DOC>
