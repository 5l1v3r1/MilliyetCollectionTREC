<DOC>
<DOCNO> 165979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/spor/spo02.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahmut’un istediği oldu 
</HEADLINE>
<TEXT>

Beşiktaş’ın almak için bastırdığı Sakaryalı futbolcu, "Fenerbahçe’yi istiyorum" dedi. Kulübü de bonservisini Sarı - Lacivertliler’e verdi 
     Kartal’dan son atak 
     GÜNLERDİR Sakaryaspor’dan Mahmut Hanefi’yi almak için çaba gösteren Fenerbahçe sonunda amacına ulaştı. Yeşil - Siyahlılar’a ilk resmi teklifi götüren Sarı - Lacivertliler, bir anda karşılarında Beşiktaş’ı buldu. Kartal’ın bonservisine karşılık 550 milyar lira ile birlikte Erman’ı teklif etmesi, pazarlıktaki tüm dengeleri değiştirdi. 
     
     700 milyara bitti 
     ANCAK genç oyuncu, gönlünün Fenerbahçe’de olduğunu söyledi. Eski takım arkadaşı Tuncay’ın da burada olması nedeniyle Sarı - Lacivertliler için istekli olan Mahmut Hanefi’nin bu arzusu, Fenerbahçe’yi daha da tetikledi. Uzun süren görüşme trafiğinin ardından dün son olarak 700 milyar liraya çıkan Sarı - Lacivertliler transferi tamamladı. Genç futbolcu pazartesi günü imza atacak. 
     
Yusuf ve Serhat’ın kaderi belirlenecek      FENERBAHÇE’DE kadro dışı bırakılan Yusuf ile Sarı - Lacivertliler’den kaçıp, daha sonra özür dileyen Serhat’ın durumu bugün netliğe kavuşacak. Teknik Direktör Christoph Daum ile biraraya gelecek olan yöneticiler, iki sorunlu oyuncunun artı ve eksilerini masaya yatıracak. Alman teknik adamın, "Bu iki futbolcuya da ihtiyacım var" demesi durumunda af için oylama yapılacak ve karar verilecek. 
     
Şevket Yılmaz ameliyat oldu      FENERBAHÇE 2000 Derneği Başkanı Şevket Yılmaz dün ameliyat oldu. Amerikan Hastanesi’nde başarılı bir operasyon geçiren Yılmaz’ı ziyaret için Fenerbahçe Başkanı Aziz Yıldırım’ın yanısıra, Sarı - Lacivertliler’in birçok ismi hastaneye akın etti. MİLLİYET olarak Yılmaz ailesine ve Fenerbahçe camiasına geçmiş olsun der, acil şifalar dileriz. 
     
Fenerbahçe’ye büyük suçlama      FIFA’NIN belirlediği 11 milyon dolarlık tazminat, Ariel Ortega’yı çok şaşırttı. Arjantin’in Ole gazetesine konuşan yıldız futbolcu şokta olduğunu belirterek, "FIFA’nın bu kararı kabul edilemez. Bunun ikinci raundu da var. Bu paranın düşeceğini umut ediyorum" diye konuştu. Menajeri Caliendo da, Fenerbahçe’yi suçlayarak, Ortega’nın çok zor şartlarda yaşadığını belirtti, "Bir keresinde yemeğine konan bir madde nedeniyle zehirlendi" dedi. İkili, Sarı - Lacivertliler’e uzlaşma çağrısında bulundu. 
     

</TEXT>
</DOC>
