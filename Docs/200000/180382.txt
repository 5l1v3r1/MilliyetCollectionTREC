<DOC>
<DOCNO> 180382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/ekonomi/eko02.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'a kadar sistemi oturttuk sanıyorduk 
</HEADLINE>
<TEXT>

   İmar Bankası'yla ilgili eleştiriler üzerine istifa eden BDDK Yeminli Murakıpları Kurulu Başkanı Berber, '180 şubeye murakıp koysak, sonuç değişmezdi' dedi 
      SEÇKİN ÜREY Ankara 
   
   Milliyet'in önceki gün üst düzey Bankacılık Düzenleme ve Denetleme Kurumu BDDK yöneticilerinin istifa hazırlığı içinde olduğunu duyurmasının ardından ilk istifa dün geldi. İmar Bankası'ndaki kayıt dışı mevduat ve diğer yasa dışı işlemler nedeniyle ağır eleştiriler alan Bankalar Yeminli Murakıpları Kurulu Başkanı Abdülhalik Berber istifa etti. Yerine Başmurakıp Mustafa Korhan atandı. 
   Milliyet'in sorularını yanıtlayan Berber, "Geçen yıl bankalara uygulanan yeniden yapılanma programıyla sistemi bayağı güzel oturttuğumuzu düşünüyordum. Ama İmar Bankası olayı çıktı" diye konuştu. İmar Bankası'nda şimdiye kadar karşılaşılmayan garip bir bankacılıkla karşılaşıldığını söyleyen Berber, "Bu çifte kayıt değil. Sahtecilik, kayıt dışılık söz konusu" dedi. Kurul başkanlığını üç yıldır sürdürdüğünü hatırlatan Berber, "Fazla dayanmışım bile. Artık gençler ilgilensin" dedi. 
   
   'Gaipten ses mi duyacaktık ' 
   Kuvvetli bir istihbarat olmadan İmar Bankası'nda yaşanan kayıtdışılık ve sahteciliğin ortaya çıkamayacağını belirten Berber, "İnanılmaz bir olay. Bazı bankalarda şube bazında yaşanıyor ama vatandaş şikayeti veya denetimle mutlaka ortaya çıkıyor" dedi. Berber, esprili bir üslupla İmar Bankası'nda yaşananların önceden nasıl ortaya çıkarılabilceğini şöyle anlattı 
   "180 şubenin her birine gidip, murakıp koyarsınız. Sonra da bütün işlemleri murakıplara yaptırırsınız. Böyle ortaya çıkabilir veya gaipten bir ses duyarsınız. Gaipten ses bile duysanız ve duyum bile alsanız sonuçta 4 Temmuz İmar Bankası'na el konulması yaşanırdı. Çünkü 4 Temmuz'u yapmadan mali polisle ve savcılıkla gitseydiniz, banka iki gün sonra batardı." 
   İmar Bankası'nda yaşananlar nedeniyle murakıplara yönelik eleştirileri de yanıtlayan Berber, "İşi bilenler ve bilmeyenler olarak ikiye ayırmak lazım. Bilmeyenler canı yananlar ama bu işin nasıl yapıldığını bilenler bilerek çarpıttı, yıpratma politikası güttü. BDDK'yı yıpratmamak lazım" diye konuştu. 
   
   'Banka içinde banka kurulmuş'    İmar Bankası'nda kendisinin şahsen hiç inceleme yapmadığını söyleyen Berber, "İnceleme yapanların yerinde olsaydım ne yapardım diye düşünüyorum. Onların yaptığının aynısını yapardım" dedi. İmar Bankası'nda dünyada uygulanan muhasebe teknikleri açısından her şeyin yapıldığını kaydeden Berber, şöyle konuştu 
   "Bakıldığında bankanın içindeki tüm belgeler sanki birbiriyle tutuyor gibi. Kayıtsızlığı görmek çok zor yani. Banka içinde ikinci bir banka gibi işlem görülmüş." 
   
   
</TEXT>
</DOC>
