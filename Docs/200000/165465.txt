<DOC>
<DOCNO> 165465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur40.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mücevherleri kiralık banka kasasından çalındı 
</HEADLINE>
<TEXT>

     Muğla'nın Bodrum İlçesi'nde bir kadın, bankanın kiralık kasasında sakladığı mücevher ve paralarının alındığı iddiasıyla savcılığa başvurdu. 
     Alınan bilgiye göre, Bodrum Cumhuriyet Başsavcılığı'na başvuran Beyhan Demir, 13 Kasım 2001 tarihinde, Akbank'ın Bodrum Şubesi'nden özel kasa kiraladığını, kasaya zümrüt-pırlanta süslemeli Rolex saat, pırlanta taşlı yüzük, altın kolyeler, bilezikler ile 70 ABD Doları koyduğunu bildirdi. 
     Bu tarihten sonra zaman zaman kontrol için bankaya gittiğini, her seferinde 2. Müdür Gül Y.'nin kendisine eşlik ettiğini, son olarak bankaya gittiğinde kasa kayıt defterinde kendisine ait olmayan bir imzayı fark etmesi üzerine kasayı açtırdığını ve içinin boş olduğunu gördüğünü belirtti. 
     Kasaya ait iki anahtarın sürekli evde durduğunu kaydeden Demir, aralarında boşanma davası süren ve halen yurtdışında bulunan eşi Yücel Demir'e kasayı açma yetkisi vermediğini ifade etti. Demir, kasadaki değerli eşyaların sigorta kapsamında bulunduğu kaydederek, banka 2. Müdürü ve görevliler Hasan A. ile Fettah M.'den şikayetçi oldu. 
     Savcılığın talimatıyla soruşturmayı yürüten Bodrum İlçe Emniyet Müdürlüğü ekipleri, imza örneklerini, incelenmek üzere İzmir Polis Kriminal Laboratuvarı'na gönderdi. 
     İfadesine başvurulan banka 2. Müdürü Gül Y., kasanın kılavuz anahtarının bankada kaldığını, müşteride bulunan iki anahtar olmadan kasanın açılamayacağını söyledi. 
     Kasaların kılavuz anahtarlarını korumakla görevli banka çalışanları Hasan A. ve Fettah M. de müdürle aynı ifadeyi verdi. 
     Banka görevlileri, ifadelerinin alınmasının ardından, savcılığın talimatıyla serbest bırakıldı. 
     Emniyet yetkilileri, halen yurtdışında bulunan Yücel Demir'in ''şüpheli'' olarak arandığını bildirdi. 
     
</TEXT>
</DOC>
