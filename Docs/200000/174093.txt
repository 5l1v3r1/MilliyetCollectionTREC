<DOC>
<DOCNO> 174093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/dunya/adun.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Adeta kaçırıldı 
</HEADLINE>
<TEXT>

   Azerbaycan Cumhurbaşkanı Haydar Aliyev, filmleri anımsatır bir operasyonla GATA'dan ABD'nin Cleveland kentine götürüldü. Babasını almak için Bakü'den havalanan oğlu Başbakan İlham Aliyev ise yarı yoldan geri döndü 
      ANKARA Milliyet 

   
   Azerbaycan Cumhurbaşkanı Haydar Aliyev, kalp rahatsızlığı nedeniyle yaklaşık bir aydır tedavi gördüğü Gülhane Askeri Tıp Akademisi'nden GATA dün sabah Hollywood filmlerini aratmayacak bir operasyonla çıkarılarak Rus bayrağı taşıyan bir ambulans uçakla ABD'nin Cleveland kentine götürüldü. 
   Azerbaycan Cumhurbaşkanı'nın Cleveland Clinic'te en az 2 gün süreyle tedavi göreceği ve kontrollerden geçeceği belirtildi. 
   8 Temmuz'da GATA'da tedavi altına alınan ve o zamandan beri kamuoyu önüne çıkmadığı için öldüğü yolunda iddialar yayılan Aliyev'in fonksiyonlarını yitiren bazı organları cihazlara bağlanmıştı. 
   Büyük bir gizlilik içinde dün sabah Esenboğa Havaalanı'na getirilen Aliyev'in sağlık durumunun kritik olduğu, zaman zaman bilincini yitirdiği iddia edilirken, Bakü'de açıklama yapan Azerbaycan Cumhurbaşkanlığı üst düzey yetkililerinden Ali Gasanov, 80 yaşındaki Azeri liderin iyi durumda olduğunu ve Türk doktorların tavsiyesi üzerine ABD'ye götürüldüğünü söyledi. 
   
   Oğlu havada öğrendi 
   Aliyev'in talimatıyla bu hafta başında sürpriz bir şekilde başbakanlığa atanan Aliyev'in 41 yaşındaki oğlu İlham Aliyev, önce babasını almak için uçakla Ankara'ya hareket etti. Ancak daha sonra babasının ABD'ye götürüldüğünü havada öğrenen İlham Aliyev, Bakü'ye geri döndü. 
   İlham Aliyev, Bakü'ye dönüşünde beklenmedik bir adım atarak yeni atandığı başbakanlık görevinden ücretsiz izne ayrıldığını açıkladı. Yerine yardımcısını görevlendiren İlham Aliyev, cumhurbaşkanlığı seçimi için yapacağı kampanyanın başbakanlık göreviyle çatışmaması için izne ayrıldığını belirtti. 
   
   Gazetecilerden gizlendi 
   Aliyev, dün sabah saatlerinde büyük bir gizlilik içinde Esenboğa Havaalanı'na getirildi. Gazetecileri atlatmak için GATA'dan iki konvoy çıkarıldı ve Esenboğa Havaalanı'nda aprona biri Azeri, öteki Rus iki uçak yanaştı. 
   Azeri uçağı aldatmaca için motorları çalışır vaziyette bekletilirken Aliyev, Rus hükümetinin gönderdiği tam donanımlı uçağa sedyeyle bindirildi. Bu sırada görüntünün kapanması için apron içindeki otobüsler yan yana dizilerek park etti. 
   
   Azeri medyası Aliyev'i öldürdü    KADİR SABUNCUOĞLU DHA 

   
   Azerbaycan'ın muhalif medyası, dün ABD'ye götürülen Cumhurbaşkanı Haydar Aliyev'in öldüğünü iddia ederek, halkın, ölüsünü ya da dirisini ekranda görmek istediğini bildirdiler. 
   Bakü'de yayımlanan Yeni Müsavat Gazetesi dünkü sayısında, "Aliyev, Türkiye'den çıkarılıyor" manşetini kullandı. Muhalefetteki Müsavat Partisi lideri İsa Kamber'in internet sitesinde Aliyev için "Sonuncu hükümdar veya hükümdarın sonu" ifadesi kullanıldı. Aynı sitede, "Halk, 'hayattaysa onu ekrana çıkarsınlar' diyor. Artık 25 gündür vatandaşlar, Haydar Aliyev'in dirisini veya ölüsünü görmüyor" denildi. 
   
   'Ey cemaat, o vefat etti' 
   Yeni Müsavat Gazetesi yazarlarından Cavid Cabbaroğlu, "Filmin sonu" başlıklı yazısında, "Ey cemaat. Haydar Aliyev vefat etti. O, daha yoktur. Sultan Süleyman'a kalmayan dünya Haydar Aliyev'e de kalmadı" ifadesini kullandı. 
   Aynı gazetenin bir başka yazarı Halid Kazımlı da "Mucize olmadı" başlıklı makalesinde, "O Haydar Aliyev , uzun yaşadı, nihayet ömrünün sonuna geldi. Boş olan bu dünyadan ne götürdü O da 12 arşın kefenden başka bir şey götüremedi" diye yazdı. "Bu akşam dönüyor" başlıklı yazısında Rauf Arifoğlu da, İlham Aliyev'in Başbakan olması ile Haydar Aliyev'in ölümü arasındaki süreyi uzatmak için birtakım çabalar olduğunu öne sürdü. 
   Yeni Müsavat'ın internet sitesinde, İlham Aliyev'in Başbakan olmasıyla dünya medyasının Azerbaycan'a yönelmesine sebep olduğu belirtildi. Yeni başbakanın 'kumar' düşkünü olduğu, gazinolarda büyük paralar kaybettiği, 
   ayrıca 'playboy' olarak tanındığı da iddialar arasında yer aldı. 
   
   
</TEXT>
</DOC>
