<DOC>
<DOCNO> 184292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sondun12.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Guatemala'da satılık çocuklar... 
</HEADLINE>
<TEXT>

     Guatemala'da evlat edinmek isteyenlere 80 bin dolara kadar çocuk satılıyor. 
     AFP muhabiriyle konuşan bir yetkili, çocuk isteyen çiftlerin Avrupalı, Amerikalı ya da Japon oluşuna göre fiyatların değiştiğini, çetelerin çocukları 40 bin ile 80 bin dolar arasında sattığının belirlendiğini kaydetti. 
     Kimliğinin açıklanmasını istemeyen savcılık yetkilisi, ''Bir noterde yaptığımız araştırmada, bir çocuk için kesilmiş 60 bin, bazen 80 bin dolarlık makbuzlar bulduk. İfadesini aldığımız notere göre, çocuklara yapılan masraflar, bakıcılarına verilen paralar ve formaliteler için harcanan paralar faturaya dahil ediliyor'' dedi. 
     Yetkili, son aylarda yeraltı örgütlerince evlatlık verilen 85 Guatemalalı çocuğun akıbetini araştırmakta olduklarını belirtti. 
     Guatemala yetkililerine göre, yılda bir yaşın altında 3 bin kadar çocuk satılıyor. 
     
</TEXT>
</DOC>
