<DOC>
<DOCNO> 199592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur08.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye gelen Rus turist sayısı artıyor... 
</HEADLINE>
<TEXT>

     Casio Air Tours Genel Müdürü Mehmet Cesur, geçen yıl Türkiye'ye gelen Rus turist sayısının, bir yıl içinde 600 bin artış gösterdiğini bildirdi. 
     Casio Air Tours Genel Müdürü Cesur, Rus turistin Türkiye turizminde çok önemli bir yere sahip olduğuna dikkati çekerek, ''Almanya'dan sonra Türkiye'ye en fazla Rusya'dan turist geliyor. Her geçen yıl hızla artan Rus turist sayısı, Alman turist sayısını yakalamak üzeredir'' dedi. 
     Türkiye'ye gelen Rus turist sayısının geçen yıl 1 milyon 200 bin olduğuna işaret eden Mehmet Cesur, bu yıl gelen Rus turist sayısının 600 bin artışla 1 milyon 800 bine ulaştığını belirtti. 
     Rus turist sayısının artmaya devam edeceğini de vurgulayan Cesur, önümüzdeki yıl Türkiye'ye gelecek Rus turist sayısının 2 milyon 400 bine ulaşacağını kaydetti. 
     
     RUS TURİST ALMAN TURİSTE ALTERNATİF 
     Cesur, Rus turistin Alman turiste alternatif hale geldiğine de değinerek, şunları söyledi 
     ''Geçen yıl Türkiye'ye 2 milyon 348 bin Alman turist geldi. Bu yıl gelen Alman turist sayısı artmayacak, buna karşın Rus turist sayısı her geçen yıl büyük oranda artıyor. 2004 yılında Türkiye'ye gelen Rus turist sayısı Alman turist sayısını yakalayacak hale gelecek. Bir kaç yıl içinde de Rus turist sayısı, Alman turist sayısını geçecek.'' 
     
     RUS TURİST ÇOK HARCIYOR 
     Türkiye'ye gelen Rus turistlerin yarısına yakınının Antalya'ya tatile geldiğini bildiren Cesur, ''Rus turist sadece denize, kuma ve güneşe gelmiyor. Ayrıca alışveriş yapıyor. Turistik yerleri geziyor. Ancak son dönemlerde Avrupalı turist her şey dahil otelleri tercih ediyor, alışveriş yapmıyor. Avrupalı turistin harcadığı para miktarı her geçen yıl daha da azalıyor'' diye konuştu. 
     Cesur, Rus turist sayısının artması için bu kişilere Avrupalı turiste verilen değerin verilmesini, alışveriş yaparken kandırılmamasını, Türk misafirperverliğinin Rus turiste de gösterilmesini istedi. 
     
</TEXT>
</DOC>
