<DOC>
<DOCNO> 177912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/siyaset/siy01.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmen Cephesi'ne Amerikan baskını 
</HEADLINE>
<TEXT>

   Kerkük'te gerginlik bitmiyor. Türkmen Cephesi binasına baskın düzenleyen ABD'li askerler buldukları silahlara el koyarken, olayı protesto eden gruptan bir kişiyi de gözaltına aldı... 
      NAMIK DURUKAN 
KERKÜK 

   
   Kerkük'te üç kişinin ölümü ve 11 kişinin yaralanmasıyla sonuçlanan Türkmen gösterisi sonrası, ABD askerleri Türkmen Cephesi binasına baskın düzenledi. Kapı ve pencereleri kıran ABD'li askerler, buldukları silahlara el koydu. Olayı protesto eden Türkmen grubuna müdahale eden ABD askerleri, bir kişiyi gözaltına aldı. Önceki günkü olaylarda yaşamını yitiren üç Türkmen için cenaze töreni düzenlemek isteyen Türkmenler, ABD yönetiminden izin alamadı. Türkmen Cephesi Kerkük Sorumlusu Mustafa Kemal Yayçılı, ABD yönetiminin cenaze törenine önce izin verdiğini, ancak daha sonra karar değiştirdiğini belirtti. Cenaze töreniyle yeniden olayların patlak vereceğinden endişe eden ABD'liler, cenazeleri hemen gömülmesi şartıyla ailelerine verdi. 
   
   Kapıları kırdılar 
   Türkmenlerin Kerkük kent merkezinde silahlı gösteri yapacağı gerekçesiyle önceki akşam saat 22.00 sıralarında Bağdat yolu üzerindeki Türkmen Cephesi'ne ABD askerleri baskın düzenledi. Kapı ve pencerelerin kırıldığı baskın sırasında yapılan aramada, binada bulunan 30 Kalaşnikofa el konuldu. Dün sabah saatlerinde cephe binası önünde toplanan kalabalığın gösteriye hazırlandığını ileri süren ABD askerleri, binaya ikinci kez baskın yaptı. Yapılan aramada iki Kalaşnikof daha bulundu. Bu sırada bina önünde toplanan kalabalık, askerlerle tartıştı. 
   
   Tapulu eve el koydular 
   Kerkük'te Türkmenler'e ait bazı binalara polis tarafından baskınlar yapıldığı ve eşyaların tahrip edildiği ileri sürülürken, Rahimava mahallesinde oturan Vezire Muhammet Sıdık adlı kadın, tapulu evine Kürtlerin el koyduğunu öne sürdü. 
   Cephe binasında basın toplantısı yapan Yayçılı ise, Türkmen gruplarını yok etmek isteyenlerin bulunduğunu, bu anlayışın arkasında KYB ve KDP'nin olduğunu ileri sürdü. 
   Kerkük'teki olayların sorumlusu olarak gösterdiği Polis Müdürü Ahmet Berzerci'nin görevden alınmasını isteyen Yayçılı, şöyle konuştu 
   "Olaylardan sonra Kerkük'teki ABD yetkilileriyle bir görüşme yaptık. Suçluların cezalandırılmasını talep ettik. Konuyla ilgili valilik bünyesinde bir komisyon kurulacağını söylediler. Arama sırasında el konulan ruhsatlı silahların geri verilmesini istiyoruz." 
   
   
</TEXT>
</DOC>
