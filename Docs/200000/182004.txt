<DOC>
<DOCNO> 182004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/dunya/dun02.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BM, Libya'ya ambargoyu kaldırdı 
</HEADLINE>
<TEXT>

   SEMA EMİROĞLU New York 

   
   BM Güvenlik Konseyi, 1988'de Pan Am yolcu uçağının bombalanması nedeniyle Libya'ya 10 yıldır uyguladığı ekonomik yaptırımları, dün kaldırdı. Karar, Libya'nın Fransız UTA Havayolları'na ait bir uçağın 1989'da bombalanmasında ölenlerin yakınlarına ek tazminat ödenmesi konusunda Fransa ile anlaşmaya varmasının ardından alındı. 
   Kararla, Pan Am uçağının bombalanmasında ölen 270 kişinin ailelerine ödenecek olan 2.7 milyar dolar da serbest bırakılacak. Her bir yolcunun ailesine 10 milyon dolar ödenecek. Paris, Libya'nın UTA olayının kurbanlarına daha fazla para ödemeyi kabul etmediği sürece Güvenlik Konseyi'nde vetosunu kullanarak yaptırımların kaldırılması kararını engelleme tehdidinde bulunmuş, bu nedenle de oylama defalarca ertelenmişti. 
   Hava uçuşlarının yasaklanması, silah ambargosu ve bazı petrol teçhizatı ve mal varlıklarına getirilen yasağın da aralarında bulunduğu yaptırımlar, Libya'nın Pan Am soruşturması ile işbirliği yapmasını sağlamak için 1992 ve 1994 yıllarında BM tarafından uygulamaya konulmuştu. Ancak Libya'nın, bombalamanın iki sanığını İskoçya'da yargılama nedeniyle iade etmesi, yaptırımların askıya alınmasına neden olmuştu. 
   
</TEXT>
</DOC>
