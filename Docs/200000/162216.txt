<DOC>
<DOCNO> 162216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sondun18.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisiye dizi yüzünden Birmingham Camii'ni tahrip ettiler.. 
</HEADLINE>
<TEXT>

     İngiltere'de yayın yapan BBC televizyonunun ''Spooks'' adıyla yayınlanan polisiye dizisinde, ''bir camide intihar komandosu İslami militanların barındırılması'' konusunun işlenmesinin ardından, Birmingham'daki Merkez Camii'nin saldırıya uğraması tartışmalara yol açtı. 
     BBC'ye yönelik suçlamalar art arda gelirken, Müslüman Cemaati temsilcileri, dizinin yayınından önce de TV kanalını uyardıklarını ve böyle bir konunun, İngiltere'de yaşayan Müslüman topluma olan ayrımcılığı ateşleyebileceğini hatırlattıklarını bildirdi. 
     Dizinin geçen Pazar gecesi yayınlanmasından yaklaşık bir hafta sonra caminin dış duvarlarına sprey boyayla ''İntihar komandoları içeride, onları öldürün'' sloganlarının yazıldığına dikkat çeken polis yetkilileri ise, olayda dizinin BBC3 kanalında 2 Haziran günü yayınlanan ''Batıya Ölüm'' adlı bölümünün etkili olabileceğini kabul etti. 
     BBC1'de gelecek Pazartesi günü tekrar yayınlanacağı açıklanan bölümde, bir intihar bombacısının camide saklanması ve bir MI5 ajanının bu durumu ortaya çıkartan heyecanlı takibi canlandırılıyor. 
     Bu arada cami cemaati mensuplarından biri, adının gizli tutulmasını isterken, ''Bunu kimin yaptığını bilmiyoruz, ama giderek ağırlaşan baskıları hissediyoruz'' dedi. 
     Olayın BBC'nin yayınıyla ilgili olup olmadığı yolundaki soru üzerine de aynı kişinin, ''Tabii bu tür filmler sorunlara yol açıyor ve değişik kesimlerin birbirlerine karşı bilenmesine zemin hazırlıyor. Bu kadar hassas bir dönemde bu tür bir konunun işlenmesi son derece yanlış. Biz İslam'ın içindeki aşırı uçları desteklemiyoruz, ama bize yönelebilecek saldırılar konusunda gözümüzü dört açmış vaziyetteyiz ve kendimizi korumaya hazırız'' dediğine dikkat çekildi. 
     BBC sözcüsü ise olayın yayınladıkları diziyle ilişkili olabileceğine dair hiçbir delil bulunmadığını savundu. Spooks'un İslami teröristler, IRA militanları, Sırp milliyetçiler gibi gruplarla ilgili konuları işlemesinin doğal olduğunu, filmin bir casus filmi olmasının bu durumu haklı çıkardığını da belirten sözcü, ''Sonuçta bu dizide camiler terörist besliyor denilmiyor. Bütün mesele, tehlikeli radikaller konusuna bir şekilde değinmek. Bütün filmlerde olduğu gibi, bu tehlikeli teröristin karşısında da kendisini toplumun iyiliğine adamış bir gizli polis var. O da iyiler ve barış için canını vermeye hazır. Bu klasik bir hikaye. Üstelik hikayede, MI5'a en az bu polis kadar iyi bir Müslüman yardım ediyor ve MI5 onun yardımı olmadan çaresiz bir noktada gösteriliyor'' dedi. 
     Dizide yer olarak Birmingham'ın seçilmesinin de doğal olduğunu, bunun, dizinin içinde yaşanan dünyanın gerçeklerine uydurulması çabasından ileri geldiğini de belirten Sözcü, Birmingham'ın en büyük İslam nüfusunu barındıran İngiliz kenti olduğunu hatırlattı. 
     Sözcü, senaryonun titiz araştırmalar sonucunda yazıldığını, İslam uzmanlarına danışıldığını da vurgularken, BBC'nin dizinin yayınıyla Müslümanlara ve İslam'a karşı nefret yaratıldığı görüşüne katılmadığını da vurguladı. 
     
</TEXT>
</DOC>
