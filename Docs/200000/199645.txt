<DOC>
<DOCNO> 199645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/guncel/gun05.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyetten 'hedef politikacılar' uyarısı 
</HEADLINE>
<TEXT>

   81 ilin emniyet müdürlüklerine gönderilen yazıda üst düzey bir politikacıya intihar saldırısı düzenlenebileceği ihtimaline karşı önlemlerin artırılması istendi 
   ANKARA Milliyet 
   
   Emniyet Genel Müdürlüğü, 81 ilin emniyet müdürlüklerini olası terör saldırılarına karşı uyardı. Üst düzey bir politikacı - siyasetçiye yönelik intihar saldırısı olabileceği ihtimaline karşı da önlemler artırıldı. İstanbul'da intihar saldırılarının ardından gönderilen uyarı yazısında, olası eylemlerin diğerlerinden farklı olabileceği ihtimaline dikkat çekildi. Tüm birimlerin alarma geçirilmesi, mevcut önlemlerin bir kez daha denetlenmesi gerektiği belirtildi. Ayrıca istihbarat çalışmalarına ağırlık verilmesi, "en küçük" şüpheli bir durumun bile değerlendirilmesi, ilgili birimlerin haberdar edilmesi istendi. 
   Özellikle Ankara'da üst düzey bir yönetici - politikacıya karşı intihar eylemi düzenlenebileceği duyumu üzerine önlemler artırılırken, korumalar uyarıldı. Bazı kaynaklar söz konusu kişinin, daha önce kendisine yönelik bir intihar saldırısı girişimi ortaya çıkarılan DYP Genel Başkanı Mehmet Ağar olduğunu belirtti. Ankara Emniyet Müdürlüğü, bir süredir Bakanlıklar çevresini Çevik Kuvvet'e bağlı birimler tarafından 24 saat esasıyla devriye usulü korumaya almıştı. 
   
   
   
   
   
</TEXT>
</DOC>
