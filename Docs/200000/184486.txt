<DOC>
<DOCNO> 184486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/yasam/yas04.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük buzul çağı kapandı 
</HEADLINE>
<TEXT>

   Kuzey Kutbu'ndan 3 bin yıllık bir buzul koptu ve Dünya, yeni bir iklimsel döneme girdi. Bundan sonra havalar daha da sıcak olacak 
      DIŞ HABERLER SERVİSİ 
   
   Kuzey Kutup bölgesinde, 3 bin senedir var olan büyük bir buzul, küresel ısınma yüzünden eriyerek ortadan ikiye bölündü ve denize düştü. Kanada'nın Ellesmere Adası'ndaki Ward Hunt buzulunun yarısının, Kutup Denizi'ne inişiyle, buzulun arkasındaki tatlısu gölü de tamamen boşaldı. Amerikalı ve Kanadalı bilim adamları, Ward Hunt'ın çözülmesinin yeni bir iklimsel dönemin başlangıcına işaret ettiğini savundular. 
   
   İklimsel değişiklik 
   Buzulun erimesiyle ilgili değerlendirmelerini 'Jeofizik Araştırmalar Mektupları' adlı dergide yayımlayan Quebec Laval Üniversitesi'nden Kanadalı araştırmacılar Wanwick Vincent ve Derek Mueller ile Alaska Üniversitesi'nden Amerikalı bilim adamı Martin Jefferies, buzulun kopmasının kuzey kutup bölgesinde yaşanan iklimsel değişikliği çok net biçimde ortaya koyduğunu vurguladı. 
   
   Suçlu insan değil 
   Bilim adamları, buzulları eriten küresel ısınmanın insan yüzünden, yani atmosfere yayılan zehirli gazların yarattığı sera etkisiyle ortaya çıkmadığını savundu. Onlara göre durum, tam tersine, dünyanın ekolojik gelişim sürecindeki bir aşamanın sona ermesinin bir sonucu... 
   Bilim adamlarına göre, "küçük buzul dönemi" artık sona erdi ve dünyanın daha fazla ısınacağı yeni bir dönem başladı. 
   
   
</TEXT>
</DOC>
