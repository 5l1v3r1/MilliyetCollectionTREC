<DOC>
<DOCNO> 169747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sondun17.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar, lazanyayı sahiplenen İngilizlerle dalga geçti 
</HEADLINE>
<TEXT>

     İngiliz araştırmacıların, İtalyan yemeği olarak bilinen lazanyanın aslında İngilizlere ait olduğunu iddia etmeleri üzerine, dünyada ''makarnacılar'' olarak bilinen ve en fazla makarna tüketen halk olan İtalyanlar, İngiliz mutfağı ile dalga geçen demeçler veriyorlar. 
     İngiltere'de Gloucestershire'daki Berkley kalesinde yapılacak festival için, dünyanın en eski yemek kitabı olarak bilinen, II. Richard tarafından 1390 yılında hazırlatılan ''Forme of Cury''den tarif seçen yetkililer, İtalyanların lazanyasına benzeyen bir yemeğin tarifine rastladılar. 
     Kitapta adı ''loseyns'' olarak geçen ve dil bilimcilerin ''lasan'' olarak okunması gerektiğini belirttikleri yemeğin, lazanyada olduğu gibi, kurutulmuş hamur levhaları ve peynirli bir sosla hazırlanıyor olması, İngilizlerin ''lazanya bizim'' iddiasını ortaya atmalarına yol açtı. Ancak tarifte, İtalyanların lazanyasının vazgeçilmez parçası olan domates sosu ve kıymadan bahsedilmediğine dikkat çeken uzmanlar, İngilizlerin bu malzemeleri yıllar sonra lazanyada kullandıklarını savundu. 
     İtalyan mutfak uzmanı ve Espresso dergisinin yöneticilerinden Enzo Vizzari, iddia üzerine, ''İngilizler, çok kötü aşçılara sahip ve vasat yemek yiyorlar. Eğer bu iddia onları mutlu ediyorsa bırakalım öyle sansınlar. Dünyada kendi yemek kültürlerine hiçbir katkı sağlamayan bir halk varsa o da İngilizlerdir'' dedi. 
     İtalya Yemek Mutfağı Akademisi'nden yetkililer ise lazanyanın tarihinin çok eskilere dayanmasından dolayı patentinin üstlenilmesinin imkansız olduğunu söylediler. 
     Makarnanın tarihi kesin olarak bilinmese de İtalyanların kayıtlarında, ünlü kaşif Marco Polo'nun makarnayı 1291'de Çin'den İtalya'ya getirdikleri yer alıyor. Bazı İtalyan kitaplarında, basit bir şekilde su ve hamur karışımından yapılmasından dolayı makarnanın geçmişinin İsa'dan çok öncelerine dayandığı ve eski Romalı ünlü şairler Orazio ile Çiçero'nun ''lagana'' olarak adlandırdıkları lazanyayı çok sevdikleri belirtiliyor. 
     İstatistiklere göre, İtalya'da yılda kişi başına 30 kilo makarna tüketiliyor. 
     
</TEXT>
</DOC>
