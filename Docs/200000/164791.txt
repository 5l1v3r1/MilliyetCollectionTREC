<DOC>
<DOCNO> 164791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sontur12.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerlik süresi 15 aya iniyor 
</HEADLINE>
<TEXT>

     Genelkurmay Başkanlığı, Türk Silahlı Kuvvetleri'nin TSK yeniden yapılandırılma çalışmaları çerçevesinde askerlik süresinin 15 Temmuz 2003'ten itibaren indirilmesine karar verdi. 
     Genelkurmay Başkanlığı Genel Sekreterliği'nden yapılan açıklamada 15 Temmuz 2003 tarihinden itibaren, 18 ay olan askerlik süresinin 15 aya, yedek subaylık süresi 16 aydan 12 aya, kısa dönem erbaş ve erlik süresinin de 8 aydan 6 aya indirilmesinin uygun bulunduğu kaydedildi. 
     Açıklamada, Sovyetler Birliği'nin çöküşü ve Varşova Paktı'nın dağılmasını takiben azalan konvansiyonel tehdit çerçevesinde, özellikle batılı ülkelerin, silahlı kuvvetlerinin teşkilatını sorgulayarak, tehdidin yerini alan risk ve belirsizlikleri karşılayabilecek, ülke menfaatlerini uzaktan ve başlangıcından itibaren koruyabilecek, hareket kabiliyeti ve ateş gücü yüksek, gerektiğinde süratle büyütülebilen elastiki kuvvet yapıları oluşturdukları belirtildi. 
     Açıklamada, şöyle denildi 
     ''Küçülen kuvvetler ve teknolojinin talep ettiği uzman personel ihtiyacı, bu ülkeleri profesyonel ordu kurmaya yöneltmiştir. 
     TSK, benzer yeniden yapılanma faaliyetlerini esasen devamlı olarak gündemde tutmuştur. Tümen-alay esasına dayalı kuvvet yapısını tugay-tabur esasına çevirmiş, iç güvenlik harekatının gerektirdiği yeniden yapılanma başarıyla gerçekleştirilmiş, subay ve astsubaylarına ilaveten uzman erbaş sistemini tesis ederek profesyonel orduya geçişte mesafe kaydetmiştir. Ancak, soğuk savaşın sona ermesiyle birlikte, bir imparatorluğun çöküşünün yarattığı istikrarsızlık dalgaları, ülkemizi çevreleyen Balkanlar, Kafkaslar ve Ortadoğu'yu sarmış, Birinci Körfez Harekatı, Azerbaycan-Ermenistan Harbi, Balkanlar'daki çatışmalar ve süregiden iç güvenlik harekatına uluslararası terörizm, etnik çatışmalar ve kökten dincilik hareketleri de eklenince TSK, anlamlı bir küçültülmüş kuvvet yapısını gerçekleştirme imkanını bulamamıştır. 
     TSK, her zamanki sorumluluk duygusu, yurt ve ulus sevgisi içerisinde, ülkemizin menfaatlerinin savunmasını ve ulusal güvenliğimizi, bağrından çıktığı asil ulusumuza en az yük olacak şekilde yerine getirme kararlılığını sürdüregelmiştir. Bütün olumsuz şartlara rağmen, önceden davranış alışkanlığıyla geleceğin daha küçük, daha modern, elastiki ve modüler kuvvet yapısıyla ilgili çalışmaları sürdüregelmiştir. 
     Şu anda, PKK-KADEK pasifize edilmiştir. Irak İkinci Harekatı'nın askeri bölümü büyük ölçüde tamamlanmıştır. Balkanlar'da, Kafkaslar'da ve Afganistan'da nispi bir istikrar sağlanmıştır. Ancak, Kıbrıs ve Ege sorunlarının politik çözümü henüz gerçekleşmemiştir. Barış gücü, tabii afetlerde halka yardım, istikrar harekatına katılım gibi ulusal ve uluslararası görevlerin kuvvet ihtiyacı da devam etmektedir. 
     Çizdiğimiz bu tablo çerçevesinde, TSK, temkinli bir yeniden yapılandırma faaliyetini hızlandırmanın zamanı geldiğine inanmaktadır. Bunun ilk adımı olarak, 15 Temmuz 2003 tarihinden itibaren, 18 ay olan askerlik süresinin 15 aya indirilmesi suretiyle mükellef asker sayısının yüzde 17 oranında azaltılmasının uygun olacağı teklifinin hükümete iletilmesine karar verilmiştir. Buna paralel olarak, yedek subaylık süresi 16 aydan 12 aya, kısa dönem erbaş ve erlik süresi 8 aydan 6 aya indirilecektir. Bu azalma, ileride gerçekleştirilecek kuvvet yapısı küçültülmesine de imkan sağlamış olacaktır.'' 
     
     BAŞBAKAN ERDOĞAN YARIN DEĞERLENDİRECEĞİZ 

     Başbakan Recep Tayyip Erdoğan, Çorlu TEM Kavşağı-Çevreyolu Kavşağı Duble Yol açılışına katılmak üzere gittiği Çorlu'da gazetecilerin, ''Genelkurmay Başkanlığı'nın askerlik süresinin kısaltılmasıyla ilgili teklifine ilişkin görüşünü'' sorması üzerine, ''Arkadaşlarımızla yarın değerlendirmesini yapıp, gerekli açıklamayı Bakanlar Kurulu toplantısından sonra yapacağız'' dedi. 
     ''Askerlik süresinin kısaltılmasına olumlu mu bakıyorsunuz '' şeklindeki soruya ise Erdoğan, ''Bakanlar Kurulu toplantısından sonra...'' karşılığını verdi. 
     
</TEXT>
</DOC>
