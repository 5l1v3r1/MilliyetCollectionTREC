<DOC>
<DOCNO> 159241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/soneko13.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolardaki düşüş, döviz bürolarını üzdü, beyaz eşyacıları sevindirdi 
</HEADLINE>
<TEXT>

     ABD dolarındaki düşüşün iç piyasada etkisini göstermeye başladığı, döviz bürolarının iş hacminde daralma yaşandığı belirtildi. 
     Döviz bürolarının üye olduğu Yetkili Müesseseler Derneği Yönetim Kurulu Başkanı Seyran Çakmakçı, bürolarda eski hareketliliğin olmadığını söyledi. 
     Dolardaki düşüşün, elinde döviz bulunduran vatandaşları beklemeye ittiğini öne süren Çakmaçı, ummadıkları bir durgunlukla karşı karşıya bulunduklarını belirtti. Çakmakçı, şunları söyledi 
     ''İş hacimlerimiz iyice daraldı. Yüzde 80'e yakın iş kaybımız var. Döviz bürosu işletmecileri şu anda mevcudiyetini koruma çabasında. Döviz bürolarını satma eğiliminde olan üyelerimizin sayısında da artış var. Son günlerde yaşanan durgunluk sonrası 846 üyemizin yüzde 25'lik kısmı bürolarını satmak istediğini belirtti. Kuyumculuktan gelen bazı üyelerimiz eski işlerine geri dönmeyi planlarken bazıları da faktoring sektörüne girme yolları arıyor.'' 
     
     BEYAZ EŞYA VE ELEKTRONİK 
     İzmir Beyaz Eşya Satıcıları Derneği Yönetim Kurulu Başkanı Metin Aztekin de, dolardaki düşüşle birlikte beyaz eşyada piyasanın hareketlendiğini söyledi. Aztekin, şöyle konuştu 
     ''İthal ürünlerin fiyatlarındaki düşüş rekabetçi yapıyı artırdı. Beyaz eşya markaları daha avantajlı kamyanyalar uygulamaya, vadeleri uzatmaya başladı. Bazı markalar 30 aya varan taksitli kampanyalara başladı. 
     Bekleyen talep harekete geçti. Geçen yılın aynı dönemine göre satışlarda yüzde 60'a varan artış görüyoruz. Beyaz eşyayı elektronik ürünleri izliyor. Bu artış hacminin önümüzdeki dönemde katlanarak artacağını tahmin ediyoruz.'' PVC doğrama sektöründe faaliyet gösteren Pakpen Şirketler Grubu Yönetim Kurulu Başkanı Mehmet Tuza ise daha farklı bir yorum getirerek, dolardaki düşüşün piyasalarda durgunluğa neden olduğunu öne sürdü. 
     Tuza, ''elinde dolar bulunduran vatandaşlar, kurdaki düşüş nedeniyle zarara girmemek için beklemeyi tercih ediyor. Bu da ihtiyaçların ertelenmesine neden oluyor'' dedi. 
     
</TEXT>
</DOC>
