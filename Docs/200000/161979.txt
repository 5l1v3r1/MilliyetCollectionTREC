<DOC>
<DOCNO> 161979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sondun24.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmen öğrencilerle Kürtler arasında gerginlik.. 
</HEADLINE>
<TEXT>

     Kerkük Üniversitesi'nde dernek açmak isteyen bir grup Türkmen öğrenciye Kürt öğrencilerin engel olmaya çalışması ve Türkmen öğrencileri üniversiteye sokmak istememeleri üzerine gerginlik yaşandı. 
     Türkmen öğrenciler, bu durumu protesto etmek için Kerkük Valiliği önünde eylem yaptı. 
     A.A muhabirinin aldığı bilgiye göre, sabah üniversiteye gelen, aralarında kızların da bulunduğu bir grup Türkmen öğrenci, Irak Türkmen Öğrenci Birliği adıyla dernek açmak istedi. Dernek açılmasını engellemek isteyen Kürt öğrenciler ile Türkmen öğrenciler arasında yaşanan arbede üzerine, Türkmen öğrenciler üniversite dışına çıktı. Daha sonra üniversiteye girmeye çalışan Türkmen öğrenciler engellendi. 
     Türkmen öğrenciler, bunun üzerine yaklaşık 50 kişilik bir grup halinde, ellerinde Irak ve Türkmen bayrakları ile şehir merkezinden Kerkük Valilik binası önüne kadar, sloganlar atarak yürüdü. 
     ''Özgür Irak'' ve ''Yaşasın Türkmenler'' sloganları atan grup, Amerikalı yetkililerden, bugün yaşadıkları olayın tekrarlanmaması için önlem alınmasını istedi. Grup daha sonra olaysız dağıldı. 
     
</TEXT>
</DOC>
