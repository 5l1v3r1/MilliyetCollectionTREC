<DOC>
<DOCNO> 179365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur07.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Plajlarımız dünyayla yarışıyor...Mavi bayrak yarışında 7. sıradayız 
</HEADLINE>
<TEXT>

     Temiz, güvenli ve çağdaş bir çevrenin sembolü olan Mavi Bayrak Projesi'nin uygulandığı 26 ülke arasında Türkiye, 140 plaj ile 7. sırada yer alıyor. 
     İzmir Çevre ve Orman Müdürlüğü'nden aldığı bilgiye göre, Türkiye genelinde 2003 yılında Mavi Bayrak'lı plaj sayısı 140'a, marina sayısı ise 11'e ulaşırken, bunlardan 29 plaj ve 1 marina İzmir'de yer alıyor. Mavi Bayrak ödülü alabilmek için 2004 yılında aday plaj sayısı ise şimdiden 63'e yükseldi. 
     Mavi Bayrak Projesi'nin uygulandığı 26 ülke içinde 2003 yılında 2 bin 164 plaj bulunuyor. İspanya 424 plaj ile birinciliği elinde bulundururken, Türkiye 140 plaj ile İtalya'nın hemen arkasında yer alıyor. Yunanistan'da 373, Fransa'da 265, Danimarka'da 197, Portekiz'de 169, İtalya'da 159 plaj Mavi Bayrak taşıyor. 
     Mavi Bayrak için plajlarda 27, marinalarda ise 16 kriter aranırken çevre eğitimi ve bilgilendirme, deniz suyu kalitesi, güvenlik, hizmetler ve olanaklar, çevre yönetimi bunlar arasında bulunuyor. 
     Çevre ve Orman İl Müdürlüğü, Kültür ve Turizm İl Müdürlüğü ve Sağlık İl Müdürlüğü'nün ortaklaşa yaptığı çalışmalarla belirlenen Mavi Bayrak ödülü İzmir'de uygulamanın başladığı 2001 yılında 20 plaj ve 1 marinaya verildi. 
     İzmir'de 11 plaj ve 1 marinayla en fazla Mavi Bayrak'a sahip olan Çeşme'de Ayayorgi, Dalyan, Pırlanta, Çark Süzer Otel , Boyalık Otel, Sheraton Otel, Piyade Koyu, Büyük Liman, Kerasus Otel, Paşalimanı Koyu, Ontur Otel Plajları ile Altınyunus Setur Marina Mavi Bayrak ödülüne sahip bulunuyor. 
     Karaburun'un ise 6 plajında Mavi Bayrak dalgalanıyor. Bodrum, Kuyucak, Akvaryum, Mimoza, Ardıç ve Mordoğan halk Plajlarında Mavi Bayrak bulunuyor. 
     Foça'da 6 Mavi Bayrak, Mersinaki'de Şamata, Fokai Otel, Ferah Kamping ve Hanedan Otel ile Polen Tatil Köyü ve Yeni Foça Öğretmenevi plajlarında yer alıyor. 
     Seferihisar'da Ekmeksiz Orman Kampı, Urla'da Sağlık Bakanlığı Kampı, Menderes'te Club Yalı, Denizatı Tatil Köyü ve Gençlik Parkı, Dikili'de Belediye Halk Plajı Mavi Bayrak taşıyor. 
     
</TEXT>
</DOC>
