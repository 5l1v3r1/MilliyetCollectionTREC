<DOC>
<DOCNO> 180903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur12.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fen Liselerine başvuru koşulları değiştirildi... 
</HEADLINE>
<TEXT>

     Fen liselerine başvuru koşulları, öğrencilerin lehine değiştirildi. 
     Milli Eğitim Bakanlığı Fen Liseleri Yönetmeliği'nde Değişiklik Yapılmasına Dair Yönetmelik, Resmi Gazete'nin bugünkü sayısında yayımlanarak yürürlüğe girdi. 
     Yönetmelik değişikliğiyle, fen liselerine giriş için yapılan sınava ders notlarıyla ilgili başvuru koşulları yeniden belirlendi. 
     Buna göre ''Giriş sınavına, ilköğretim 8. sınıfta öğrenim görmekte olan öğrencilerden 6 ve 7. sınıflarda Türkçe, Matematik ve Fen Bilgisi derslerinin her birinin yıl sonu notu en az ''orta'' ve bu derslerin yıl sonu notlarının ağırlıklı ortalaması en az 4.00 olanlar başvurabilecek.'' Buna göre öğrencilerin 6 ve 7. sınıflarda Türkçe, Matematik ve Fen Bilgisi derslerinden birinin yıl sonu ortalaması en az 3.00 olabilecek. Bu durumda 6 ve 7. sınıflarda söz konusu derslerden yıl sonu ortalamaları 5, 5, 3 veya 5, 4, 3 olan öğrenciler de fen liselerine başvurabilecek. 
     Önceki düzenlemede, öğrencilerin giriş sınavına başvurabilmesi için 6 ve 7. sınıflarda Türkçe, Matematik ve Fen Bilgisi derslerinin her birinin yıl sonu notu ortalamasının en az 4 olması gerekiyordu. 
     
     ÖĞRENCİ NAKLİ 
     Yönetmelik değişikliğiyle fen liseleri arasında öğrenci nakillerine de esneklik getirildi. Öğrenci nakli, okul ve sınıf kontenjanlarının aşılmaması ve öğrencinin giriş puanının naklen gitmek istediği okulun sınavını kazandığı yıldaki giriş taban puanından az olmaması koşuluyla öncelik sırasına göre yapılacak. 
     Önceki yönetmelikte de yer alan öğrenci nakli için aranan ''doğal afet, can güvenliğinin olmaması ve sağlık durumu'' koşullarına yeni maddeler eklendi. 
     Fen liseleri arasında nakiller şu öncelik sırasına göre yapılacak 
     ''Doğal afet, can güvenliğinin olmaması, anne veya babanın ölümü, öğrenci velisinin herhangi bir göreve atanması, görev yeri değişikliği, görevine son verilmesi, emekli olması anne-babanın boşanması, öğrencinin öğrenim gördüğü yerdeki sağlık kuruluşlarından sağlık kurulu raporu alması, velinin işyerini nakletmesi veya işyeri açmış olduğu tarihten itibaren en az 6 ay geçmiş olması ve bu süre için sigorta veya Bağ-Kur primini yatırmış olması.'' Doğal afet, can güvenliğinin olmaması ve sağlık kurulu raporu alınması gibi acil durumlarda öğrenci nakli genel liselerde nakillerin yapıldığı zamanlarda, acil durumlar dışındaysa yarıyıl ve yaz tatilinde okul müdürlüklerince yapılacak. 
     
     ÖĞRETMEN ATAMALARI 
     Fen liselerinde görevlendirilecek öğretmenlerin atanma koşullarında da değişiklik yapıldı. Bu okullara atamalarda esas alınan sıralamada ''alanlarında eser vermiş olanlar ile bilimsel yayın organlarında makaleleri yayımlanmış olanlar'' ikinci öncelikli olacaklar. 
     Fen liselerinde görev yapan öğretmenler her yıl bir hizmet içi eğitime katılacaklar. Çeşitli nedenlerle herhangi bir yılda hizmet içi eğitime alınmayanlar ikinci yılda bu eğitime alınacaklar. 
     
</TEXT>
</DOC>
