<DOC>
<DOCNO> 151248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/siyaset/siy04.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Büyükşehir' azalıyor 
</HEADLINE>
<TEXT>

Başbakan Yardımcısı M. Ali Şahin, İstanbul dışında büyükşehir uygulamasına son verilmesinin gündemde olduğunu belirtti 
     ANKARA Milliyet 

     Başbakan Yardımcısı Mehmet Ali Şahin, bir ya da iki büyükşehirin dışında, diğer illerdeki büyükşehir uygulamasına son verecek bir düzenleme yapılabileceğini söyledi. 
     
     Otelde toplantı 
     Gölbaşı Patalya Otel'de düzenlenen kamu yönetimi reformu tasarısı toplantısının ardından açıklama yapan Şahin, bazı büyükşehir belediye başkanlarının toplantıda, "Büyükşehir Belediye Kanunu" ndan duydukları rahatsızlığı dile getirdiklerini söyledi. 
     15 büyükşehir belediye başkanının bu uygulamadan çıkmak istediğini belirten Şahin, "Sadece İstanbul'un büyükşehir olarak devamı arz ediyor. Öyle bir intiba aldık" dedi. Bu uygulamanın kaldırılmasının bir sıkıntı yaratmayacağını söyleyen Başbakan Yardımcısı Şahin, talebin belediye başkanlarından geldiğine dikkat çekti. 
     
'Hedef güçlü belediye'      İçişleri Bakanı Abdülkadir Aksu, büyükşehir uygulamasının kaldırılması durumunda bütün iller için güçlendirilmiş bir belediye sistemi getirmeyi hedeflediklerini kaydetti. Gölbaşı Patalya Otel'deki kamu yönetimi reformu tasarısı toplantısına katılan Aksu, "Yetki ve mali kaynaklar bakımından güçlendirilmiş bir belediye sistemi getirileceği için büyükşehir belediye uygulamasından vazgeçmenin bir kaybı olmayacaktır" dedi. 
     


SİYASET 















</TEXT>
</DOC>
