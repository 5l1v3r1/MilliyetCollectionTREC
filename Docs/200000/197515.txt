<DOC>
<DOCNO> 197515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/guncel/gun01.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlerine izinle giriyorlar 
</HEADLINE>
<TEXT>

   ABD Başkonsolosluğu, İstanbul'daki son bombalı saldırıların ardından İstinye'deki binasının yan sokağını panzer ve bariyerlerle kapattı... Giriş yasağı yüzünden esnafın işleri bıçak gibi kesildi. 'Yasaklı' sokakta oturan yakınlarını ziyaret etmek isteyenler ise ABD'lilerin onayını almak zorunda 
      Aslı Öktener 
   
   Geçtiğimiz haziran ayında İstinye'deki yeni binasına taşınan ABD Başkonsolosluğu, son saldırıların ardından aldığı güvenlik önlemlerini artırdı. Vize için başvuran vatandaşların giriş yaptığı alt kapının bulunduğu Kaplıcalar Sokağı'nın giriş ve çıkışları taş barikatlar ve konsolosluk araçlarıyla kesildi. Yabancı araçların girmesine izin verilmezken, sokak sakinlerinden de araç plakalarını konsolosluğa bildirmeleri istendi. Konsolosluk personelinin giriş yaptığı üst kapının bulunduğu sokakta da aynı önlemler devreye sokuldu. 
   
   'Yıkayacak araç kalmadı' 
   Hem işleri aksayan hem de huzurları bozulan vatandaşlar uygulamaya tepki gösterdi. Özkan Oto Yıkama'nın sahibi Yakup Demirci, "Kaplıcalar Sokak son bombalama olaylarından iki saat sonra araç trafiğine kapatıldı. Polis burada oturmayan vatandaşların araçlarıyla sokağa girişine izin vermiyor. Haliyle bu uygulama bizim işlerimizi kötü etkiledi. Ayrıca otopark hizmeti de veriyoruz, ancak hiçbir müşterimiz araçlarını içeriye sokamıyor. Günde 20 araç park eder, 15 araç da yıkarken şimdi sadece konsolosluk araçlarına hizmet veriyoruz" dedi. 
   
   Misafire sabıka kontrolü 
   Aynı sokakta bulunan Girgin Kardeşler Ekmek Fırını sahibi Mehmet Girgin ise, "12 yıldır bu sokakta hizmet veriyoruz. Sokağı araç trafiğine kapattıkları için müşteri sayısı düştü. Un ve maya kamyonlarının girmesine bile izin vermiyorlar. Sokak sakinlerine misafirliğe gelen araçları da durduruyorlar. Önce arıyorlar, ardından araç sürücüsünün sabıkalı olup olmadığını kontrol ediyorlar. Sokak sakinine soruyorlar, eğer konsolosluk güvenliği de onaylarsa geçiş izni veriyorlar" diye konuştu. 
   
   'Önlem almanın da ölçüsü var'    TBMM İnsan Hakları Kurulu Başkanı İbrahim Kabaoğlu, uygulamayla ilgili şu yorumda bulundu "Konsolosluklar ölçüyü kaçırmamak kaydıyla güvenlik önlemi alabilir. Sokağı boydan boya kapatıp insanların gidiş geliş özgürlüğünü sınırlıyorsa, ölçüyü kaçırmış demektir. İstanbul'da olağanüstü hal yok. O yüzden konsolosluk, sokakları kapatarak insanların özgürlüklerini kısıtlayamaz." 
   
   
</TEXT>
</DOC>
