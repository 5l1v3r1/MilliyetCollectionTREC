<DOC>
<DOCNO> 159266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/soneko38.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, petrol satışlarına Haziran'da başlayacak 
</HEADLINE>
<TEXT>

     Irak'ın Haziran başından itibaren, petrol satışlarına yeniden başlayacağı bildirildi. 
     Wall Street Journal WSJ gazetesinin haberine göre, halen günde 700.000 varil olan üretim de haziran ortalarında günde 1.5 milyon varile çıkacak. 
     Bu arada ABD'nin Irak'a kredi açılması yolunda girişim başlattığı bildirildi. 
     Bu bağlamda uluslararası bankalar, Irak'a mal satacak firmalara kredi verecek. ABD'nin Irak yoneticisi Paul Bremer, ''şimdi görevimiz, Iraklıların kendi ekonomilerini kurmalarına yardımcı olmaktır'' diye konuştu. 
     Bu arada gazeteye açıklamada bulunan geçici Irak yönetiminin petrol bakanlığı sorumlusu Thamir al-Ghadban, ''daha önce Irak ile sözleşme imzalayan, ancak savaşa karşı çıkan Fransa ve Rusya gibi devletlere de ayırımcı muamele yapılmayarak, onlarla da işbirliğine gidileceğini'' ifade etti. 
     
     MAAŞLAR ÖDENECEK 
     Irak'ın petrol satışlarının yeniden başlamasıyla ülkeye büyük miktarda nakit para girişi olacağına dikkati çeken çevreler, bununla memur maaşlarının ödeneceğini, halkın ihtiyacı olan gıda maddelerinin satın alınacağını ve onarım projelerinin hayata geçirileceğini ifade ettiler. 
     
</TEXT>
</DOC>
