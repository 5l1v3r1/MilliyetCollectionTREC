<DOC>
<DOCNO> 151089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/guncel/agun.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Irak'ı en kısa sürede terk etsin 
</HEADLINE>
<TEXT>

Riyad'da toplanan Irak'ın komşularının dışişleri bakanları yayımladıkları ortak bildiride savaş sonrası dönemde Birleşmiş Milletler'in merkezi rol üstlenmesi gerektiğini vurguladı... 
     DIŞ HABERLER SERVİSİ 

     Suudi Arabistan'ın başkenti Riyad'da, bölgesel istişare toplantısı için bir araya gelen Irak'a komşu ülkelerin dışişleri bakanları, "ABD önderliğindeki güçlerin Irak'ı mümkün olan en kısa sürede terk etmesini" istedi. 
     Irak'ın komşuları Türkiye, İran, Suudi Arabistan, Suriye, Kuveyt ve Ürdün'ün yanı sıra Mısır ve Bahreyn'in dışışleri bakanlarının da katıldığı zirvenin ardından yayınlanan ortak bildiride, savaş sonrası dönemde Birleşmiş Milletler'in merkezi rol üstlenmesi gerektiği vurgulanırken, ABD'ye "İstikrarı sağladıktan sonra Irak'ın yönetimini Iraklılara bırak" çağrısı yapıldı. 
     Evsahibi Suudi Arabistan'ın dışişleri bakanı Suud El Faysal tarafından okunan bildiride, "Irak halkı kendi ülkelerini kendileri yönetmelidir ve Irak'ın doğal kaynaklarının kullanımı Irak halkının ve yasal Irak hükümetinin isteği doğrultusunda olmalıdır" denildi. 
     
     BÜTÜNLÜK KORUNMALI 
     Bildiride Türkiye'nin hassasiyetleri göz önünde bulundurularak Irak'ın toprak bütünlüğünün yanı sıra, Irak halkının haklarını ve kültürel mirasının da koruması gerektiği vurgulandı. Ülkeden kaçan Iraklı yetkilileri barındırdığı ve kimyasal silahlar geliştirdiği gerekçesiyle Suriye'yi tehdit eden ABD'nin de kınandığı bildiride, Washington yönetiminden bölgesel istikrarın gelişmesine yardımcı olmak amacıyla diyalog başlatması istendi. 
     Basın toplantısında Amerikan ve İngiliz güçleri için "işgal güçleri" ifadesini kullanan Suudi bakan El Faysal, "Bu işgal güçlerinin Irak'ın petrolünü kullanmaya kalkması meşru dayanaktan yoksundur" dedi. 
     
Bildiriyi Gül yumuşattı...      ANKARA Milliyet 

     Dışişleri Bakanı ve Başbakan Yardımcısı Abdullah Gül, Suudi Arabistan'ın başkenti Riyad'da yapılan Irak'la ilgili bölgesel istişare toplantısının ortak bildirisinin Suriye ile ilgili bölümünün Türkiye'nin talebi doğrultusunda değiştirildiğini söyledi. 
     Suudi Arabistan'dan dönüşünde soruları yanıtlayan Gül, toplantıda taslak metindeki Suriye ilgili bölümlerin daha farklı olduğunu kaydederek, "O cümlelerin faydalı olmadığı kanaatinde olduğumuz için diğer dışişleri bakanları ile konuştum ve cümleler nihai bildiriye daha farklı yansıdı" dedi. 
     Suriye - İran ikilisinin hazırladığı taslakta "işgalci güçlerin biran önce Irak'tan çıkması" istenirken, ABD'nin Suriye'ye yönelik "tehditlerinin" de kınanması istendi. Ancak Türkiye iki ülkenin dışişleri bakanları nezdinde devreye girerek daha yumuşak bir bildiri çıkmasında etkili oldu. 
     
     ARAP SERMAYESİ TÜRKİYE'YE 
     Gül, ayrıca Körfez ülkelerinin temsilcileri ile yaptığı toplantılarda başta Irak olmak üzere Körfez bölgesi sermayesinin Türkiye'ye gelmesi, bölgeden Türkiye'ye turist akışı konularını ele aldıklarını belirterek şöyle konuştu 
     "Türkiye yabancı sermayeye çok büyük önem vermektedir ve bu bağlamda birçok kanunu TBMM'ye sevk etmiştir. Yatırımlar açısından da Türkiye çok cazip bir ülke haline gelmek üzeredir. Özellikle Irak savaşından sonra, bu dönemde sıkıntılarla karşı karşıya kalan Körfez ülkeleri için Türkiye'nin çok cazip bir ülke olacağı anlaşılmaktadır." 
     
ŞAM ZİYARETİ YAPILACAK      Başbakan Abdullah Gül Şam gezisi için şunları söyledi "Geçmişte Suriye ile Türkiye arasında büyük sıkıntılar oldu. Ancak şimdi mevcut iyi ilişkileri daha da geliştirmek istiyoruz. Daha önce ertelediğim Şam ziyaretini önümüzdeki günlerde yapacağım". 
     


GÜNCEL 



















</TEXT>
</DOC>
