<DOC>
<DOCNO> 195598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur20.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS kılavuzları hazır... 
</HEADLINE>
<TEXT>

     Öğrenci Seçme ve Yerleştirme Merkezi ÖSYM , sınav öncesi ve sonrasıyla ilgili bazı yeni bilgileri ve değişiklikleri 2004-Öğrenci Seçme Kılavuzu'nda ÖSS adaylara duyurdu. 
     ÖSYM, başvuruları 1-15 Aralık 2003 tarihleri arasında alınacak 2004-ÖSS'nin kılavuzlarının basımını tamamladı. Kılavuzda, adaylara bazı yeni duyurular yer aldı. 
     Buna göre, TÜBİTAK'ın düzenlediği ulusal bilim olimpiyatları ile uluslararası proje yarışmalarında dereceye girenlerin, alanlarıyla ilgili bir yükseköğretim programını tercihleri arasında gösterdikleri takdirde ağırlıklı ortaöğretim başarı puanlarının çarpıldığı katsayılar düşürüldü. 
     Ulusal bilim olimpiyatları ile uluslararası proje yarışmalarında birinci olanların ağırlıklı ortaöğretim başarı puanları 0.18 yerine 0.14, ikinci olanların puanları 0.14 yerine 0.12, üçüncü olanların puanları 0.11 yerine 0.10 katsayısı ile çarpılacak. 
     Ayrıca, yine TÜBİTAK'ın düzenlediği ulusal projelerde dereceye girenlere de ek puan verilecek. Ulusal projelerde birinci olanların ağırlıklı başarı puanları, alanlarıyla ilgili bir yükseköğretim programını tercih ettikleri takdirde 0.10, ikinci olanların puanları 0.08, üçüncü olanların puanları da 0.06 katsayısıyla çarpılacak. 
     Bu arada, uluslararası bilim olimpiyatlarında derece aldıkları için 2004 ÖSS'ye girmeden sınavsız yerleştirme hakkından yararlanmak isteyen adayların, mutlaka ÖSS'ye başvurmaları gerektiği bildirildi. 
     
     YATAY GEÇİŞ YASAĞI 
     Öte yandan, kılavuzda, YÖK'ün bir kararı da adaylara duyuruldu. Buna göre, yurtdışındaki ve KKTC'deki üniversitelerin özel yetenek sınavı sonuçlarına göre öğrenci kabul edilen programlarında öğrenime başlayan öğrenciler, Türkiye'deki üniversitelere yatay geçiş yapamayacaklar. 
     Kılavuzda ayrıca, adaylara, ''Soru kitapçıklarında yer alan sorular beş seçenekli, çoktan seçmeli türde olacaktır. ÖSYM, bu kurala uymak suretiyle soruların soruluş biçimlerinde yılda yıla değişiklik yapabilecektir'' duyurusu da yer aldı. 
     ÖSYM Başkanı Prof. Dr. Küçükyavuz, konuya ilişkin olarak şunları söyledi 
     ''Bu duyuru önceki yıllarda da kılavuzda yer alıyordu. Ancak iki -üç yıl önce kılavuzdan çıkmış. Bunu yeniden koyduk. Çünkü adaylara 5 şıklı sorular soracağız diye bildiriyoruz. Bilindiği gibi soruları da basın yoluyla sınavdan sonra dağıtıyoruz. Soruların soruluş şekli yıllara göre farklılık gösterebiliyor. Bu soruları gören adaylar, eskiden soruyu şöyle soruyormuşsunuz, şimdi şöyle sormuşsunuz demesinler diye kılavuzda yine böyle bir açıklama yaptık.'' ''Açıklamanın, ÖSS'de yapılacak değişiklikle ilgisi olup olmadığı'' sorusuna Prof. Dr. Küçükyavuz, ''Hayır bununla ilgisi yok. Daha soruları hazırlamadık. İnsanların aklında şu soru var Nasıl bir sınav olacak Bir sürü test usulü var. Onun hakkında bir genel bilgi vermekten öteye hiçbir anlamı yok'' diye konuştu. 
     
</TEXT>
</DOC>
