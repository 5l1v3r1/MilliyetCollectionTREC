<DOC>
<DOCNO> 166523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/siyaset/siy20.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

MHP'li başkanlar komünizmi sevdi      CENK BAŞLAMIŞ Moskova 

     Türkiye'den 20 il ve ilçenin belediye başkanları, ilk kez gördükleri Moskova'nın şehircilik anlayışına hayran kaldı. Moskova Belediyesi'nin davetlisi olarak Rusya'yı ziyaret eden başkanlar, özellikle metrodan çok etkilendi. Turhal'ın MHP'li Belediye Başkanı Duran Evren, Moskova metrosunun dünyanın en iyi metrolarından biri olduğunu söyledi. Samsun'un Canik ilçesinin MHP'li Belediye Başkanı Şefik Yazgı da "Moskova'da şehircilik adına çok şey yapmışlar" diyerek Sovyet döneminin komünist yöneticilerini övdü. 
     
Çiçek YAŞ'a yargı yolu yok      ANKARA Milliyet 

     Adalet Bakanı Cemil Çiçek, Yüksek Askeri Şura YAŞ kararlarına yargı yolu açılmasına ilişkin bir düzenlemenin yeni uyum paketinde yer almayacağını bildirdi. Çiçek, "Bu yöndeki haberler, belli bir kesimin tahminleri dayanıyor" dedi. Bakanlar Kurulu'ndan sonra açıklamalarda bulunan Çiçek, YÖK yasa tasarısını bakanlıkların değerlendireceğini, bir sonraki kabine toplantısında imzaya açılacağını ve daha sonra TBMM'ye sevk edileceğini belirtti. Çiçek şöyle konuştu "Bu tasarı, toplumun tüm kesimleriyle ilgili birimlerle tartışıldıktan sonra Meclis'e gitti. Aftan yana değiliz. Tasarı da af yasası değil." 
     
Kına gecesine soruşturma      Çanakkale DHA 

     Çanakkale Cumhuriyet İlköğretim Okulu'nun salonunda, Arapça "Allah" ve "Muhammed" yazılı kartonlar asılarak yapılan kına gecesiyle ilgili soruşturma başlatıldı. Valilik okullarda eğlencelerin düzenlenmesinin iptalini kararlaştırırken, CHP Milletvekili Ahmet Küçük olayı TBMM gündemine getireceğini söyledi. Cumhuriyet Savcılığı da olayla ilgili soruşturma başlattı. Vali Vekili Hüseyin Avni Mutlu, "Kaçar ve okulun Müdür Vekili Hilmi Biçer'in ifadeleri alınacak. Gereken gecikmeden yapılacak" dedi. Yıllık iznini kullanan Vali Süleyman Kamçı da, öğretmenlerin okul salon ya da bahçelerinde eğlence düzenleyebilmesi izninin iptali için talimat verdi. 
     
ABD mallarını protesto günü...      GÜRKAN AKGÜNEŞ İstanbul 

     Irak'ta Savaşa Hayır Koordinasyonu, dünyadaki savaş karşıtlarıyla birlikte 4 Temmuz'da ABD mallarının boykot edilmesi için çağrıda bulundu. İstanbul Tabip Odası'nda düzenlenen toplantıda, ABD'nin gözünü İran ve Suriye'ye çevirdiği, Türkiye'yi de buna ortak etmeye çalıştığı öne sürüldü. Koordinasyon Sözcüsü Semih Hiçyılmaz, çağrılarına şimdiden 200'ü aşkın kişi ve kuruluşun destek verdiğini kaydetti. Yazar Vedat Türkali ise "Kılavuzu ABD olanın burnu savaştan kurtulmaz. Emperyalizme ve savaşa karşı çıkmak için ABD malları boykot edilmelidir" diye konuştu. 
     

</TEXT>
</DOC>
