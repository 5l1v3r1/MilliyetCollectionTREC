<DOC>
<DOCNO> 165084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/spor/ygokce.html </URL>
<DATE> 2003/06/24/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Daha da fazlasını 
</HEADLINE>
<TEXT>

     Milli Takım, Dünya Kupası'ndan iki kere öfkelenerek içine sakladığı rövanş tutkusunu ilk yarıda sahaya iyi yansıtamadı. Şenol Güneş'in beşli orta alan ve tek santrfor Tuncay'la gerçekleştirdiği oyun kurgusu bize göre yanlış... Tuncay, tek santrfor oynayacak oyuncu değil. Orta alandan da Tuncay'ı tamamlayacak tutarlı hücum katkısı olmayınca Brezilya'dan şok gol yiyip öfkelendik. Burada hemen söyleyelim, Barcelona'da imza törenini bekleyen Rüştü'nün yaptığı ikinci hata golün sebebi oldu. Rüştü çıkmamalıydı. 
     Savunmada yerleşme hataları, orta alanın savunmaya yardımı aksatması, şu zayıf Brezilya karşısında bile zorlanmamıza neden oldu. Şu gerçeği artık görelim Savunma anlayışının, savunmaya dayalı taktiklerin belki yararı olabilir. Ama garantisi yok Dikkat edin, Okan'ın girişiyle çift santrfora döndükten sonra iki golü bulduk, Okan çıktı tek santrfora döndük, kalemizde yine gol gördük. En iyi savunmanın hücum olduğunu, kendi yaratıcılığımızla kişilikli oynamanın ancak hücum anlayışıyla gerçekleşebileceğini artık hepimizin anlaması gerekir. 
     Milli Takım yenilenirken çıtayı da yükseltiyor. Umut arıyorduk, hedefi bulduk. Artık durmak yakışmaz. Nihat'ı da tatilden çağırıp düğün şenliklerine Konfederasyon Kupası'nda başlamasını söylemek gerek. Hatalarına ve iki gol yemesine rağmen Rüştü yine en az iki golü kurtardı. Orta alanda Selçuk ve Yıldıray oyuna emek terleriyle, hünerleriyle katılan oyunculardı. Gökdeniz ile Okan'ın golleri alkışlanacak takım organizasyonunun sonucunda geldi. Neyse isim sayarsak haksızlık yapmış oluruz. İki maçtır negatiften pozitife dönerek kalitemizi artırıyoruz. Şenol Güneş'e ve tüm futbolcularımıza teşekkürler. 
     Şimdi daha fazlasını istiyoruz. Hem futbolcularımız adına hem de kendi adımıza... 
     
     

</TEXT>
</DOC>
