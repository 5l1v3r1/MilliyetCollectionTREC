<DOC>
<DOCNO> 170545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sondun07.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Diana'nın mektupları için pazarlık sürüyor 
</HEADLINE>
<TEXT>

     Galler Prensesi Diana'nın ölümünden sonra adı daha çok gündeme gelmeye başlayan, sık sık ölen sevgilisinin aşk mektuplarını satma pazarlıkları içinde yakalanan Binbaşı James Hewitt, ''kendisinden nazikçe istenmesi halinde'', mektupları Prens Charles'a verebileceğini söyledi. 
     Diana'nın kendisine yazdığı aşk mektuplarını 10 milyon sterline satmaya çalıştığı yolunda iddialara hedef olan Hewitt, Prens Charles'tan ''nazik bir ricanın'' gelmesi halinde mektupları ona teslim edebileceği yolundaki açıklamayı, The Sunday Telegraph gazetesine yaptı. 
     Gazete, Hewitt'in, ''Eğer Prens Charles tarafından çaya davet edilmiş olsaydım ve bana kendisiyle bu konuyu düzgün bir biçimde tartışma fırsatı verilseydi, elbette düzgün bir yanıt verme tavrı içinde olurdum'' dediğini yazdı. 
     Kraliyet çevresinden hiç kimsenin bugüne kadar böyle bir ilgiyi ortaya koymayı denemediğini belirten Hewitt, kendisine böyle bir çağrı yapılıncaya kadar özel kişilerin yaptıkları teklifleri değerlendirmeyi sürdüreceğini söyledi. 
     Bu arada, İngiltere'de yayın yapan Kanal 4 televizyonu da, önümüzdeki Perşembe akşamı Hewitt'in Diana'dan kendisine gelen aşk mektuplarını satma girişimleriyle ilgili bir belgesele yer vereceğini açıkladı. Kanal 4'ün bu belgeselinde, Hewitt'in, ''Diana yatakta çok iyiydi'' şeklindeki sözleri sarf ettiği görüntülerin de yer alacağı belirtiliyor. 
     
</TEXT>
</DOC>
