<DOC>
<DOCNO> 150066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/ekonomi/eko01.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öncelik işsizlere iş bulmak olmalı' 
</HEADLINE>
<TEXT>

TÜSİAD Yönetim Kurulu Üyesi Arzuhan Yalçındağ, İş Kanunu'nun istihdamı artırıcı bir yapıda olması ve önceliğin iş yaratmaya verilmesi gerektiğini söyledi 
     EKONOMİ SERVİSİ 

     TÜSİAD Yönetim Kurulu Üyesi ve Sosyal İşler Komisyonu Başkanı, Doğan Holding Yönetim Kurulu Üyesi Arzuhan Yalçındağ, hazırlıkları süren İş Kanunu'nda önceliğin işsizlere iş bulmak olması gerektiğini söyledi. 
     Türkiye İşveren Sendikaları Konfederasyonu'nun TİSK Danışma Konseyi toplantısında konuşan Yalçındağ, ekonomik ve sosyal açıdan Türkiye'den çok önde olan ülkelerin bile istihdamı geliştirmek, rekabet gücünü artırmak için iş kanunlarında yasal düzenlemelere gittiklerine dikkat çekti. 
     TÜSİAD olarak sosyal barışa katkıda bulunacak, çağdaş normlarda ve uluslararası yükümlülükler çerçevesinde bir iş kanunu ve iş güvencesi girişimini desteklediklerini belirten Yalçındağ şöyle konuştu 
     
     'Gençlere iş yaratalım' 
     "Hazırlıkları süren yeni iş kanununun bu yönde oluşması gerekir. Önceliğimiz, hali hazırda istihdamda olan işçilerimizin iş güvencesi değil, sayıları hızla artan genç işsizlerimize yeni işler yatarabilmek olmalı. Sosyal politikaların ülkelerin iksitadi büyüklükleri ile doğru orantılı olması, küresel alanda rekabeti yakalamak için şart. Birçok bilimsel çalışmada, AB'ye de meslek sahibi olma koşullarının kolaylaştırılması, işsizlik sigortası yardımlarının daraltılması, gereksiz mevzuatın ve bürokrasinin azaltılması, sosyal güvenlik katkıları ve vergilerin indirilmesi önerilmektedir." 
     
     
Baydur, TOBB'u eleştirdi      İş Güvencesi Yasası'nın dönemin Başbakanı Ecevit'in intikam yasası olduğu görüşünü tekrarlayan TİSK Başkanı Refik Baydur, üstü kapalı olarak TOBB'u da eleştirdi. TOBB'un İş Güvencesi ve Yeni İş Kanunu konusundaki müzakere sürecinde işvereni TiSK'in yeterince temsil edemeyeceği yolundaki eleştirilerine cevap niteliğinde konuşan Baydur, "Bazı işveren örgütleri üye adetleriyle konuşursa hedef sapar, işveren böyle yapıp oturduğu dalı kesmemeli'' dedi. 
     Baydur, işverenlerin kapalı kapılar ardında kendi içinde en sert tartışmaları yapabileceğini ancak dışarda tartışmaması gerektiğini savundu. Baydur, dışarda tartışmaların işveren kitlesini küçülteceğini ve kötü niyetli davranışları cezalandıracağını ileri sürdü. 
     


SİYASET 



















</TEXT>
</DOC>
