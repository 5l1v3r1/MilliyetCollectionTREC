<DOC>
<DOCNO> 164600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sonspo04.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Ayhan "Takımdan ayrılmayı düşünmüyorum" 
</HEADLINE>
<TEXT>

     Galatasaraylı Ayhan, Bursaspor'un başına geçmesi beklenen George Hagi'nin kendisini takımında görmek istemesiyle ilgili olarak, ''Galatasaray'dan ayrılmayı düşünmüyorum'' dedi. 
     ABD'den tatilini tamamlayarak Türkiye'ye dönen Ayhan, Atatürk Havalimanı'nda gazetecilerin sorularını cevaplandırdı. 
     Bursaspor'un başına geçmesi beklenen eski Galatasaraylı futbolcu Hagi'nin kendisini takımda görmek istediğinin hatırlatılması üzerine Ayhan, ''Galatasaray ile mukavelem var ve burada çok mutluyum. Galatasaray'dan ayrılmayı düşünmüyorum'' diye konuştu. 
     Kendisine bu yönde herhangi bir teklif de gelmediğini ifade eden Ayhan, ''Ancak, Hagi gibi dünya çapında ünü olan bir oyuncunun beni beğenmesi ve takımına istemesi gurur verici'' dedi. 
     
</TEXT>
</DOC>
