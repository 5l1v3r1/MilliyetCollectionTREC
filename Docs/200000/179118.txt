<DOC>
<DOCNO> 179118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/yasam/yas03.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük çocuk lider küçük sanatçı olur 
</HEADLINE>
<TEXT>

   Araştırmalara göre ailedeki ilk çocukta liderlik yeteneği bulunuyor. ABD'li astronotlar ve başkanlarının yarıdan fazlası bunun kanıtı 
      DIŞ HABERLER SERVİSİ 
   
   AVUSTRALYALI araştırmacı Michael Grose, ailenin ilk çocuklarının liderlik yeteneklerine sahip olduklarını ve bu nedenle kardeşlerine göre hayatta daha başarılı olduklarını belirtti. Grose, bu görüşünü destekleyen örnek olarak ABD'li astronotları gösterdi. Grose, tüm astronotların ailenin en büyük çocuğu olduğunu, ABD başkanlarının yarısından fazlasının da yine ilk çocuk olduğunu vurguladı. 
   GROSE'UN belirlemelerine göre, ortanca çocuklar daha zarif, dost canlısı ve iyi görüşmeci oluyor. Bu nedenle diplomatik yetenekleri daha fazla gelişiyor. NAZİ diktatörü Adolf Hitler bu kategoride yer alıyor. Buna karşın en küçük çocuklar, kardeşler içinde en sevimlileri oluyor, sanatsal ve yaratıcı yönleri gelişiyor. Bu kategoridekiler başkaları üzerinde kuvvetli etki yaratabiliyor. 
   
   Sınıfın en küçüğünün ruhsal sorunu eksik olmaz    İNGİLTERE'DEKİ araştırma, sınıfın en küçüğü olmanın çocukların ruh sağlığını olumsuz etkilediğini ortaya koydu. Bilim adamlarının araştırması yaşları 5 ile 15 arasında değişen yaklaşık 10 bin 500 çocuk üzerinde gerçekleştirildi. 
   LONDRA'DAKİ King's College Psikiyatri Enstitüsü'nden bilim adamları sınıfının en küçüğü olan çocukların diğerlerine yetişebilmek için gösterdikleri çaba yüzünden baskı sonucunda psikolojik sorunlarla karşılaşabileceklerini belirtti. 
   
   
</TEXT>
</DOC>
