<DOC>
<DOCNO> 195914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sonspo01.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil Mutlu'dan 3 altın madalya birden... 
</HEADLINE>
<TEXT>

     Kanada'nın Vancouver kentinde düzenlenen 73. Dünya Erkekler Halter Şampiyonası'nda, 62 kiloda podyuma çıkan Türk Milli Takımı sporcusu Halil Mutlu, koparma, silkme ve toplamda 3 altın madalya kazandı. 
     Koparmada 147.5 kiloluk derecesiyle altın madalyanın sahibi olan Halil Mutlu, silkme müsabakasındaki ilk hakkında 175 kiloda başarılı olamadı. İkinci hakkında 175 kiloluk ağırlığı kaldırmayı başaran Halil Mutlu, üçüncü hakkında 180 kiloda da başarı sağlayamadı ve silkme müsabakasını 175 kilo ile tamamladı. 
     Halil Mutlu, yarışma tartısı avantajıyla silkmede altın madalya kazanırken, toplamda da 322.5 kiloya ulaştı ve 3. altın madalyasını elde etti. 
     Silkme müsabakasında 175 kiloluk kaldırışıyla Halil Mutlu ile aynı dereceyi gerçekleştiren Belarus'tan Henadzi Aliashchuk, yarışma tartısı dezavantajıyla bu kategoride ikinci olurken, toplamda da 317.5 kilo ile üçüncü sırayı aldı. 
     Silkmede Çinli Zhiyong Shi, 170 kilo ile bronz madalya alırken, toplamda 317.5 kilo ve tartı avantajıyla gümüş madalyaya ulaştı. 
     
     NURCAN BRONZDA KALDI 

     Kanada'nın Vancouver kentinde düzenlenen 16. Dünya Bayanlar Halter Şampiyonası'nda, Türk Milli Takımı'ndan 48 kiloda Nurcan Taylan, koparma ve toplamda bronz madalya kazandı. 
     Koparmadaki ilk hakkında 85 kiloda başarılı olan Nurcan Taylan, 2. hakkında 90 kiloyu denedi ve başarılı olamadı. 3. hakkında da bu ağırlığı deneyen Taylan, bu hakkında da başarılı olamayınca müsabakayı 85 kiloyla tamamladı ve yarışma tartısı avantajıyla bronz madalyanın sahibi oldu. 
     Bu kategoride Çinli Mingjuan Wang, 90 kilo kaldırarak birinciliği elde ederken, Bulgar Izabela Dragneva 85 kilo ve yarışma tartısı avantajıyla 2. sırada yer aldı. 
     Nurcan Taylan, silkmedeki ilk hakkında denediği 102.5 kiloyu kaldıramadı. 2. hakkında bu ağırlığı kaldıran Taylan, 3. ve son hakkında 107.5 kiloyu kaldıramadı ve kendisine 5. sırada yer buldu. 
     Bu kategoride Çinli Mingjuan Wang, 110 kiloyla birinciliği elde etti. İkinciliği Taylandlı Wiratthaworn Aree 107.5, üçüncülüğü de Endonezyalı Rosma Inar 105 kiloluk kaldırışıyla kazandı. 
     Toplamda yine Çinli Mingjuan Wang, 200 kiloyla altın madalyanın sahibi olurken, ikinciliği 190 kiloyla Taylandlı Wiratthaworn Aree, üçüncülüğü ise 187.5 kiloyla Nurcan Taylan elde etti. 
     Şampiyonada 18 Kasım Salı günü de 58 kiloda Aylin Daşdelen ve Emine Bilgin podyuma çıkacak. 
     
</TEXT>
</DOC>
