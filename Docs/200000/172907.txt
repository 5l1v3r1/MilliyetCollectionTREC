<DOC>
<DOCNO> 172907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/siyaset/siy05.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD'ye 'evet' demedik' 
</HEADLINE>
<TEXT>

   Dışişleri Bakanı Abdullah Gül, "Irak'a asker gönderme konusunda kesin karar yok. Genelkurmay ve MİT araştırma yapıyor. Şartlarımız var. Son kararı Meclis verecek" dedi 
      ABDULLAH KARAKUŞ Ankara 

   
   Dışişleri Bakanı Abdullah Gül, ABD'ye Irak'a asker gönderilme konusunda evet denilmediğini belirtti. 
   Gül, önceki akşam Dışişleri Konutu'nda TBMM Dışişleri Komisyonu üyelerine yemek verdi. Yemekte Mehmet Özyol ve Emin Şirin başta olmak üzere AKP'li üyeler asker gönderme konusunda "iyi düşünelim" dedi. CHP'li üyeler Onur Öymen ve Şükrü Elekdağ da "Irak'ta İslam - Hıristiyan çatışması yaratılabilir, dikkatli olalım. PKK'nın ne olacağı da önemli" diye uyarıda bulundu. Gül ise endişeler ve tepkiler üzerine şunları söyledi 
   "Daha kesin karar yok. ABD'liler, önce Genelkurmay'dan böyle bir talepte bulunmuş. Bana da ABD'de söylediler. Taleple ilgili Genelkurmay ve MİT araştırma yapıyor. Devletin yüksek menfaatleri ne gerektiyorsa onu yapacağız. Daha 'evet' demedik. Yetkili kurullarla görüşeceğiz. Genelkurmay'la diyalog içindeyiz. Son kararı Meclis verecek." 
   
   'Söz sahibi olmalıyız' 
   Irak'a asker göndermek için Türkiye'nin şartları olduğunu da vurgulayan Gül, 
   "Irak'ın yeniden yapılandırılmasında Türkiye'nin de söz sahibi olması gerekir. Türk birliğine Türk komutan da olması gerekir. PKK'nın Kuzey Irak'tan temizlenmesi gerekir. Şartlarımızı ABD'ye ileteceğiz. Ona göre de bir karar vereceğiz" dedi. 
   ABD'nin Kuzey Irak'ta Türk askerlerine yaptığı yanlışın farkında olduğunu da belirten Gül, Şirin'in "PKK'lıların Norveç'e gönderilmesi çok yanlış" eleştirilerine ise "Böyle bir şey yok. Biz bu sorunu Topluma Kazandırma Yasası ile çözeceğiz" yanıtını verdi. 
   
   
</TEXT>
</DOC>
