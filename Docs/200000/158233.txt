<DOC>
<DOCNO> 158233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/soneko08.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayer, tehlikeli ilaçları Asya ve Latin Amerika'ya satmış... 
</HEADLINE>
<TEXT>

     Alman ilaç devi Bayer'in ''AİDS bulaştırma riski taşıdığı'' gerekçesiyle Avrupa ve ABD piyasalarına sürmesine izin verilmeyen bir ilacı Asya ve Latin Amerika ülkelerinde sattığı bildirildi. Skandalı duyuran New York Times gazetesi, ilaçların satıldığı ülkeler arasında Türkiye'nin de yeralıp almadığına açıklık getirmedi. 
     ABD'de yayımlanan New York Times gazetesinin haberine göre, Bayer'in bağlı şirketlerinden Cutter Biological, hemofili hastalarının tedavisinde kullanılan kanın pıhtılaşmasını sağlayan Factor VIII konsantresi adlı ilacın AIDS bulaştırma riski taşıdığının görülmesi üzerine ABD ve Avrupa piyasaları için risk içermeyen yeni bir versiyonunu geliştirdi. 
     Şirket, Batı pazarlarında risksiz ilacı derhal piyasaya sürerken Asya ve Latin Amerika ülkelerinde stoklar tükenene dek riskli eski versiyonu pazarlamaya devam etti. 
     Factor VIII konsantresinin eski versiyonunun, kan plazmasından üretildiğinden AİDS virüsü taşıma riskinin büyük olduğu belirtiliyor. 
     Sağlık riskleri taşıdığı için 2001 yılında piyasadan geri çektiği kolestrol ilacı Baycol ile ilgili bir dizi tazminat davası ile de uğraşan Bayer için New York Times'ın haberinin yeni bir baş ağrısı olacağı ifade ediliyor. 
     
     BAYER YALANLADI AHLAKSIZLIK YAPMADIK 

     Alman kimya ve ilaç devi Bayer, ilaç güvenliğinde müşteri ayrımcılığı yaptığı suçlamalarına karşı kendisini savundu. 
     Bayer'den yapılan açıklamada, ''Bayer tüm dünyadaki hemofili hastalarına hayat kurtarıcı ilaçlarını sağlarken, daima, ahlaki, insani ve sorumlu davranmıştır'' denildi. 

     
</TEXT>
</DOC>
