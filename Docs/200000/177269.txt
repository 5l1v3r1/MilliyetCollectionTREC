<DOC>
<DOCNO> 177269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur10.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Asmalı Konak" bilimsel araştırma konusu oldu... 
</HEADLINE>
<TEXT>

     Özel bir televizyon kanalında yayımlanan ''Asmalı Konak'' dizisi, akademik bir araştırmaya konu oldu. 
     Hacettepe Üniversitesi H.Ü Sosyoloji Bölümü'nden Prof. Dr. Gülay Arıkan önderliğinde, Araştırma Görevlisi Birsen Şahin ve ekibi, ''Bir Popüler Kültür Ürünü Olarak Asmalı Konak Dizisinin Yöre Turizmine Etkisi'' adlı bir araştırma yaptı. 
     Ürgüp'e gelen turistler, yerli halk ve esnafla dizinin beğenilme nedenleri ve yöre turizmine etkisini incelemek amacıyla yapılan araştırmada, dizinin en önemli beğenilme nedenlerinden birinin, çekimlerin ''otantik bir mekanda'' yapılması olduğu belirtildi. 
     Araştırmaya göre, izleyiciler, dizinin çekildiği yerleri ziyaret ederek, hem otantik yaşam unsurlarını hem de modernizmi birarada sunan bir ortamda bulunuyor ve bu şekilde kendilerini özdeşleştirdikleri karakterleri ve özlemini duydukları unsurları yerinde görebilme isteğini tatmin ediyorlar. 
     Araştırmada, dizinin, yöreye gelen yerli turist sayısını en az 2 kat artırdığı, yerli turistlerce kış turizmi için tercih edilmeyen yöre ve çevresinde, kış turizminin de yaz mevsiminde olduğu kadar canlandığı belirtiliyor. 
     
</TEXT>
</DOC>
