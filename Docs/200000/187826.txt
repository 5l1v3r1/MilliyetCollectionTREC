<DOC>
<DOCNO> 187826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sontur04.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Cüppeli protesto" geliyor 
</HEADLINE>
<TEXT>

     NESRİN COŞKUN İzmir DHA 

Yükseköğretim yasa tasarısı taslağı konusunda hükümetle karşı karşıya gelen öğretim üyeleri 25 Ekim'de Ankara'da düzenlenecek "80. yıl Cumhuriyet Yürüyüşü"ne topluca katılmayı planlıyor. 
     Hükümetin yükseköğrenim kurumlarına ve yöneticilerine yönelik tutumunu protestoyu da amaçlayan yürüyüşe öğretim üyeleri cüppeleriyle katılacak. 
     Ankara Üniversitesi ve Atatürkçü Düşünce Derneği Genel Merkezi'nin düzenlediği yürüyüşe Türkiye'nin dört bir köşesindeki üniversitelerin mensuplarının katılımının planlandığı belirtilirken, rektörler öğretim üyelerine mektuplu çağrı yaptı. Ege Üniversitesi Rektörü Prof. Dr. Ülkü Bayındır öğretim üyelerine hitaben yazdığı mektubunda "Yürüyüş, üniversitelerimiz ve sivil toplum örgütlerimizin Cumhuriyet'e, Atatürk İlke ve Devrimlerine bağlılığını göstermek ve üniversite mensuplarının 80. yılında da Cumhuriyetimizi koruma ve kollama şevkinden hiçbir şey yitirmediğini geniş katılımlı bir etkinlikle kamuoyuna duyurmak amacını taşımaktadır" dedi. 
     
</TEXT>
</DOC>
