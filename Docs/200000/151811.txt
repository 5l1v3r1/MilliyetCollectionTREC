<DOC>
<DOCNO> 151811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/yazar/temelkuran.html </URL>
<DATE> 2003/04/23/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
İçine biri kaçmış 
</HEADLINE>
<TEXT>

     
     O dışarı çıkınca aman aman bir seviniliyor, bir gürültü oluyor ya, o gürültü geçince insan yaptığı şu işe bir yakından bakıyordur. Herhalde bakmaya doyamıyordur. Herhalde o zaman tuhaf bir hüzünle, böyle göğsünde bir şey çok fena kabararak insanın gözleri doluyordur. "Temiz göz yaşı" dedikleri gibi bir şey olmalı bu, akıp gidiyordur, iç geçiriyordur insan, ellerine, parmaklarına, ayaklarına şaşarak, devasa bir hayretle bakakalıyordur. Hasta olur mu acaba, nefes alıyor mu acaba, ya ateşi düşmezse, ya düşürürsem, diye insan, çok fena oluyordur herhalde. Kalbi hop ediyordur düşündükçe. Herhalde. 
     Sonra büyüyünce, sokaktan kanlar içinde gelince böyle insanın beyni karıncalanıyordur herhalde korkudan. Sonra yaradan yorulur ya insan, pansumandan sonra tatlı bir uyku çöker, o uyku da ağlamanın hıçkırıkları kesik kesik nefeslerle uzun bir iç geçirmeye döner, onu duyunca insanın içi herhalde yine ona akıyordur. Sinirleri bozuluyordur insanın herhalde, soğukkanlılıkla yapılan bir pansumanın ardından. Babası eve gelince nasıl anlattığına bakınca bu büyük serüveni, yine gülüyordur herhalde insan içinden. Ta içinden. Geçiyordur her şey yani. Topyekun tatlıya bağlanıyordur hayat. 
     Sonra okula giderken, arkasından bakarken, çantasını sürükleyişine filan bakarken, onun nasıl kırılacağını, derisinin sıyrılacağını düşünüp acaba koşup kapıp eve saklamak istiyor mudur insan onu Ne zorluklarla doğrulana, ne çok sevilene kıyamayıp göğüslerinin arasına gizlemek istiyor mudur 
     Bilmem. 
     Orta parmağı kalemi çok bastırmaktan ilk, küçük, kırmızı nasırını çıkardığında, sandalyede ayaklarını sallayarak, kendini unutarak sayfaya şekiller çizerken insan dalıyor mudur ona Acaba Öyle uzun uzun bakarken o bir anda başını yukarı kaldırınca, gözleriniz karşılaşınca, acaba insan nasıl gülümsüyordur Acaba Ya da acaba bütün bu küçük anlar gün içinde olup bitiyor mudur Bitiyor mudur Bu anlar, o kalp hoplamaları, iç akmaları, çok sevmeler, çok çok olmalar nerelere kaydoluyordur Büyüdüğünde anlatmak üzere... 
     
     Sonra okuldan gelip eve, gözlerini kocaman açmış olarak, yüzünün yarısı göz olarak anlattığında 23 Nisan'da şiir okuyacağını, insanın gözleri de kocaman oluyor mudur Onun "Ne yap'çam ben şimdi " derken ki büyük adam dertlenmesi sırasında insanın gülesi geliyor mudur İnsan o gülmeyi kendisiyle alay edildiği sanılmasın diye nasıl yutuyordur 
     Sonra onun şiiri okuduktan sonra övünmekten utanarak aşağıya inişi, merdivenlerden inerken büyüyüşü, alttan bakışı, gözleriyle kalabalıkta annesini arayan, korkmuş halleri, yüzünden geçen ağlama başlangıcı, buluverince gözlerinden önce gülen ağzı, "Oldu mu " diye bakması, senin "çok güzel oldu" diye bakman... Niyeyse ağlayasın gelmesi... "Hay Allah " demen, başını eğmen... 
     Herhalde böyle şeyler oluyordur ben bilmem. 
     Bütün annelerin 23 Nisan'ı kutlu olsun 
     
     







</TEXT>
</DOC>
