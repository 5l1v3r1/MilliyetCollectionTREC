<DOC>
<DOCNO> 193501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/soneko15.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Özelleştirme ekonominin rasyonelliği için gerekli 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Avrupa Birliği AB sürecinin Türkiye açısından önemli olduğunu söyledi. 
     Şener bu arada, özelleştirmeyi sadece bir mülkiyet değişimi olarak ele almanın mümkün olmadığını, ekonominin rasyonelliği için gerekli olduğunu belirtti. 
     Şener, Rekabet Kurumu'nun kuruluşunun 6. yıldönümü nedeniyle düzenlenen ''AB'ye tam üyelik sürecinde rekabet politikasının rolü ve önemi'' konulu sempozyumda yaptığı konuşmada, hükümetin AB konusunda gereken düzenlemeleri yaptığını kaydetti. 
     Şener, dünyanın küreselleşmeyle birlikte küçüldüğünü belirtirken, artık dışa kapalı ekonominin yürümesinin mümkün olmadığını ifade etti. 
     Herhangi bir firmanın dış rekabete karşı güçlü olmaması halinde, o firmanın sağlıklı olarak işletmeye devam etmesinin mümkün olmadığını anlatan Şener, rekabet ortamının sağlanmasının da son derece önemli olduğunu söyledi. 
     
     'ÖZELLEŞTİRME MÜLKİYET DEĞİŞİMİ DEĞİLDİR'' 

     Şener özelleştirme konusuna değinirken, özelleştirmenin sadece bir mülkiyet değişimi olmadığını, kamu mülkiyetinin özel sektöre devri anlamında değerlendirilmemesi gerektiğini kaydetti. 
     Özelleştirmenin ekonominin rasyonelliği için gerekli olduğuna dikkati çeken Şener, özelleştirmelerde elde edilecek gelire ''kamu açıklarını kapatmak'' olarak bakmanın doğru olmadığını bildirdi. 
     17 yıldır sürdürülen özelleştirmeyi başarılı bulmadıklarını belirten Şener, kendilerinin ilk defa bütün özelleştirilecek kuruluşları kapsayan bir ''özelleştirme takvimi'' ortaya koyduklarını söyledi. 
     Şener, ''Özelleştirmede kuruluşların kaç liraya satıldığı tartışması büyük bir handikaptır. Basında yer alıyor. Tüpraş satıldığında hedef şu kadar aşılacak, şu kadar gelir elde edilecek diye. Basın mensuplarından rica ediyorum. Konuyu başka platformda tartışsınlar'' şeklinde konuştu. 
     Ayrıca kamunun müdahalelerinin ekonomi üzerinde etkili olabileceğini ifade eden Şener, müdahalelerin zorunlu ve gerekli olduğu durumlarda sınırlı tutulması gerektiğinin önemine işaret etti. 
     Bir sınır tanımazlık içerisinde hadisenin sürdürülmesi halinde, piyasa ekonomisinin dengelerini bozan sonuçların ortaya çıkabileceğini anlatan Başbakan Yardımcısı Şener, devlet yardımları konusunda Türkiye'nin yapması gereken yasal düzenlemeler bulunduğunu ve bu konuda hazırlanan yasal düzenlemelerle ilgili taslakların TBMM'ye gönderileceğini kaydetti. 
     
</TEXT>
</DOC>
