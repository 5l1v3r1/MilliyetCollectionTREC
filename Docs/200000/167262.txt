<DOC>
<DOCNO> 167262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sondun19.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkanlar'da AIDS hızla yayılıyor... 
</HEADLINE>
<TEXT>

     Dünya Bankası'nın yeni bir araştırmasına göre, Balkanlar'da AIDS hastalığının hızla yayılma tehlikesi çok yüksek. 
     Dünya Bankası'nın, 10 Temmuz 2003 tarihinde Washington'da açıklayacağı araştırma raporunda, özellikle Bulgaristan, Hırvatistan ve Romanya'da AIDS hastalığı bulaşan kişilerin sayısının hızla artığı kaydedildi. 
     Bu 3 ülkede birden fazla faktörün AIDS'in yayılmasına neden olduğu belirtilen raporda, işsizlik oranının yüksekliği, yaygın fakirlik, sağlık hizmetlerinin yetersizliği, uyuşturucu kullanımı ve fuhuşun yaygınlığı en önemli etkenler olarak sıralandı. 
     Raporda, ülke halklarının AIDS hastalığı konusundaki bilgilerinin yetersiz olduğuna ve nasıl korunacaklarını bilmediklerine dikkat çekilirken, acil stratejilerin belirlenmesi istendi. 
     
</TEXT>
</DOC>
