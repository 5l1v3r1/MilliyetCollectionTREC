<DOC>
<DOCNO> 181407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/tv/ekran.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucu ağı 
</HEADLINE>
<TEXT>

   Günün en iyi filmini TRT 1 yayınlıyor "Trafik" 
      TRT 1'in "Kapalı Gişe" kuşağında izleyeceğimiz "Trafik", ABD'de uyuşturucu kaçakçılarına karşı mücadeleyi farklı cepheleriyle anlatıyor. 
   Sınırda görev yapan polislerin yaşadıklarına ve kaçakçıların metodlarına yer veren film, merkeze aldığı yargıç Robert'ın zehir tüccarlarına açtığı savaşı öne çıkarıyor. Yargıçın genç kızı da uyuşturucu müptelası çıkınca işler iyice karışıyor. 
   
   Dört Oscar'ı var 
   "Trafik"in bir özelliği Don Cheadle, Albert Finney, Amy Irving ve Dennis Quaid'li kadrosu. Diğer özelliği ise o dönem evlenen Michael Douglas'la Catherine Zeta - Jones çiftini ilk kez aynı filmde buluşturması. "Trafik"in en iyi yönetmen ve yardımcı aktör Benicio Del Toro dahil dört dalda Oscar'a sahip olduğunu belirtelim. Steven Soderbergh, aynı yıl "Erin Brockovich"le de aday gösterildiği Oscar'ı bu çalışmasıyla kazandı. Günün en iyi filmi. 
   
   
   Hem komik, hem gerçek    "The Awful Truth"un ilk bölümü bugün ekrana geliyor. Hem komedi, hem "reality show" olarak göze çarpan dizi, "Benim Cici Silahım" adlı dökümanter filmiyle Oscar kazanan Michael Moore'un imzasını taşıyor. 
   CNBC - e 21.00 
   
   
   Ellie'yle 22 dakika    CNBC - e'de "Watching Ellie"nin de ilk bölümü izlenebilir. "Gerçek zamanlı" bir sitcom olan dizinin her bölümünde kulüp şarkıcısı Ellie'nin yaşamından 22 dakikalık kesitleri izleyebilirsiniz. Hiç gülme efekti kullanılmayan "Watching Ellie"nin başrolünde "Seinfeld"in Emmy ödüllü oyuncusu Julia Louis - Dreyfus var. 
   CNBC - e 20.30 
   
   
   Ve bir de veda...    Suat Kozluklu'nun sunduğu "Yıllar Önce Yıllar Sonra", son bölümüyle ekranda. Programda 28 yıldır kızını görmeyen bir babanın öyküsü var. Yapımda ayrıca başına gelenler yüzünden Scotland Yard'ı mahkemeye veren Türk kadın dedektifin bugün neler yaptığı anlatılacak. 
   KANAL D 23.50 
   
   
</TEXT>
</DOC>
