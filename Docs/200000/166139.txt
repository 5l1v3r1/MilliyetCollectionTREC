<DOC>
<DOCNO> 166139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/spor/spo06.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ERKEN FİNAL TUNA’NIN 
</HEADLINE>
<TEXT>

Edirne’de yapılan 642. Kırkpınar Yağlı Güreşleri’nde "Altın Kemer"in bu yılki sahibi bugün belli olacak. Kırık kaburgayla maça çıkan Taşçı, geçen yılın başpehlivanı Hasan Tuna’ya yenilerek sürpriz yaptı 
     MURAT AĞCA 

     Sakat sakat güreşti 
     642. Kırkpınar Yağlı Güreşleri’nde dün başlayan başpehlivanlık mücadelesinde favori isimlerden Ahmet Taşçı, Cengiz Elbeye ve Mehmet Yılmaz ilk gün elendi. Mahkeme kararıyla son anda çayıra dönen Taşçı, ilk turda Eyüp Ünlü’yü puanla geçti. Ancak bu maçta kaburga kavisinde kırık meydana gelen ünlü pehlivan, ikinci turu bay geçti ve geçen yılın başpehlivanı Hasan Tuna ile eşleşti. Sakatlığına rağmen çayıra çıkan Taşçı, puanlama güreşine kalan müsabakayı ihtarla kaybetti ve elendi. 
     
     Finalistler belli 
     KIRKPINAR’IN diğer favorisi Cengiz Elbeye de, üçüncü turda Kenan Şimşek’e mağlup oldu. Bu maç dışında kalan 7 karşılaşmanın da puanlamaya gitmesi, tribünlerin tepkisini çekti. Bu nedenle hakemler tüm pehlivanları ihtarla cezalandırdı. Puanlama sonunda Aydın Polatçı, Şaban Yılmaz, Şükrü Kazan, Ekrem Yavuz, Ümit Balta ve Ziya Ünlü, çeyrek finale kalan diğer güreşçiler oldu. Bugün saat 09.00’dan itibaren başlayacak finallerde pehlivanlar "Altın Kemer" için uğraş verecek. 
     
Koreli pehlivan      YAĞLI güreşe büyük ilgi duyan Kore’den bir sporcu da Kırpınar’da çayıra çıktı. Kore’nin KBS Televizyonu tarafından Edirne’ye getirilen şampiyon güreşçi No Ji Sin, henüz ilk maçında yenilmesine rağmen tribünlerin büyük sempatisini kazandı. 
     
Ahmet Taşçı Kartal yolundaYeniden çayıra çıkan Kırkpınar’ın efsane Başpehlivanı, Beşiktaş’a transfer olacak 
     Yeni şube açılıyor 
     KIRKPINAR’DA 9 kez başpehlivan olarak tarihi bir başarı elde eden ve bu yıl da mahkemeden aldığı yürütmeyi durdurma kararıyla son anda çayıra çıkan Ahmet Taşçı, Beşiktaş yolunda... Siyah - Beyazlı kulübün Asbaşkanı Avukat Levent Erdoğan, güreş şubesine yağlı güreşi de katacaklarını belirterek, "Gelecek yıl çayırda Beşiktaşlı pehlivanlar da göreceksiniz" diye konuştu. 
     
     Büyüklere davet 
     KARAMÜRSEL’DE kendi adına Türkiye’nin ilk yağlı güreş kulübünü kuran ve hukuk mücadelesiyle Taşçı’nın güreşmesini sağlayan Erdoğan, "İlklerin takımı Beşiktaş, güreşte de bir ilki gerçekleştirecek. Başta Ahmet Taşçı olmak üzere kulübümdeki birçok pehlivan, Siyah - Beyazlı kulübün çatısı altında spor yapacak. Çayıra Fenerbahçe ve Galatasaray’ı da davet ediyoruz" dedi. 
     
     Kırkpınar notları 
     Kurada karmaşa 
     BAŞ güreşlerinin ilk tur kurasında karmaşa yaşandı. Torbanın başına en son gelen Ahmet Taşçı, kendisine numara kalmadığını gördü. Bunun üzerine, son yer olan geçen yılın Başpehlivanı Hasan Tuna ile eşleşmesi gereken Taşçı, hakem kararıyla Eyüp Ünlü ile eşleştirildi. Ünlü karara tepki gösterdi. 
     
     Sakatlık engeli 
     KIRKPINAR Başpehlivanlarından Vedat Ergin, geçirdiği ameliyat sonrası çayıra çıkamadı. Ankara Büyükşehir Belediyesi adına güreşen Ergin’in, omuzundaki sorun nedeniyle bu yıl güreşemediği belirtildi. 
     
     Dopinge yeni önlem 
     SON yıllarda yaşanan doping skandallarını önlemek için bu yıl yeni bir uygulamaya geçildi. Baş ve başaltının ilk ikisi ile diğer boyların birincilerin yanısıra, son 8 arasından performansına göre seçilecek pehlivanlar da kontrole tabi tutulacak. Bu yıl toplam 20 sporcuya doping kontrolü yapılacak. 
     
     Ağa’dan öneri 
     KIRKPINAR Ağası Necdet Çakır, Türkiye’de özellikle güreşlerde yaşanan hukuk keşmekeşinin önüne geçilmesi için bir an önce Spor Mahkemeleri’nin kurulması gerektiğini söyledi. Çakır, "Bu Türkiye için şart" dedi. 
     

</TEXT>
</DOC>
