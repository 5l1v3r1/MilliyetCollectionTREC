<DOC>
<DOCNO> 166567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sondun01.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Kıbrıs'ta taraflara müzakerelere başlama çağrısı... 
</HEADLINE>
<TEXT>

     ABD, Kıbrıs sorununa çözüm bulunmasına önem verdiğini ve tarafların müzakerelere yeniden başlaması için her türlü çabayı gösterdiğini bildirdi. 
     ABD Dışişleri Bakanlığı Sözcüsü Richard Boucher, düzenlediği basın toplantısında, ABD'nin Kıbrıs sorununa çözüm için baskı yaptığı yönündeki haberleri değerlendirirken, ''ABD, tarafların müzakerelere dönmesi ve tarafların, BM Genel Sekreteri Kofi Annan'ın, Kıbrıs sorununa çözüm bulma çabalarında birlikte çalışmak üzere cesaretlendirilmesi için her türlü çabayı gösteriyor'' dedi. 
     Boucher, ''Kıbrıs sorununa çözüm için özellikle ABD Dışişleri Bakan Yardımcısı Marc Grossman'ın bastırdığı'' yönündeki bir değerlendirmeye karşılık, ''Grossman, Kıbrıs sorununun çözümünün takipçisiydi. Bu konu bizim için hep önemli bir konu oldu'' yanıtını verdi. Richard Boucher, ''Gerçekten Kıbrıs sorununu çözmek için çalışıyoruz'' dedi. 
     Bir gazetecinin, Dışişleri Bakanlığı Müsteşarı Uğur Ziyal'in Washington'ı ziyareti sırasında, Türkiye'nin Ermenistan sınırını açarak, Ermeni diasporasıyla diyalog başlatması yönünde ABD'den telkin olup olmadığı sorusu üzerine Boucher, ''Bilmiyorum'' yanıtını verdi. 
     Boucher, Dışişleri Bakanı Abdullah Gül'ün Washington ziyareti için tarih belirlenip belirlenmediği sorusuna ilişkin olarak, ''Bir tarih üzerinde anlaşılıp anlaşılmadığını bilmiyorum. İki liderin son görüşmesi Ürdün'de olmuştu ve orada özel bir tarih hakkında konuşmadılar'' dedi. 
     
</TEXT>
</DOC>
