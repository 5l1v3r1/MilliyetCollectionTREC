<DOC>
<DOCNO> 157349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur28.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Kılınç Bakanlar seçim bölgesine çalışıyor.. 
</HEADLINE>
<TEXT>

     MGK Genel Sekreteri Orgeneral Tuncer Kılınç, ''5 Ayrı Bakanla çalıştım. Bakanlar mensup oldukları Milli Savunma Bakanlığı'na hizmet etmekten çok seçilmiş oldukları bölgesine hizmet götürme çabası içerisindeydiler'' dedi. 
     ''2000'li Yıllarda Türkiye Stratejik, Sosyal ve Ekonomik Araştırmalar Vakfı Vakıf-2000 '' tarafından ''Siyasetin Yeniden Yapılanması Bağlamında Yönetim Sistemleri'' konulu toplantı Ankara Hilton Oteli'nde gerçekleştirildi. 
     Toplantıya izleyici olarak katılan MGK Genel Sekreteri Orgeneral Kılınç, oturumun soru cevap bölümünde söz istedi. 
     3 yıl Milli Savunma Bakanlığı Müsteşarlığı yaptığını hatırlatan Orgeneral Kılınç, şunları söyledi 
     ''Bu dönemde 5 ayrı bakanla çalıştım. Bu 5 bakan gerçekten çok iyi yetişmiş insanlar. Ancak gördüm ki bu bakanlar mensup oldukları Milli Savunma Bakanlığı'na hizmet etmekten çok seçilmiş oldukları bölgesine hizmet götürme çabası içerisindeydiler. Dolayısıyla bir bakan kendi sahasında tamamen ulusa hizmet etmesi gerekirken parti tabanına veya seçildiği bölgeye yöneliyor. Bu itibarla, bilemiyorum, hep mevcut sistemi ön plana çıkardık. O sistem içerisinde yalnız bir bakanın kendi sahasında, hatta ben şunu tespit etmişimdir yani hemen hemen yeteneğinin yüzde 90'ını ancak kendi partisine yöneltiyor, bir takım iş takipleri, hastasını, bilmem şeysini... Müteakip seçimi düşünerek hareket ediyor bakan. Oysa o bakan artık ulusun bakanıdır. O bulunduğu sahada, örneğin bugün sağlık bakanı da olabilir, milli savunma bakanı da olabilir, belki icra yönünden çok fazla bir etkinliği gözükmüyor gibi milli savunma bakanlığı... O bakımdan söylüyorum. Ulusa hizmette, çoğunluğa hizmette zannediyorum ki bu sistemde kısır kalıyoruz.'' 

     
</TEXT>
</DOC>
