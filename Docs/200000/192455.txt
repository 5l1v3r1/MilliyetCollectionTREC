<DOC>
<DOCNO> 192455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sondun41.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek Irak'a asker konusunda top şimdi Amerika'da... 
</HEADLINE>
<TEXT>

     Adalet Bakanı Cemil Çiçek, ''Irak'a asker konusunda top şimdi Amerika'da'' dedi. 
     Avrupa Birliği'nde Çocukları Korumaya Yönelik Politikalar Konferansı için Napoli'de bulunan Çiçek, A.A. muhabirinin sorularını yanıtlarken, Türkiye'nin Irak'a asker göndermesi konusundaki tartışmalara da değindi. 
     Bakan Çiçek, bu konuda topun şu anda ABD'de olduğunu belirterek, ''Topu sağa sola havale etmelerine, birilerine pas vermelerine gerek yok. Bizler, bir kısım yerel unsurların beyanatlarını dikkate alarak karar alacak değiliz'' dedi. 
     Bakan Çiçek, Irak'ta barış ve istikrarın bir an önce sağlanmasının, Türkiye açısından önemli olduğunu söyledi. Türkiye'nin konuya ilişkin kararlarında da bu duyguyla hareket ettiğini belirten Cemil Çiçek, şunları söyledi 
     ''Irak'a asker gönderme düşüncesi de emperyal bir hedef veya bir fırsatçılık sevdasıyla değil, sadece Türkiye'nin menfaati açısından Irak'ta barışın sağlanması amacıyla ortaya çıktı. Türkiye'nin bu barışa katkı arayışı da halen sürüyor. Ama maalesef Amerika, bu konudaki politikalarında belli bir süreden beri pek de tutarlı görünmüyor. Zannediyorum evdeki hesapları Irak'taki çarşıya uymadı. Muhtemelen bunun sıkıntısını yaşıyorlar. Irak'ta biz olmadan barış ve huzur sağlayabiliyorlarsa, buyursunlar yapsınlar. Zira bu her halükarda Türkiye'nin yararına olur.'' ''Türkiye olarak, Irak'a illa da asker göndermek gibi bir derdimiz olmadı'' diyen Adalet Bakanı Cemil Çiçek, bu konudaki önerinin ABD'den geldiğini anımsatarak şöyle devam etti 
     ''Asker talebi ABD'den geldi. Bu talep, o günün koşullarında ülkemiz menfaatiyle örtüşmekteydi. TBMM de gereken kararı aldı ama o kararın gereğini, takdir yetkisini de hükümete verdi. Biz de hükümet olarak takdir hakkımızı halen kullanmaktayız. Top, şimdi Amerika'nın sahasında. Topu sağa sola havale etmelerine, birilerine pas vermelerine gerek yok. Bizler, bir kısım yerel unsurların beyanatlarını dikkate alarak karar alacak değiliz.'' 
     
</TEXT>
</DOC>
