<DOC>
<DOCNO> 197876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/guncel/gun07.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Azad'ın eşi gözaltında 
</HEADLINE>
<TEXT>

   
   İstanbul'daki bombalı saldırıların ardından başlatılan soruşturma Ankara'ya kaydırıldı. Ankara DGM Savcısı Cengiz Köksal'ın talimatıyla soruşturmaya başlayan Ankara polisi önceki gün 11 kişiyi, dün de 2 kişiyi gözaltına aldı. İstanbul saldırılarında isimleri gündeme gelen Azad Ekinci, Gökhan Elaltuntaş ve Mesut Çabuk'un Ankara'daki yakınlarını izlemeye alan polis, dün sabaha karşı başlattığı operasyonda Ekinci'nin karısı Kevser Ekinci'yi ve eniştesini gözaltına alındı. İkiz saldırıların mimarı olarak aranan Ekinci'nin Ankara'da bir evinin bulunduğu, olaylardan bir ay önce Ankara'ya gelerek evinde kaldığı saptandı. Polis, saldırılarda kullanılan patlayıcıların Ankara'da hazırlanıp hazırlanmadığını araştırmaya başlarken, bir yetkili, "İstanbul'la tam bir bağlantı ortaya çıkmadı. Ancak önemli gelişmeler olacak" dedi. 
   Kamyonetlere karşı da özel çalışma başlatan polis, başkentte 30'a yakın kamyonetin çalıntı olduğunu belirledi. 
   
   Beş kişi serbest 
   Gözaltındaki 13 kişiden 5'i dün serbest bırakıldı. Serbest kalan 5 kişinin Ekinci, Çabuk ve Elaltuntaş'ın Ankara'daki bağlantıları yönünden sorgulandıkları bildirildi. Bugün DGM'ye çıkartılması beklenen 8 kişinin arasında eylemcilerinin yakınları dışında saldırılara yardım ettiklerinden şüphelenilen isimlerin de bulunduğu bildirildi. 
   
   
</TEXT>
</DOC>
