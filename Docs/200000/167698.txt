<DOC>
<DOCNO> 167698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur35.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Milli seferberlik ilan edilmesinden yanayız 
</HEADLINE>
<TEXT>

     ANAP Genel Başkanı Ali Talip Özdemir, Irak'ta Türk askerlerinin gözaltına alınmasının ''onur kırıcı ve üzüntü verici'' olduğunu belirterek, ''Derhal milli seferberlik ilan edilmesinden yanayız'' dedi. 
     Özdemir, partisinin İstanbul İl Başkanlığı'nda düzenlediği basın toplantısına, Ankara'da dün meydana gelen patlamada yaralananlara acil şifalar dileyerek başladı. 
     ''11 askerimiz, vatan evladımız cuma günü saat 14.00'ten itibaren esir durumdadır'' diyen Özdemir, Türk Milleti'nin bu olay karşısında ciddi bir infial içinde olduğunu söyledi. Türk askerlerinin gözaltına alınması bilgisinin kendilerine cuma günü saat 14.00'te geldiğini dile getiren Özdemir, sorumlu muhalefet örneği sergileyerek, hükümetin tavrını beklediklerini anlattı. 
     Özdemir, ''28 saat geçmesine rağmen, Başbakan Samsun'da öğrencilere moral vermekle meşgulken, vatan evlatları esaretine devam ediyordu. Dışişleri teyakkuzda olması gerekirken, Dışişleri Bakanı memleketinde mantı partisindeydi'' dedi. 
     Yaşanan olayların endişe verici olduğunu ifade eden Özdemir, ''Derhal Cumhurbaşkanı, Genelkurmay Başkanı, Meclis Başkanı ve 550 milletvekili, dışarıda bulunan muhalefet partileriyle beraber bir milli seferberlik ilan edilmesinden yanayız'' diye konuştu. 
     Bu süreç içinde Başbakan Erdoğan'ın ABD Başkanı Bush ile görüşmüş olmasını beklediğini, ancak ABD Dışişleri Bakanı ile bile çok sonra görüşülebildiğini kaydeden Özdemir, olayın bir an önce çözüme kavuşturulması gerektiğini söyledi. 
     Bir gazetecinin ''Bu konuyla ilgili askeri çözüm üretildiği yönünde bilgiler var. Siz nasıl bir çözüm bekliyorsunuz '' sorusuna Özdemir, ''Bütün çözümler denenmeli. Dün Habur kapısı kapatıldı. Biz büyük bir devletiz. Bizim askerimiz orada. Almadan da dönme emri verilmiştir. Öncelikle uzlaşmadan yanayız. Birtakım siyasi prosedürler tamamlanmalı'' yanıtını verdi. 
     Özdemir, bir başka soru üzerine de, Başbakan Erdoğan'ın bir kriz merkezi kurup, bu sorun çözümlenene kadar başında durması gerektiğini söyledi. 
     
</TEXT>
</DOC>
