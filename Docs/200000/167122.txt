<DOC>
<DOCNO> 167122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur03.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Eterle bayıltıp kız kaçırdılar 
</HEADLINE>
<TEXT>

     Turaç TOP İZMİR, DHA 
     İzmir'de, muayene için hastaneye giden 18 yaşındaki Tuna Bozkurt, yanına yaklaşan otomobildeki iki kişi tarafından eterle bayıltılıp kaçırıldı. 
     Geçen yıl, Gümüşpala Ticaret Meslek Lisesi'ni bitiren ve bu yıl girdiği üniversite sınavı sonuçlarını bekleyen Tuna Bozkurt, bronşit hastalığı nedeniyle tedavi olmak için Karşıyaka Devlet Hastanesi'nden randevu aldı. Örnekköy Semti'nde oturan Bozkurt, dün sabah saat 08.00 sıralarında komşularının kızı Derya Sergüç'le birlikte evlerinin yakınındaki hastaneye doğru yürümeye başladı. Soğukkuyu Mezarlığı önünde iki kızın yanına yaklaşan 35 SE 127 plakalı yeşil renkli Uno marka otomobilden inen iki kişi ellerindeki eterli mendille bayılttıkları Tuna Bozkurt'u otomobile bindirip kaçtı. Derya Sergüç'ün yardım çığlıkları üzerine çevrede yaşayan vatandaşlar polise haber verdi. İhbar üzerine olay yerine gelen polis, Bozkurt'un arkadaşı Derya Sergüç'ü ifadesini almak üzere karakola götürdü. 
     Yaşadığı şoku uzun süre üzerinden atamayan Derya Sergüç, verdiği ifadesinde, Tuna Bozkurt'u kaçıranlardan birinin, oturdukları aynı mahallede market işleten 26 yaşındaki Doğan Ceyhan olduğunu söyledi. 
     Geniş çaplı soruşturma başlatan polis, Doğan Ceyhan'ın izine ulaşamazken, diğer kişinin de kimliğini belirlemek için çalışmalara başladı. Olayın duyulmasının ardından karakola giden Tuna Bozkurt'un babası Mehmet Bozkurt, kızının Doğan Ceyhan tarafından sürekli rahatsız edildiğini ve zorla kaçırıldığını belirtip şikayetçi oldu. Polis, otomobille kaçan sanıkların yakalanması için çalışmaların sürdürüldüğünü belirtti. 
     
</TEXT>
</DOC>
