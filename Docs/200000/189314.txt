<DOC>
<DOCNO> 189314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/soneko27.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Irak'tan nakit dolar çıkışına sınır konması yanlış bir karar 
</HEADLINE>
<TEXT>

     Devlet Bakanı Kürşad Tüzmen, ''Irak'tan 10 bin doların üzerinde nakit para çıkışının durdurulduğu'' yönünde bir bilginin kendilerine ulaştığını belirterek, ''Bu çok yanlış bir karar, bu tip limitler ticaretin gelişmesini olumsuz etkiler'' dedi. 
     Dış Ticaret Müsteşarlığı DTM tarafından, VI. Dış Ticaret Haftası etkinlikleri kapsamında düzenlenen Gençlik Kurultayı'nın açılışına katılan Bakan Tüzmen, toplantıdan çıkarken, basın mensuplarının, Irak'tan 10 bin doların üzerinde nakit para çıkışının durdurulmasına ilişkin sorularını yanıtladı. 
     Kendilerine de bu yönde bilgi ulaştığını belirten Bakan Tüzmen, ''Çok yanlış'' olarak nitelendirdiği bu kararın yeniden gözden geçirilmesi gerektiğini söyledi. Gerek BM nezdinde gerekse Dışişleri Bakanlığı'nın konu ile ilgili girişimlerinin sürdüğünü kaydeden Tüzmen, şöyle devam etti 
     ''Irak'ta bankacılık sistemi yeterince gelişmediği için bu tip limitler konduğu zaman ticaret önemli ölçüde aksar. Zaten ticaretin aksaması için yeterli nedenler var. Bu üstüne eklenince, biz zor şartlarda ticaret yapmak zorunda kalırız. O zaman istediğimiz ticaret hacmini kolay kolay elde edemeyiz. İstediğimiz şekilde Irak halkına hizmet edemeyiz. Tahmin ediyorum, bu karar önümüzdeki günlerde gözden geçirilir ve yapılan yanlışlar düzeltilir.'' Irak'a mal sevkiyatında yaşanan sorunlar konusundaki bir soru üzerine, bu konuda da sorunlar yaşandığını belirten Bakan Tüzmen, zaman zaman Habur Sınır Kapısı'nın kapatılmasından dolayı kuyruklar oluştuğunu söyledi. 
     Tüzmen, ''Alıştık artık, bu istikrarsız ortam, Irak'taki kaos devam ettiği sürece, ticaretteki bu inişler çıkışlar olacaktır. Ama biz elimizden geldiği kadar, önümüzdeki dönemde ticaretin çok daha rahat, kolay ve dengeli şekilde yapılmasına çalışacağız'' diye konuştu. 
     Bir soru üzerine, bu yıl Irak'a ihracatın 680 milyon dolara ulaştığını, ayrıca Türk firmalarının 230 milyon dolarlık müteahhitlik hizmeti üstlendiğini açıklayan Bakan Tüzmen, aylık 100-120 milyon dolarlık sevkiyatın söz konusu olduğunu kaydetti. 
     Tüzmen, ''bu inişler çıkışlar olmasa, ticareti üst rakamlara ulaştırmak mümkün. Savaş öncesi gerçekleştirdiğimiz ticaret temposu devam etseydi, şimdi Irak'a yıllık ihracat 4 milyar dolar olurdu'' dedi. 
     
</TEXT>
</DOC>
