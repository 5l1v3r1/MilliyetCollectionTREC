<DOC>
<DOCNO> 183489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/ekonomi/eko04.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Borcu 4 yılda sıfırlarız 
</HEADLINE>
<TEXT>

   POAŞ Yönetim Kurulu Başkanı Vural Akışık, '1.1 milyar dolarlık borç miktarı 4.5 milyar dolarlık satış yapan bir şirket için abartılacak borç değil, 4 yılda borcu sıfırlarız' yedi 
      EKONOMİ SERVİSİ 
   
   Petrol Ofisi POAŞ Yönetim Kurulu Başkanı Vural Akışık, şirketin 31 Ağustos itibariyle 1 milyar 184 milyon dolarlık borcu bulunduğunu belirterek, "4.5 milyar dolarlık satış içinde abartılacak bir borç değil" dedi. 
   Akışık, yatırımcıyı bilgilendirme toplantısında yaptığı konuşmada, 2 yıl boyunca 1 milyar 715 milyon dolar ödeyerek Petrol Ofisi'nin yüzde 95'ine sahip olduklarını anımsattı. Satın almadan sonra şirketi 1. sınıf dünya şirketleriyle yarışabilecek düzeye getirmek için 180 milyon dolar daha yatırım yaptıklarını belirten Akışık, satın alma bedeliyle birlikte 2 milyar dolara yaklaşan bir kullanım rakamının ortaya çıktığını kaydetti. Akışık, 31 Ağustos itibariyle 1 milyar 184 milyon dolarlık borç bulunduğunu aktardı. Vural Akışık, şöyle devam etti 
   
   Şirketin geliri yüksek 
   "Söz konusu borcun 600 milyon dolarlık bölümü işletme sermayesi olarak bu işte dönüyor. 1.1 milyar dolarlık borcun 600 milyon doları depolarda nakde çevrilebilir nakit değerdir. 1.1 milyar dolar borçtan 600 milyon dolar çıkarıldığında 500 milyon dolar borç kalıyor. Borç azaldıkça faiz de azaldığından, 4 yıl içinde biz bu borcu sıfırlarız. Dolayısıyla 1.1 milyar dolarlık borç miktarı bu sektörde çok normal bir borç. Biz yeni bir şey satın almazsak, ortaklarımıza dağıtmazsak, 4 yıl içinde borcu sıfırlarız. 
   Vural Akışık, Özelleştirme İdaresi'nin istediği ek teminat mektubuyla ilgili olarak, "1.5 milyar dolara sattığı şeyi, 180 milyon dolarlık borcun teminatı olarak göremiyorsa burada bir yanlışlık var. Bu bizim zorumuza gidiyor'' dedi. 
   Vural Akışık, Petrol Ofisi'nin yılda 260 milyon dolarlık faiz öncesi pozitif nakit yaratabildiğine işaret ederek, bunun 90 milyon dolarının faizlere ödendiğini bildirdi. 
   Her yıl sektördeki rekabet ortamı nedeniyle 40 milyon dolardan fazla yatırım yapılması gerektiğini vurgulayan Akışık, böylelikle yılda 120 milyon doların üzerinde borç ödemenin rahatlıkla mümkün olabileceğini söyledi. 
   
   'Tüpraş'ı alana karşı daha güçlü olacağız'    POAŞ Genel Müdürü Ertuğrul Tuncer, Tüpraş'ta yaptıkları alımlarla vade sorunu yaşadıklarını belirterek özelleştirme sonrasının kendileri için önemli olduğuna dikkat çekti. Tuncer, "Geçen yıl Tüpraş'ta vadeler 15 gündü şimdi 3 güne indi. Özelleştirme sonrasında akılcı bir yönetim işbaşına geldiğinde 15 günlük vadeye çıkarsa ilave 12 gün bize 260 milyon dolar işletme sermayesi sağlar" dedi. 
   Bu arada Akaryakıt Pazarlama Direktörü Genel Müdür Yardımcısı Eşref Ünsal, " Tüpraş'ı alan konsorsiyum ve Petrol Ofisi konuşmak zorunda" dedi. Ünsal, Petrol Ofisi'nin Tüpraşı alan karşısında daha güçlü olacağını belirtirken, toplantıda bulunan Doğan Holding CEO'su Tufan Darbaz, Ünsal'ın sözlerini daha da pekiştirdi ve "Masaya oturduğumuzda satın alana bizim elimiz ağır basacak" dedi. 
   
   
</TEXT>
</DOC>
