<DOC>
<DOCNO> 166683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur12.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayakkabı alırken bunlara dikkat edin... 
</HEADLINE>
<TEXT>

     Sanayi ve Ticaret Bakanlığı, internet sitesinden tüketicileri ayakkabı alırken dikkat etmeleri gereken hususlar konusunda uyardı. 
     Sanayi ve Ticaret Bakanlığı'nın ''www.sanayi.gov.tr'' adlı resmi internet sitesinde yer alan tüketici köşesinde ''Ayakkabının içi elle kontrol edilerek astar kısımlarında ayağı rahatsız edici kırışıklıklar bulunmadığından ayak sağlığına zararlı olduğu için ayakkabının ayakla temas eden kısmında sentetik malzeme kullanılmadığından ıslak parmak astara sürtülerek astarın boya verip vermediğinden emin olunmalıdır'' denildi. 
     Yüksek ökçeli, sivri burunlu ayakkabılardan kaçınılması ve çocuk ayakkabılarının arka kısımlarının sert, ön kısımlarının ise yumuşak olması gerektiği belirtilen bültende, ''Satın almayı düşündüğünüz ayakkabı kutusunda imalatçı firmanın ticaret unvanı, kısa adı, adresi, tescilli markası, ayakkabının sınıfı, rengi, numarası, Bu ayakkabının ayakla temas eden kısmında suni malzeme kullanılmamıştır ibaresi, imal tarihi ile parti, seri ve kod numaralarından en az birinin bulunmasına dikkat ediniz'' ifadesine yer verildi. 
     Bültende, ayakkabı alırken gerekli hususlara özen gösterilmezse tanzim hakkının kullanılamayacağına dikkat çekildi. 
     
     ''AYAKKABINIZDA SORUN VARSA NE YAPABİLİRSİNİZ '' 
     Dikkat edilecek tüm hususlara uyulmasına rağmen ayakkabıda sorun varsa tüketicinin neler yapabileceği şu şekilde anlatıldı 
     -Ayakkabıyı 15 gün içinde satıcı firmaya geri vererek değiştirilmesini, ödediğiniz bedelin geri iade edilmesini, kaybın bedelden indirilmesini veya ayakkabının ücretsiz tamirini talep edebilirsiniz. 
     -80 il merkezinde bulunan Sanayi ve Ticaret İl Müdürlükleri ile ilçelerde yer alan kaymakamlıklar bünyesinde faaliyet gösteren Tüketici Sorunları Hakem Heyetleri'ne müracaat edebilirsiniz. 
     -Sanayi ve Ticaret Bakanlığı Tüketicinin ve Rekabetin Korunması Genel Müdürlüğü'ne, tüketici sorunlarına bakmakla görevli Asliye Hukuk ve Ticaret mahkemelerine, tüketicinin korunmasına yönelik faaliyet gösteren dernek ve vakıflara başvurabilirsiniz. 
     
</TEXT>
</DOC>
