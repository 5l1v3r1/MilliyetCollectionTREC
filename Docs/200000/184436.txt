<DOC>
<DOCNO> 184436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/guncel/gun02.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM'den 'Uyum'lu tavır 
</HEADLINE>
<TEXT>

   Kürt Festivali'ne katılan türkücü Musa Eroğlu gözaltına alınmadan DGM'de ifade verdi... 
      ANKARA Milliyet 

   
   Almanya'da PKK - KADEK tarafından düzenlendiği iddia edilen Kürt Festivali'ne katılan Türk Halk Müziği Sanatçısı Musa Eroğlu, Ankara DGM Başsavcılığı'nın yürüttüğü soruşturma kapsamında sessiz sedasız geldiği DGM'de ifade verdi. Eroğlu, halkın vicdanında televole mantığıyla yargılanmanın kendisini üzdüğünü belirterek, "Biz kavgaları türkülerde yapıyoruz. Çünkü daha edepli ve hoşgörülü oluyor" dedi. 
   Avukatı Veli Koluaçık ile birlikte Ankara DGM'ye gelerek soruşturmayı yürüten savcı Cengiz Köksal'a yaklaşık bir saat ifade veren Eroğlu, bu tür organizasyonlarda yurtdışındaki istihbaratın sanatçıları uyarmasını istedi. Eroğlu şöyle konuştu 
   "Devletin güvenlik birimleriyle savcıların görevlerini yaptı. Türkiye'de ve yurtdışındaki önemli merkezlerde 14 yıldır festivallere katılıyorum, ancak böyle bir olay yaşamadım. Bu olayda kullanıldığımı düşünüyorum. Çünkü Türkiye'de önemli bir misyonum var. Televole mantığıyla halkın vicdanında yargılanmak üzücü." 
   
   LEVENT'E İKİ GÜN 
   Soruşturma kapsamında Ankara DGM Başsavcılığı'nın verdiği talimatla, Haluk Levent, gitaristler Göktuğ Şenkalp, Demir Karacehennem, DEHAP Genel Başkanı Tuncer Bakırhan ile ÖTP Genel Başkanı Ahmet Turan Demir, Terörle Mücadele ekiplerince gözaltına alınmış, iki gün sonra serbest bırakılmıştı. 
   
   
</TEXT>
</DOC>
