<DOC>
<DOCNO> 158054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sonspo11.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Hassan'dan başkente veda... 
</HEADLINE>
<TEXT>

     Gelecek sezon Beşiktaş'ta oynayacağı ifade edilen Gençlerbirliği'nin başarılı oyuncusu Ahmed Hassan'ın, bugün öğleden sonra İstanbul'a giderek yeni takımıyla sözleşme imzalayacağı ileri sürüldü. 
     Gençlerbirliği yönetiminden ligin kalan 2 haftasında oynamamak için izin alan Mısırlı oyuncunun başkentteki dostlarıyla vedalaştığı ifade edilirken, sürekli traş olduğu kuaförü Ali Ekber Bozkurt'u da İstanbul'a götürmeyi planladığı kaydedildi. 
     Gençlerbirliği'nde oldukça başarılı bir sezon yaşayan Ahmed Hassan'ın geçtiğimiz günlerde Beşiktaş ile önümüzdeki sezon için anlaştığı, parasının bir bölümünü aldığı ve bugün akşam saatlerinde de siyah-beyazlı kulüp ile sözleşme imzalayarak, tatil için ülkesi Mısır'a gideceği öğrenildi. 

     
</TEXT>
</DOC>
