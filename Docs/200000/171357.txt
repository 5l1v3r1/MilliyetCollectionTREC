<DOC>
<DOCNO> 171357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun16.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD yeni saldırılardan endişe ediyor 
</HEADLINE>
<TEXT>

     ABD'nin Irak'taki sivil yöneticisi Paul Bremer, Irak'ta yeni başarılar elde ettikçe, Amerikan askerlerine karşı saldırıların artacağını ileri sürdü. 
     Washington'da dün Basın Kulübü'nde konuşan Bremer, ''Yeni saldırılara karşı hazırlıklı olmalıyız. Irak kaos içinde değil, kuzeyden güneye, demokrasinin yürürlükte olduğu bir ülke. Eski rejimin ardından bütün okullar, üniversiteler, hastaneler yeniden açıldı, içme suyu şebekesi tekrar işlemeye başladı. Ticaret yapmak isteyenlerin korkması için sebep kalmadı. Ancak gerçekçi olmalıyız, önümüzde engeller olacak, biz başarı sağladıkça Irak halkı ve askerlerimize karşı daha fazla saldırı olacak'' dedi. 
     Bremer, daha önce ABC televizyonunda yayımlanan röportajında, Saddam'ın oğullarının öldürülmesinin ardından Amerikan askerlerine yönelik saldırılarda kısa süreli artış görülebileceğini, daha sonra bu saldırıların belirgin bir şekilde azalacağını söylemişti. 
     Washington'da bulunan Paul Bremer, bir süredir bakanlar, kongre üyeleri ve Başkan George Bush ile görüşerek durum değerlendirmesi yapıyor. 
     
</TEXT>
</DOC>
