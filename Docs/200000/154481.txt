<DOC>
<DOCNO> 154481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/dunya/dun01.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ın düştüğüne bir gün sonra inanmış 
</HEADLINE>
<TEXT>

Saddam heykeli devrilirken El Sahaf, 'Her şey normal' diyormuş. 
     DIŞ HABERLER SERVİSİ 

     Irak savaşı boyunca düzenlediği günlük basın toplantılarında yaptığı birbirinden "renkli" açıklamalarıyla ABD Başkanı George W. Bush da dahil, herkesin gönlüne taht kuran eski Irak Enformasyon Bakanı Muhammed El Sahaf'ın, Saddam'ın heykelinin yıkıldığı sırada bile rejimin sonunun geldiğine inanmadığı ve kaçarken dahi etrafındakilere "propagandaya devam" emri verdiği ortaya çıktı. 
     İngiliz The Sunday Telegraph gazetesi, Iraklı bakanın Bağdat'ın düştüğü tarih olarak kabul edilen 9 Nisan'dan bir gün sonra, yenilgiyi aniden kabullenip, bulunduğu El Ademiye bölgesindeki radyo istasyonunu terk ettiğini yazdı. 
     
     Başında kefiyeyle kaçtı 
     Gazete, El Sahaf'ı en son gören kişi olan Raiba Hasan adlı teknisyenin şu sözlerine yer verdi "El Sahaf, yavaşça beresini çıkardı. Apoletlerini söküp katladı. Başına kırmızı beyaz bir kefiye sardı. Bize yayına devam edin talimatı verdi. Hoşçakalın deyip, arka kapıdan kayıplara karıştı. Korumalarını bile yanına almadı". 
     

</TEXT>
</DOC>
