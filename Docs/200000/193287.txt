<DOC>
<DOCNO> 193287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko36.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Afrika'dan kaçak muz ihbarları arttı" 
</HEADLINE>
<TEXT>

     Antalya'nın Alanya İlçesi Ziraat Odası Başkanı Turgut Musluoğlu, Güney Afrika'dan kaçak yollarla Türkiye'ye muz girdiği ihbarlarının arttığını söyledi. 
     Turgut Musluoğlu, son günlerde Güney Afrika'dan kaçak muz yüklü gemilerin Akdeniz limanlarından Türkiye'ye muz soktukları ihbarlarının artmaya başladığını belirterek, konuyu Tarım ve Köyişleri Bakanlığı'na ileteceklerini kaydetti. 
     Alanya Ticaret ve Sanayi Odası Meclis Başkanı Hüseyin Babaoğlu da, maliyeti 2 dolar olan ithal muzun 1 milyon 300 bin liradan piyasada satıldığına dikkati çekti. 
     Özellikle yerli muzun çıktığı dönemlerde ithal muzun fiyatlarının düştüğünü belirten Babaoğlu, ''Her ülke kendi üreticisini korurken maalesef bizim ülkemizde korunmuyor. En azından yerli muzun çıktığı dönemlerde muz ithalatının yasaklanması gerekir. Zaten üretici masrafları karşılamıyor'' diye konuştu. 
     
</TEXT>
</DOC>
