<DOC>
<DOCNO> 182210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/spor/spo03.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabri paniği 
</HEADLINE>
<TEXT>

   Galatasaray'ın genç yıldızı, Juventus maçı öncesinde sol bileğinden sakatlandı, Şampiyonlar Ligi'nin ilk sınavında oynaması riske girdi 
      Fotoğraf Vedat Danacı 

   
   Tedavisine başlandı 
   ÜMİT Milli Takımı'nda sakatlandıktan sonra Konyaspor maçına zorlukla yetiştirilen Sabri, dün gece de şanssızlığının kurbanı oldu. Genç yıldız rakibiyle girdiği ikili mücadele sonrasında sol ayak bileğinden sakatlandı. Dün gece MR'ı çekilen Sabri'nin çarşamba günü Juventus ile oynanacak olan Şampiyonlar Ligi ilk maçına yetişmesinin riske girdiği bildirildi. 
   
   Ergün dinlendirildi 
   FATİH Terim, Juventus maçı öncesinde kadroda bir dizi değişiklikler yaptı. Tecrübeli teknik adam, Milli Takım'dan yorgun dönen Ergün'ü maç kadrosuna almadı. Hafif sakatlığı bulunan Batista da dün gece riske edilmedi. Terim, Prates'i de ikinci yarıda oyuna soktu. Ara transfer döneminin son gününde alınan Bratu ve Petre de ilk kez forma giydi. 
   
   Konyaspor'a süper prim    KONYASPOR yönetimi, Büyükşehir Belediye Başkanı ve bir işadamının katkısıyla futbolculara 5'er milyar prim verileceği açıklandı. Teknik Direktör Hüsnü Özkara, "Mevlana'nın güzel duygularını yeşil sahalara yaymak istiyoruz. Çok iyi mücadele ettik. 10 kişiyle Galatasaray'ı yenmek büyük zafer" dedi. Bu arada Özkara Ankaragücü'nde Fatih Terim'in teknik direktörlük yaptığı dönemde futbolcusuydu. 
   
   Kıtmır kaçırmadı    44. dakikada hakem Metin Tokat, Hasan Şaş'ın ceza sahası önünde düşürüldüğü pozisyonla meşguldü. O sırada Konyasporlu Ömer, Hakan Şükür'e bir harekette bulundu. O sırada golcü yere düştü, yardımcı hakem Metin Kıtmır bunu atlamadı. Tokat'ı uyardı, Ömer'in kırmızı kart görmesini sağladı. 
   
   Göze çarpanlar    PETRE Rumen oyuncu ilk maçında sınıfta kaldı. Arkadaşlarına halen uyum sağlayamadığı gözlendi. Vasattı. 
   AYHAN Gereksiz pas hataları yaptı. Hücuma çıkışlarında etkili olamadı. O da çok kötü bir günündeydi. 
   HASAN ŞAŞ Bekleneni veremedi. Gol pozisyonlarında hiç yoktu. Hücuma istenen gücü bir türlü katamadı. 
   BRATU Golcü futbolcudan 90 dakika sahada eser yoktu. Ne yaptığını kimse anlayamadı. Gezinip durdu. 
   ALLUM BUKER Konyaspor'un tecrübeli eldiveni atakları başarıyla önledi. Kritik kurtarışlarıyla galibiyet yolunu açtı. 
   ALTAN Oyundan çıkana kadar çok çalıştı. Bütün ataklarda onun payı vardı. Top sakladı ve iyi pas yaptı. 
   
   Olympiakos yıkıldı 1-0    GALATASARAY'IN Şampiyonlar Ligi'ndeki rakiplerinden Olympiakos, Yunanistan Ligi'nde taraftarlarını hayal kırıklığına uğrattı. Yunan ekibi, deplasmanda Proodeftiki ile oynadığı karşılaşmayı son dakika golüyle 1-0 kaybetti. Olympiakos'u yıkan golü Zami attı. Cim-Bom'un diğer rakibi Real Sociedad ise Nihat'ın sakatlığı nedeniyle oynamadığı maçta Racing Santander'i deplasmanda 1-0 yendi. 
   
   Notlar    Juve izledi 
   DEVLER Ligi ilk maçında Galatasaray'ı ağırlayacak olan Juventus, Sarı - Kırmızılılar'ı yakın takibe aldı. İtalyan ekibinin hocalarından Giancarlo Corradini dün geceki karşılaşmayı tribünden izledi. 
   
   Oktay'a özel 
   GALATASARAYLI futbolcular, ölümünün 12. yıldönümü nedeniyle Metin Oktay için özel tişört yaptırdı. Sarı-Kırmızılılar, maçtan önce sahaya Kral'ın resminin yer aldığı beyaz tişörtlerle çıktı. 
   
   Stoper golcü 
   İLK yarıda Ömer kırmızı kart görünce, kulübede bekleyen santrfor Tayfun, Cenk'in yerine girdi, ama defansa geçti. Tayfun, "Boyum uzun olduğu için hocam benden Hakan'a yakın olmamı istedi. Aslında stoper oynamayı da seviyorum" dedi. 
   
   Ogün'ün büyüsü 
   TRABZONSPOR ve Fenerbahçe'de forma giydiği dönemlerde Galatasaray yenilgisi görmeyen Ogün, bu başarısını Konyaspor formasıyla da sürdürdü. Tecrübeli futbolcu, "Arkadaşlarım müthiş bir mücadele ortaya koydu" dedi. 
   
   PAF'lar yenildi 
   PAF Ligi maçında Galatasaray, Konyaspor deplasmanından mağlubiyetle döndü. 90 dakika boyunca bir çok gol pozisyonundan yararlanamayan Sarı-Kırmızılılar, ev sahibine 1-0'lık skorla teslim oldu. 
   
   
</TEXT>
</DOC>
