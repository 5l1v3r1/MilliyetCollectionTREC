<DOC>
<DOCNO> 154096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur27.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Işıkara "Doğu'da 250 yıldır kırılmayan bir parça var" 
</HEADLINE>
<TEXT>

     Eski Boğaziçi Üniversitesi Kandilli Rasathanesi Deprem Araştırma Enstitüsü Müdürü Ahmet Mete Işıkara, Elazığ orijinli bir depremin olmadığını ancak, yaşanacak depremleri kentin hissedeceğini belirterek, Erzincan'dan başlayan, Pülümür ve Karlıova'ya kadar olan 250 yıldır kırılmayan bir parçasının bulunduğunu ve bu parçanın kırılmasının muhtemel olduğunu söyledi. 
     Işıkara, DYP Genel Başkanı Mehmet Ağar ile birlikte depremin yaşandığı Bingöl'e gitmek üzere geldiği Elazığ'da, açıklamalarda bulundu. 
     Özel yapılar için Yapı Denetim Müessesesi'nin getirildiğini ancak, kamu binaları için mutlaka devletin denetleme mekanizması oluşturması gerektiğini belirten Işıkara, hasar gören binaların kamu binaları, okullar ve hastaneler olduğuna dikkat çekti. Buna çare bulunması gerektiğini bildiren Işıkara, şöyle konuştu 
     ''Elazığ orijinli bir deprem yok ama Elazığ depremleri hisseder. Hissetmek başka yaşamak başka şey. Dolayısıyla Karlıova tarafı yani Doğu Anadolu fayından Karlıova tarafı tamamlandı. Şimdi Erzincan'dan Pülümür ve Karlıova'ya kadar olan ve 250 yıldır kırılmayan bir parça var onun kırılması muhtemel. O depremi Elazığ hisseder ve depremin şiddeti 7 civarında olur. Bu nedenle bu bölgede hemen tüm okulların hastanelerin çok hızlı şekilde gözden geçirilmesi lazım. Bu esasında Türkiye için geçerli. Çünkü Türkiye'de, nereye giderseniz gidin deprem üreten bir odakla karşı karşıyasınızdır.'' 
     




</TEXT>
</DOC>
