<DOC>
<DOCNO> 178337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/siyaset/siy05.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Olaylı 'DEHAP düğünü' 
</HEADLINE>
<TEXT>

   Adana'da, PKK KADEK lehine sloganların atıldığı eğlenceye katılanlar tarafından taş yağmuruna tutulan polis uyarı ateşi açtı. Biri lösemi hastası olan 5 çocuk yaralandı 
      FATİH KARAÇALI, YAKUP YILMAZ Adana DHA 

   
   Adana önceki gece PKK KADEK ve Abdullah Öcalan lehine sloganların atıldığı davullu zurnalı eğlenceye polis müdahale etti. Dördü çocuk, beş kişi yaralanırken 25 kişi gözaltına alındı. İddiaya göre, Ova Mahallesi 100. Sokak'ta önceki akşam 21.30'da toplanan yaklaşık 500 kişi, lastik yakarak, Kürtçe slogan atmaya başladı. Polis, gösteri yapanları kamerayla görüntülemek isteyince, taş yağmuruna tutuldu. Taşlı, sopalı saldırıya uğrayan polis uyarı ateşi açtı. Seken kurşunlardan Ramazan Bakrak 17 , Murat Akbaş 16 , lösemi hastası Necmettin Ergün 11 , Mehmet Özdemir'le 15 adı öğrenilemeyen 9 yaşında bir çocuk yaralandı. 
   
   25 kişi gözaltına alındı 
   Durumları ağır olmayan yaralılar, tedavilerinin ardından Çocuk Şubesi'ne götürüldü. Olayla ilgili 25 kişi gözaltına alındı. DEHAP Adana İl Başkanı Kerem Uğur, sünnet düğünü sırasında halay çekilirken, polisin gelip, hiç uyarı yapmadan halkın üzerine ateş açtığını öne sürdü. Murat Akbaş'ın akrabası Ramazan Akbaş ise, mahallede düğün olmadığını söyledi. Akbaş, "Düğün yoktu. Mersin'de miting varmış. Miting için davul-zurna çaldırdılar" dedi. Yaralının amcası Fethi Akbaş da "Düğün kimsenin değildi. DEHAP'ın düğünüydü. Miting gibi bir şey vardı. Slogan, hiç birşey yoktu. Düğün bitecekken olaylar çıktı" diye konuştu. 
   
   Kimsenin düğünü değil 
   Mahalle sakinleri de kimsenin düğünü olmadığını, DEHAP'ın 1 Eylül Dünya Barış Günü nedeniyle Mersin'de düzenlenen mitinge çağrı amacıyla toplantı yaptığını söyledi. Adana Emniyet Müdürlüğü yetkilileri düğün yapılacağı başvurusu olmadığını, izinsiz gösteride yasadışı örgüt ve lideri lehine sloganlar atılması üzerine grubu uyaran polisin taşlanmaya başlanmasıyla olayların çıktığını söyledi. 
   
   
   
</TEXT>
</DOC>
