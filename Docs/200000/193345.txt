<DOC>
<DOCNO> 193345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sontur18.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti milletvekilininin otomobili ile çarptığı yaya öldü... 
</HEADLINE>
<TEXT>

     Afyon'un Sandıklı İlçesi'nde, AK Parti Denizli Milletvekili Osman Nuri Filiz'in otomobiliyle çarptığı kişi hastanede hayatını kaybetti. 
     Alınan bilgiye göre, AK Parti Denizli Milletvekili Osman Nuri Filiz'in kullandığı 06 KIP 06 plakalı otomobil, dün gece, Sandıklı çevre yolunda, yolun karşısına geçmeye çalışan Ahmet Ceylan'a 70 çarptı. Kazada yaralanan Ceylan, Sandıklı Devlet Hastanesi'nde yapılan müdahalenin ardından sevk edildiği Afyon Devlet Hastanesi'nde kurtarılamadı. 
     Filiz, AA muhabirine yaptığı açıklamada, yayaya çarpmamak için kendisini ve ailesini riske attığını ancak, yayanın yoldaki tereddütlü davranışı nedeniyle kazanın meydana geldiğini söyledi. Filiz, ''Yaya, yolun karşısına geçerken beni görünce geri döner gibi yaptı, ama geçebileceğini sanarak tekrar yola yöneldi. Çarpmamak için çok uğraştım, orta refüje çarptım, 13 metrelik bir fren izi bulunuyor'' dedi. 
     Kaza sonrası yaralıyı Sandıklı Devlet Hastanesi'ne kaldırdığını, Afyon'da da gerekenin yapılması için partili arkadaşlarından yardım istediğini belirten Filiz, polise ve Cumhuriyet Savcılığı'na ifade verdiğini söyledi. Filiz, ''Hiçbir zaman dokunulmazlık zırhına bürünmek istemedim ve bürünmeyeceğim'' diye konuştu. 
     
</TEXT>
</DOC>
