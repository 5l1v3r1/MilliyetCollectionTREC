<DOC>
<DOCNO> 198341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/yazar/kohen.html </URL>
<DATE> 2003/11/28/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Destek lafta kalırsa... 
</HEADLINE>
<TEXT>

   
   İSTANBUL'daki son terör saldırılarının dışarıda Türkiye'nin lehinde yarattığı sempati, AB'yi Ankara'ya daha çok yaklaştırabilir mi Veya daha açık bir ifade ile, yeni durum AB'nin Türkiye'ye üyelik müzakeresi tarihini vermesini hızlandırabilir mi 
   Son günlerde bu yönde bazı AB'li politikacalardan ve bazı Avrupalı yorumculardan cesaret verici sinyaller geldi. Bu demeç veya yazılarda, Türkiye'nin bu sıkıntılı döneminde yalnız bırakılmaması gerektiği belirtiliyor ve AB'nin Ankara'nın beklediği desteği vermesi tavsiye ediliyor. 
   Bunlar kulaklarımıza hoş gelen ifadeler. Tıpkı depremden sonra gösterilen büyük ilgi ve sempati gibi... 
   Bütün mesele şimdi oluşan bu yeni havanın AB'deki karar mercilerini müzakere sürecini başlatma konusunda ne ölçüde etkileyeceğidir. Aslında son felaketin ardından duyulan hoş sözleri kendi çerçevesi içinde değerlendirmek ve abartılı umutlara kapılmamak lazım... 
   
   AVRUPA'DA şimdi Türkiye'ye daha çok ilgi gösterildiği ve Ankara'ya daha aktif destek verilmesi gerektiğini savunanların sayısının da arttığı doğrudur. Ancak AB'nin resmi ağızları - örneğin Günter Verheugen - terör eylemleri nedeni ile Türkiye'ye ayrıcalık yapılması veya müzakere takviminin öne alınması için bir neden olmadığını açıkça söylüyorlar. En azından AB Komisyonu'nda hakim olan görüş bu. Fransa'daki hava da bu doğrultuda. Almanya'da her ne kadar bazı yetkililer cesaret verici demeçler veriyorsa da, resmi tutumda bir değişiklik yok. 
   AB üyesi bazı ülkelerde, esasen Türkiye'nin üyeliğine sıcak bakmayan çevrelerde, şimdi bu konuya daha da olumsuz bakanlar var. Bunlara göre "terörizmin hedefi haline gelmiş olan bir ülke" ile üyelik müzakerelerini başlatmak için acele etmeye gerek yok... 
   AB'deki "şüpheciler"in bir argümanı da şu Türkiye'de terörün devam etmesi halinde, güvenlik konusu öncelikli bir sorun haline geleceğine göre, hükümet reformları yavaşlatabilir, hatta demokratik hak ve özgürlükleri kısıtlayan bazı önlemler de alabilir. Deneyimli bir Avrupalı diplomatın deyişi ile "AB, Türkiye'nin terör ortamında Kopenhag kriterlerini uygulamada ne kadar özen göstereceğini dikkatle izleyecektir"... 
   
   BİZ AB'nin son terör olaylarından sonra - "tarih" verilmesi anlamında - Türkiye'ye daha yakınlaştığı izlenimini taşımıyoruz. Gerçi şimdi daha çok ilgi ve sempati var ama bunun AB'nin kalıplaşmış tavrını değiştireceği umuduna boşuna kapılmamalı. 
   Aynı tutumu spordan turizme kadar diğer konularda da görmüyor muyuz UEFA'nın kararı olaylara "at gözü ile bakma" zihniyetinin canlı bir örneği... 
   Ne yapalım ki, Türkiye bir yandan terörizmle savaşırken diğer yandan bu dar görüşle de mücadele etmek durumda. 
   Geçen gün "Times" gazetesi Türkiye'yi İslam dünyası içinde modern, laik bir ülke modeli olarak öven bir yazısında şöyle diyordu "Eğer Avrupa şimdi Türkiye'nin yanında olmazsa, ne zaman olacak " 
   Çıkarlarının muhasebesini titizlikle yapmasını bilen Avrupalılar, şimdi desteklerini fiilen göstermedikleri takdirde, bunun yol açabileceği sonuçların da hesabını yapmalıdır... 
   
      
   
   
</TEXT>
</DOC>
