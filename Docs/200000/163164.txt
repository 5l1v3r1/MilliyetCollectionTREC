<DOC>
<DOCNO> 163164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sondun10.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Jamaikalı sokak çeteleri İngiltere'yi etkisi altına aldı.. 
</HEADLINE>
<TEXT>

     İngiltere'de yayınlanan The Guardian gazetesi, ''Uyuşturucu ticaretini ele geçiren Jamaikalı sokak çetelerinin ülkede hakimiyetlerini hızla yaydıklarını'' yazdı. 
     ''Bu çetelerin şiddet ve baskısının bütün İngiltere'yi etkisi altına aldığını ve çetelerin, İngiltere için, uluslararası terörizmden sonra en büyük tehtid olduğunu'' belirten Guardian, bu konuda Emniyet Müdürü John Coles ile yapılan röportaja da yer verdi. 
     Coles, ''Jamaikalı sokak çeteleriyle polis arasında çeşitli kentlerde halen bir hakimiyet savaşının verildiğini'' belirtirken, bu mücadelenin son örneklerinin Somerset, Sussex, Doğu Anglia ve Aberdeen'de yaşandığını anlattı. 
     Sorunun daha önce sadece Londra'da yaşandığını, çetelerin şimdi diğer kentlere doğru yayıldığını kaydeden Emniyet Müdürü Coles, ''Eskiden sadece kendi gettolarında şiddet estiren bu çeteler artık orta sınıf beyazları da etki alanlarına alıyor'' dedi. 
     Amacının halkı korkutmak değil, karşı karşıya oldukları tehlike konusunda uyarmak olduğunu belirten Coles, ''Jamaikalı çeteler hiçbir boşluğu affetmiyor. Uyuşturucu piyasasında talebi hissettikleri an, soluğu o kentte alıyorlar. Öylesine hızlı yayılıyorlar ki, bütün ülkeyi sarmalarının uzun sürmeyeceği anlaşılabiliyor'' diye konuştu. 
     Ülkede özellikle kokain piyasasında faaliyet gösteren belli başlı 500 isim bulunduğunu, Jamaikalıların bunların arasında büyük çoğunluk oluşturduklarını belirten Coles, bu alanda yapılan soruşturmaların yüzde 40'ının da Jamaikalılarla ilgili olduğunu bildirdi. 
     
</TEXT>
</DOC>
