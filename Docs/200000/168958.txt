<DOC>
<DOCNO> 168958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/soneko07.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş öncesi Irak ile imzalanan kontratlar gerçekleştiriliyor 
</HEADLINE>
<TEXT>

     Devlet Bakanı Kürşad Tüzmen'in savaştan kısa bir süre öncesinde işadamlarıyla birlikte Irak'a yaptığı ziyareti ile gündeme gelen ve o dönemde Irak ile imzalanan kontratlar bir bir gerçekleştiriliyor. 
     Dış Ticaret Müsteşarı Tuncer Kayalar, konuya ilişkin olarak yaptığı yazılı açıklamada, Birleşmiş Milletlerin BM Türk firmalarının elektrik sektöründe 90 milyon dolar tutarındaki kontratına ihracat izni verdiğini bildirdi. 
     Bir yıl içinde Irak ile savaş öncesinde imzalanan kontratların 800 milyon dolar tutarındaki bölümünün ihracatının gerçekleşeceğini vurgulayan Müsteşar Kayalar, BM'nin ''Petrol Karşılığı Gıda Programı'' kapsamındaki kontratlara ilişkin listesinin bugün açıklandığını kaydetti. 
     Sadece elektrik sektörünü kapsayan listede Türk firmalarına ait yaklaşık 90 milyon dolar tutarında kontrat bulunduğunu hatırlatan Kayalar, belirlenen listede Türk firmalarına ait yaklaşık 45 milyon dolar tutarında kontratın şu anda gerçekleştiğini, bu durumda Türk firmalarına ait kontratların yaklaşık yüzde 75'i oranındaki kısmının yıl sonuna kadar gerçekleşmesi imkanın elde edildiğine işaret etti. 
     
     ÖNCELİKLİ MAL LİSTESİNE DAHİL EDİLEN KONTRATLAR 
     Elektrik sektöründeki öncelikli kontrat listesinin her 15 günde bir yenileneceğini hatırlatan Kayalar, onaylanmış ve finansmanı bulunan tüm kontratların listeye dahil edilmesi yönündeki girişimlerin, BM Daimi Temsilciğindeki görevli tarafından sürdürüleceğini kaydetti. 
     BM Irak Program Ofisi'nin gıda, ilaç ve tıbbi malzemeler, eğitim, konut ve diğer sektörlerdeki çalışmalarının da son aşamaya geldiğini ve öncelikli mal listesinin önümdeki dönemde sektörel bazda açıklanmasının beklendiğini anlatan Kayalar, 'Petrol Karşılığı Gıda Programı'' kapsamındaki imzalanan ve süratle gerçekleştirilmek üzere öncelikli mal listesine dahil edilen Türk firmalarına ait kontratların toplam tutarının 235 milyon dolara ulaştığını, bu miktarın yıl sonuna kadar 800 milyon dolara ulaşmasının beklediklerini bildirdi. 
     Kayalar, bu durumda Irak ile savaşın hemen öncesinde imzalanan kontratların önemli bir bölümünün hayata geçirilmesi imkanının ortaya çıkacağını ifade etti. 
     
</TEXT>
</DOC>
