<DOC>
<DOCNO> 181273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/soneko18.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Başbakanı Blair'den e-devlet alanında işbirliği teklifi 
</HEADLINE>
<TEXT>

     İngiltere Başbakan Tony Blair mesajında, İngiltere'de 2005 yılına kadar bütün kamu hizmetlerinin elektronik ortamda sunulmasını hedeflediklerini vurgularken, bu alanda Türkiye ile işbirliği yapabileceklerini bildirdi. 
     Ankara Sanayi Odası ASO Devlet Planlama Teşkilatı DPT Müsteşarlığı, İngiltere Büyükelçiliği ve Türkiye Bilişim Derneği tarafından ortaklaşa düzenlenen ''Türkiye-İngiltere E-Devlet Semineri'', ASO Toplantı salonunda başladı. 
     İngiltere'nin Ankara Büyükelçisi Peter Westmacott, toplantının açılışında Başbakan Erdoğan'a, Başbakanları Tony Blair'in iyi dileklerini aktardı, katılımcılara Blair'in mesajını okudu. 
     İngiltere Başbakanı Blair mesajında, İngiltere büyükelçiliği ile Türk hükümetinin Türkiye'de e-devlet politikası hedeflerinin desteklenmesi yönündeki ortak çalışmalarından memnuniyet duyduğunu belirterek, şu görüşleri vurguladı 
     ''İngiltere, 2005 yılına kadar bütün kamu hizmetlerinin elektronik ortamda sunulmasını hedef olarak belirlemiştir. Bu çok iddialı bir proje. Bu konuda çok aşama kaydettik, ancak henüz hedeflediğimiz noktada değiliz. Bu tür projelerde karşılaşılan büyük güçlükler için evrensel çözümler bulunmadığından hepimizin birbirinden öğrenmesi gereken dersler var. 
     Bu işbirliği de, kamu-özel sektör işleyişi, özelleştirme, insan hakları konularındaki ortak çalışmalarımızda olduğu gibi, İngiltere'nin, Türkiye'nin AB'ye katılım sürecindeki kararlı desteğinin ve AB'ye uyum sürecinde sağlayabileceğimiz yardımın bir parçasıdır.'' Westmacott, Başbakan Erdoğan'a, İngiltere Büyükelçisi olarak kendisi ve İngiliz hükümetinin, Türkiye'de gerçekleştirilen ekonomik ve siyasi reformlara hayranlık duyduğunu ve bunları desteklediğini de belirtti. 
     
</TEXT>
</DOC>
