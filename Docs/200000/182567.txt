<DOC>
<DOCNO> 182567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/siyaset/siy05.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadrolaşma tam gaz sürüyor 
</HEADLINE>
<TEXT>

   "İrticai düşünceyi yüreklendirdiği" iddiasıyla görevden alınan Sincan Milli Eğitim Müdürü, AKP iktidarıyla koltuğuna döndü 
   
   AKP'nin kadrolaşma harek tı Milli Eğitim Bakanlığı'nda hız kesmeden sürüyor. Refahyol döneminde tankların geçiş yaptığı Sincan'da "başörtülü öğretmenlerin derse girmesine izin verdiği" iddiasıyla İlçe Milli Eğitim Müdürlüğü'nden alınarak hakkında soruşturma açılan Satılmış Çağlar, yeniden göreve getirildi. 
   İlçe Milli Eğitim Müdürlüğü'nde 1992'de şube müdürü olarak göreve başlayan Çağlar, daha sonra İlçe Milli Eğitim Müdürü oldu. 28 Şubat sürecinde görevde bulunan Çağlar hakkında "irticai düşünceyi yüreklendirecek tutum ve davranışlarda bulunduğu" ve "Milli Eğitim'in temel ilkelerine aykırı davrandığı" iddiasıyla soruşturma açıldı. Soruşturma sonucunda Ankara dışında görevlendirilen Çağlar, hakkındaki karara itiraz ederek dava açtı. Davayı kaybeden Çağlar, yöneticilik hakkından vazgeçip öğretmen olarak Ankara'ya geri döndü. 
   
   YAKINDA BAŞLIYOR 
   Çağlar, eski görevi olan ve Zihni Özdemir'den boşalan Sincan İlçe Milli Eğitim Müdürlüğü'ne AKP iktidarıyla tekrar kavuştu. Kararnamesi hazırlanan Çağlar'ın birkaç gün içinde görevine başlayacağı belirtildi. Çağlar'ın dönmesi nedeniyle eski Sincan İlçe Milli Eğitim Müdürü Özdemir, Şarkışla İlçe Milli Eğitim Müdürü olarak görevlendirildi. Valilik, Ankara il ve ilçe milli eğitim müdürlüğünde yönetici kademesinde bulunan 11 kişiyi, Doğu ve Güneydoğu Anadolu bölgesindeki illerde görevlendirdi. 
   
   GİDENLER DÖNÜYOR 
   Ankara il ve ilçe milli eğitim müdürlüklerinde yöneticilik yapanların sürülmesiyle boşalan makamlara yeni atamalar da gerçekleştirildi. Atamaları yapılanların ağırlıklı olarak geçmiş dönemlerde soruşturmaya uğrayıp görevlerinden alınan isimler olması dikkat çekti. 
   
   
</TEXT>
</DOC>
