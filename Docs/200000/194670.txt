<DOC>
<DOCNO> 194670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/ekonomi/eko06.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
6.9 katrilyon iptal, 4.5 katrilyon istendi 
</HEADLINE>
<TEXT>

   Ek bütçe tasarısında 2003 bütçesindeki ödeneklerden 6.9 katrilyon iptal edilirken, sosyal yardım ve memur maaş artışları için 4.5 katrilyonluk ödenek talep edildi 
   ANKARA Milliyet 
   
   TBMM'ye sunulan 2003 ek bütçe tasarısıyla, hükümet 2003 ödeneklerinden 6 katrilyon 917 trilyon 510 milyar lirayı iptal ederken, başta memur maaş artışları ve Sosyal Yardımlaşma ve Dayanışma Fonu yardımları için toplam 4 katrilyon 521 trilyon lira ek ödenek istedi. 
   Bütçe yasa tasarısında ek ödenek talep edilen kurumların başında, 2003 bütçesinde ödenek ayrılmayan Sosyal Yardımlaşma ve Dayanışma Fonu geldi. Fona, 2003 için 327 trilyon lira ödenek istenirken, 2004 bütçesinden de 380 trilyon lira aktarılması öngörülüyor. Tasarıya göre ödenek aktarılacak bazı alanlar ve ödenek miktarları şöyle Hazine Tarımda doğrudan gelir desteği, 310 trilyon lira. Maliye Bakanlığı Personel ödemeleri 576 trilyon lira, yedek ödenek 100 trilyon lira, Emekli Sandığı'na ödemeler 255 trilyon lira. Sağlık Bakanlığı Sağlık hizmetlerinin yaygınlaştırılması 155 trilyon lira. Çalışma Bakanlığı SSK'ya yardım 61 trilyon lira, Bağ - Kur'a yardım 906 trilyon lira. 
   
   TRT yardımı iptal 
   İptal edilen ödenekler arasında ise TRT'ye ayrılan 5 trilyon liralık yardım, uluslararası kuruluşlara yapılacak 20 trilyon liralık yardım, mülteci ve göçmenler için ayrılan 5 trilyon lira ile hayvancılığı teşvik için ayrılan 50 trilyon lira bulunuyor. Maliye Bakanı Kemal Unakıtan'a da 2003 sonu itibarıyla kullanılması mümkün görünmeyen diğer cari ödeneklerden 500 trilyon lira, yatırım ödeneklerinden de 1.5 katrilyon liraya kadar olan kısım için iptal yetkisi tanınıyor. Unakıtan, Maliye Bakanlığı içindeki aktarmalarda yasal sınırlamalardan da muaf tutuluyor. 
   
   Ek taşıtlar yolda 
   Bütçe yasasına ek taşıt alımı için de düzenleme getirilirken, Başbakanlık hizmetleri için bir arazi taşıtı ile 5 minibüs alınması, Sanayi Bakanlığı'na 35, Tarım Bakanlığı'na da 5 taşıt alınmasına olanak sağlanıyor. 
   
   
</TEXT>
</DOC>
