<DOC>
<DOCNO> 154451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur05.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Hiçbir partinin devamı değiliz 
</HEADLINE>
<TEXT>

     Başbakan Recep Tayyip Erdoğan, ''Biz, hiçbir partinin devamı değiliz. Biz AK Parti'yiz. Bu böyle bilinmeli'' dedi. 
     1. olağan kongresini yapan AK Parti Büyükçekmece İlçe Başkanlığı'nın Kumburgaz Marin Princess Otel'de düzenlediği akşam yemeğine katılarak, partililere seslenen Erdoğan, 11 ay sonra Türkiye'de yerel seçimlerin yapılacağını hatırlattı. 
     Türkiye genelinde, başta büyükşehirler olmak üzere yönetimlerde bazı farklı düşüncelerinin olduğunu ifade eden Erdoğan, bunun kamuoyuna ''eyalet yönetimi getirileceği'' şeklinde lanse edildiğini belirtti. Erdoğan, ''Bunu diyenlerin eyalet nedir haberi yok. Başta Sayın Baykal bilmiyor eyaleti. Eyalet diye bir derdimiz yok'' diye konuştu. 
     Yerel Yönetimler Yasası'nın hazırlanması için, farklı siyasi partilerden 4'er büyükşehir, il, ilçe ve belde belediye başkanları ile 3 ilin valisinin Ankara'da toplandığını hatırlatan Erdoğan, bu tasarının tüm Türkiye çapında tartışmaya açılacağını kaydetti. 
     Erdoğan, Türkiye'de yerel yönetimle kamunun yeniden yapılandırılmasına yönelik şura düzenleyeceklerini belirterek, şurada değerlendirme yapıldıktan sonra, Yerel Yönetimler Yasa Tasarısı'nın TBMM'ye gönderileceğini bildirdi. 
     
     ''BİZ GOL ATACAĞIZ'' 
     Kendilerinin sadece seçim zamanı değil, sürekli çalışan bir parti olduklarını dile getiren Erdoğan, ''Orta sahada top çevirme zamanı değil, gol atma dönemi. Biz gol atacağız'' dedi. 
     Bunun çalışmayla olacağını, iktidara kolay gelmediklerini anlatan Erdoğan, konuşmasını şöyle sürdürdü 
     ''Bu millet bize 16 aylık partiyken iktidarı verdi. 50 yıllık çok partili Cumhuriyet döneminde hiçbir siyasi partiye vermediği desteği verdi. Biz, hiçbir partinin devamı değiliz. Biz AK Parti'yiz. Bu böyle bilinmeli. Bunu özellikle söylüyorum. AK Parti, Türkiye siyasetinde, dünya siyasetinde bir ilktir. Çıkışıyla bir ilktir, bu kadar kısa sürede iktidar oluşuyla bir ilktir.'' Kendilerine kasıtlı olarak ''AKP'' denildiğini kaydeden Erdoğan, ''Niye biliyor musunuz Çıldırıyorlar, onun için'' dedi. 
     AK Parti'yi kurma amaçlarının anlamlı olduğunu ifade eden Erdoğan, milletin temiz siyaset istediğini, temiz siyasetin de AK Parti'de saklı olduğunu söyledi. 
     Erdoğan, partilileri Alevi-Sünni, başörtülü-başörtüsüz ayrımı yapmaksızın herkesi biraraya toplayacak bir çalışmaya davet ederek, ''Bizi çok yağmalamak isteyen çıkabilir. Şu gördüğünüz gücü dağıtmak isteyenler olabilir. Onlara zemin hazırlamamak gerekir. Bu milletin umudu AK Parti'dir'' diye konuştu. 
     Erdoğan, konuşmasının ardından, otelde bulunan turistlerle kısa bir süre sohbet ederek, hatıra fotoğrafı çektirdi. 
     
</TEXT>
</DOC>
