<DOC>
<DOCNO> 151719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sontur24.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT Genel Müdürlüğü için üç aday belli oldu... 
</HEADLINE>
<TEXT>

     Radyo ve Televizyon Üst Kurulu RTÜK başvuruda bulunan 103 kişi arasından Şenol Demiröz, Mustafa Ruhi Şirin ile Mehmet Nuri Şahin'i TRT Genel Müdürlüğü'ne aday gösterdi. 
     RTÜK, 2954 sayılı TRT Kanunu'nun 13. maddesi gereği TRT Genel Müdürlüğü için üç adayı belirlemek üzere toplandı. 
     Yaklaşık 4 saat süren toplantının ardından açıklama yapan RTÜK Başkanı Fatih Karaca, TRT Genel Müdürlüğü adaylarını belirlemek için biraraya geldiklerini söyledi. 
     Toplantıda yapılan ilk üç turda adaylardan hiçbirinin gerekli oyu alamadığını anlatan Karaca, dördüncü turda Şenol Demiröz ile Mustafa Ruhi Şirin'in 7'şer oy alarak TRT Genel Müdürlüğü'ne aday seçildiklerini kaydetti. 
     Beşinci turda da adaylardan hiçbirinin gerekli oyu alamadığını ifade eden Karaca, altıncı turda ise Mehmet Nuri Şahin'in 7 oy alarak TRT Genel Müdürlüğü için bildirilecek üçüncü isim olarak belirlendiğini bildirdi. Karaca, üç adayı bürokratik işlemler tamamlanabilirse bugün, tamamlanamazsa en geç 24 Nisan Perşembe sabahı Başbakanlık'a bildireceklerini kaydetti. Karaca, Bakanlar Kurulu tarafından bu üç kişi arasından belirlenecek ismin Cumhurbaşkanı'nın onayına sunulacağını ifade etti. 
     Bütün adayları özgeçmişlerini ve üyelerle birebir yaptıkları görüşmeleri dikkate alarak büyük bir titizlikle incelediklerini anlatan Karaca, ''Kılı kırk yararak büyük bir titizlikle adayları belirledik'' dedi. Karaca, RTÜK üyelerinin ise herhangi bir aday önermediklerini bildirdi. 
     RTÜK Başkanı Karaca, Cumhurbaşkanı'nın Bakanlar Kurulu'nun belirlediği ismi onaylamaması durumunda nasıl bir prosedür izleneceğine ilişkin soru üzerine, ''Şu an öyle bir ihtimal görmüyorum. Şu ana kadar böyle bir sürecin yaşanmadığını biliyorum. Şimdiden bu konuda konuşmak yanlış olur'' yanıtını verdi. 
     





</TEXT>
</DOC>
