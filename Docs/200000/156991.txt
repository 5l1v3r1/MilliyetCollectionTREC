<DOC>
<DOCNO> 156991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/siyaset/siy20.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

CHP, bütçe yasasında iptal istedi      CHP, 2003 Bütçe Yasası’nın iptali için Anayasa Mahkemesi’ne başvurdu. Başvurudan birkaç saat sonra Maliye Bakanı Kemal Unakıtan, Anayasa Mahkemesi’ni ziyaret etti. Kanuna ilgisiz hükümler konulduğu gerekçesi ile iptal davası açtıklarını belirten CHP’nin Grup Başkanvekili Mustafa Özyürek, "Uyarılarımıza AKP kulaklarını tıkıyor. Anayasa Mahkemesi’ni çok meşgul ediyoruz ama mecburuz" dedi. 
     Birkaç saat sonra Unakıtan Anayasa Mahkemesi yetkililerini ziyaret etti. Ayrılırken de sorular üzerine, "Bütçeyi ilgilendirmeyen maddelerinin kanunda olduğunun farkındayız. Bunları kısım kısım başka kanunlara aktarıyoruz. Mahkeme görüşmeleri tamamlayana kadar hepsi aktarılır" dedi. 
     
Meclis de Aycell abonesi oldu      Aycell, başlattığı "kurumsal abonelik" çalışmaları kapsamında TBMM, Sağlık ve Adalet Bakanlıkları ile Vakıfbank’la 10 yıllık sözleşme imzaladı. Aycell, yeni kurumsal aboneleri ile yaklaşık 700 bin yeni aboneye daha hizmet verecek. 
     Aycell Genel Müdürü Cahit Paksoy, hedeflerinin 2003 yılı sonunda 5 milyon aboneye ulaşmak olduğunu belirtti. Personel sayısı 50-250 bin arasında bulunan kurumlar için özel tarifeler geliştiren Aycell, talebe göre özel hizmet ve servisler de uygulayacak. 
     
İkinci el makineye teşvik      İthali mümkün olan kullanılmış makine ve teçhizat, 1 Ocak 2003’ten itibaren geçerli olmak üzere teşvik belgesi kapsamına alınabilecek. Buna göre, karayolu nakil araçları hariç ithali mümkün olan kullanılmış makine ve teçhizat, bölgesel ve sektörel kısıtlamalar da göz önüne alınarak proje bazında yapılacak değerlendirme sonucunda teşvik belgesi kapsamına alınabilecek. Ayrıca uygun görülmesi kaydıyla teşvik belgesi kapsamında kullanılmış komple tesisin ithaline de izin verilebilecek. 
     
Üniversiteyeteknolojik yatırım      Marmara Üniversitesi M.Ü. Teknik Eğitim Fakültesi bünyesinde DPT tarafından desteklenen ve 8.2 milyon dolara mal olan Mekatronik Sistemler İmalat ve Otomasyon Laboratuvarları tamamlandı. Türkiye’deki üniversiteler içinde ilk kez gerçekleştirilen yatırımla sanayinin aradığı yüksek nitelikli eleman yetiştirilmesi hedefleniyor. Proje yürütücüsü ve M.Ü. Rektör Yardımıcısı Prof. Dr. İrfan Güney, "Mekatronik Bölümü’ne 2003 - 2004 öğretim yılında 30 öğrenci alınacak" dedi. 
     

</TEXT>
</DOC>
