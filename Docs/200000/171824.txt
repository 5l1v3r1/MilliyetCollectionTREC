<DOC>
<DOCNO> 171824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sontur12.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Serbest bırakılan Türklerin sağlık durumu iyi... 
</HEADLINE>
<TEXT>

     El Kaide üyesi oldukları gerekçesiyle geçen ay Malavi'de yakalandıktan sonra, suçsuz bulunarak dün Sudan'a gönderilen 5 kişi arasında bulunan 2 Türk'ün, bugün Hartum'daki Türk yetkililere teslim edilmesi bekleniyor. 
     Hartum'da görevli üst düzey bir Türk yetkili, bu sabah Sudan Dışişleri Bakanlığı'nda temaslarda bulunduğunu kaydederek, gelişmeye ilişkin bilgi aldığını ve Arif Ulusam ile İbrahim Habacı ile görüştüğünü söyledi. 
     Ulusam ile Habacı'nın ''masum oldukları gerekçesiyle'' Sudan'a teslim edildiğini, Sudanlı yetkililerin de aynı şekilde 2 Türk hakkında ''en ufak suçlama nedeni bulamadıklarını'' ifade eden yetkili, iki Türk'ün bugün kendilerine teslim edilmelerini beklediklerini söyledi. Türk yetkili, bazı prosedürlerin uzaması durumunda teslim edilme işleminin yarına da kalabileceğini kaydetti. 
     Ulusam ile Habacı'nın sağlık durumlarının iyi olduğu kaydedilirken, işlemlerin tamamlanmasının ardından, bu kişilerin misafir edileceği ve nereye gitmek isterlerse Malavi, Türkiye ya da başka bir ülke oraya gitmeleri için yardım edileceği belirtildi. 
     İki Türk'ün, yakalandıktan sonra geçen sürede Malavi'de tutulduğuna ilişkin bilgilerin geldiğini kaydeden yetkili, bu kişilerin Amerikalı yetkililere teslim edildiğine dair ise Sudan makamlarında bir bilginin bulunmadığını söyledi. 
     Yetkili, yakalananlar arasında bir Sudanlı'nın bulunması, Sudan'ın coğrafi yakınlığı ve bu ülkenin 5 kişiyi de kabul etmesi nedeniyle bu kişilerin Sudan'a teslim edildiklerini belirtti. 
     Lokantacı Arif Ulusam ile okul müdürü İbrahim Habacı adlı Türklerin yanı sıra Suudi Fahd El Behli, Sudanlı Mahmud Serdar İsa ve Kenyalı Halife Abdi Hasan, El Kaide üyesi olduğu gerekçesiyle geçen ay Malavi'de yakalanmıştı. 
     
</TEXT>
</DOC>
