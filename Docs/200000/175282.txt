<DOC>
<DOCNO> 175282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo16.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da Ogün sıkıntısı... 
</HEADLINE>
<TEXT>

     Konyaspor, Trabzonspor maçının ilk yarısında kırmızı kart gören ve bu hafta Elazığspor ile deplasmanda oynayacağı maçta forma giyemeyecek kaptan Ogün'ün boşluğunu doldurmaya çalışıyor. 
     Futbol Şubesi Sorumlusu Nuri Mehtap, Trabzonspor maçı sonrası futbolculara verilen iznin dün akşam yapılan antrenmanla sona erdiğini, futbolcuların Elazığspor maçına günde çift antrenman yaparak hazırlandığını kaydetti. 
     Mehtap, ligdeki ilk deplasman maçından puanla dönmek istediklerini ifade ederek, kırmızı kart cezalısı kaptan Ogün'ün dışında önemli bir eksiklerinin bulunmadığını bildirdi. 
     Trabzonspor ve Fenerbahçe'de forma giyen Ogün'ün kalitesini, ligin ilk haftasında gösterdiğini vurgulayan Mehtap, şunları söyledi 
     ''Kaptan Ogün'ün takımda futbolcular arasındaki birliği sağlayarak, oyunu yönlendirici bir görevi var. Trabzonspor maçında gösterdiği süper performans ile oyunda kaldığı süre boyunca rakip forvete geçit vermedi ve forvet oyuncuları güzel paslarıyla sürekli besledi. Takımın en önemli oyuncusu Ogün'ün Elazığspor maçında forma giyemeyecek olması takımı zor durumda bırakacak. Teknik heyet Ogün'ün eksikliğini aratmayacak bir oyun düzeni üzerinde çalışıyor. Maç gününe kadar bu sıkıntıyı ortadan kaldıracağımıza inanıyorum.'' 
     
</TEXT>
</DOC>
