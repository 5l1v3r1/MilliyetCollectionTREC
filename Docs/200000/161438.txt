<DOC>
<DOCNO> 161438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sondun22.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
8. sınıf öğrencisi 3 kız FBI ajanlarını eğitiyor.. 
</HEADLINE>
<TEXT>

     Amerikan Federal Soruşturma Bürosu FBI , internetteki sohbet odalarında çocukları ağına düşürmeye çalışanları yakalamak için 8. sınıfta okuyan üç kızdan ''eğitim'' alıyor. 
     Çocukların cinsel istismarına ve çocuk pornografisine karşı başlatılan ''Innocent Images'' operasyonunda görevli FBI ajanları, internetteki sohbet odalarında ''çocuk kılığına'' giriyor. 
     Çocuklarla internette tanışan ve onlara karşı cinsel ilgi duyan kişiler ise ajanları deşifre etmek için onlara gençlerin ilgi alanlarından sorular soruyor. 
     Bir FBI ajanı, kızının arkadaşına yazdığı bir elektronik postayı anlamaması üzerine, internetteki ajanların yeterli bilgiye sahip olmadığını fark etti ve 14 yaşındaki kızını ve onun iki arkadaşını, ajanların eğitimi konusunda yardım etmekle görevlendirdi. 
     Maryland'de yaşayan Karen, Mary ve Kristin isimli kızlar, ajanların öğreneceği çok şey olduğunu belirterek, onların internette hala, ''Michael Jackson'ı seviyor musun '' gibi sorular sorduğunu kaydettiler. 
     Tahminlere göre, çocuklara cinsel ilgi duyan 20 bin civarında kişiye her an internette rastlamak mümkün. ''Innocent Images'' operasyonu çerçevesinde şimdiye kadar 2000 kişi tutuklandı. 
     
</TEXT>
</DOC>
