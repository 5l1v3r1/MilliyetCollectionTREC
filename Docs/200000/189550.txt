<DOC>
<DOCNO> 189550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sontur03.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafikte cezayı ödüyor ama hatadan vazgeçmiyoruz.. 
</HEADLINE>
<TEXT>

     Trafik kurallarını ihlalde uygulanan para cezaları, astronomik rakamlara ulaşmasına karşın yeteri kadar caydırıcı olmuyor. 
     Trafik kurallarının ihlaline uygulanan para cezaları son yıllarda enflasyon rakamlarının çok üstündeki oranlarda artırılıyor. Yürürlükteki uygulamaya göre, para cezasının en ağırı alkollü araç kullananlara veriliyor. 
     Alkollü araç kullanan sürücülere ilk yakalandıklarında 265 milyon 300 bin lira, ikincisinde 332 milyon 600 bin lira, üçüncüsünde 2 milyon 600 bin lira para cezası uygulanıyor. Bununla da kalınmayıp, sürücünün ehliyetine önce 6 ay, sonra 2 yıl, daha sonra ise mahkeme kararıyla 5 yıl süreyle el konuyor. 
     Trafikte kırmızı ışıkta geçmenin cezası 64 milyon 700 bin lira, aşırı hız yapmanın cezası ise 131 milyon 700 bin lirayı buluyor. Hız için kesilen ceza, normal hız sınırı yüzde 30'dan fazla aşıldığında katlanarak artıyor. Ehliyetsiz araç kullananlara ise 131 milyon 900 bin lira para cezası uygulanıyor. 
     
     RAKAMLARLA ADANA TRAFİĞİ 
     A.A muhabirinin Adana Emniyet Müdürlüğü Trafik Denetleme Şube Müdürlüğü yetkililerinden edindiği bilgiye göre, geçen yıl ile bu yılın 9 aylık dönemi karşılaştırıldığında, kontrol edilen araç sayısı düşmesine rağmen düzenlenen ceza tutanağı sayısı 74 bin 13'den, 118 bin 950'ye yükseldi. 
     Aynı dönemlerde, cezalı araç sayısı yüzde 54.44'lük artışla 81 bin 237'den, 125 bin 466'ya çıktı. Kesilen para cezasında yüzde 56.56 artış oldu. Geçen yıl 801 olan geri alınan sürücü belgesi sayısı bu yıl bin 266'ya yükseldi. El konulan sürücü belgelerinde de ilk sırayı alkollü araç kullanmak aldı. 
     İstatistik bilgilere göre, Adana'da ehliyetsiz araç kullanımı geçen yıla oranla bu yıl yüzde 27,18 artış gösterdi. 
     Adana'da, aynı dönemlerde trafik kazalarında yüzde 5,31 artış olmasına rağmen ölümlü kazalar yüzde 8 azaldı. Yaralamalı kazalarda ise yüzde 7,23 artış olduğu belirlendi. 
     
</TEXT>
</DOC>
