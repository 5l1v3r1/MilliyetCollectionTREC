<DOC>
<DOCNO> 173099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/guncel/gun07.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eve Dönüş' için üç kamp hazır... 
</HEADLINE>
<TEXT>

   'Af'tan yararlanmak isteyen örgüt mensupları için Kırklareli, Van ve Silopi'de üç kamp oluşturulacak 
   TOLGA ŞARDAN Ankara 

   
   Hükümet, Topluma Yeniden Kazandırma Yasası'ndan yararlanmak isteyen örgüt mensuplarının barınmalarının sağlanması ve işlemlerin hızlı yapılması için Kırklareli, Van ve Şırnak Silopi'de üç kamp oluşturacak. Örgüt üyelerinin aileleri için de bildiri bastırmaya hazırlanan Emniyet Genel Müdürlüğü, yaklaşık 80 kişinin Doğu ve Güneydoğu Anadolu'daki valiliklere başvurarak yasadan yararlanmak istediğini bildirdi. 
   Güvenliği polisin sağlayacağı geçici kamp merkezlerinde amir, sorgucu ve yazıcıdan oluşacak üç kişilik ekipler görev yapacak. Tek başına başvuran örgüt mensuplarının işlemleri, geldikleri kentin emniyet müdürlüklerince yapılacak. Poliste ilk ifadesi alınan başvuru sahibi, kimlik tespitinden sonra mahkemeye çıkarılacak ve yargı süreci başlayacak. Yasanın kabul edilmesi,Van, Kırklareli ve Şırnak'ta hazırlıkları hızlandırdı. 
   
   
</TEXT>
</DOC>
