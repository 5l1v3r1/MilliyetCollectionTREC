<DOC>
<DOCNO> 196726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/spor/spo02.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'den tek isabet 
</HEADLINE>
<TEXT>

   Sarı - Lacivertliler, milli maç nedeniyle lige verilen arada transfer çalışmalarına yoğunlaştı, tek somut adım Okan Buruk'ta atıldı. Barcelona, Patrick Kluivert'a 25 milyon dolar fiyat biçti 
      YALÇIN TÜRK 

   
   Yıldıray olmadı 
   FENERBAHÇE, son bir hafta içinde ocak ayındaki ara transfer dönemi için yaptığı girişimlerde tek hedef tutturdu. Uzun süredir gündemde olan Yıldıray Baştürk'ün transferi kulübü Bayer Leverkusen ve menajerinin istekli davranmaması nedeniyle şimdilik rafa kaldırıldı. Fenerbahçe'ye haber gönderen Kluivert için Barcelona yeşil ışık yaktı, ancak sözleşmesi 2007'de sona erecek olan Hollandalı golcüye karşılık 25 milyon dolarlık astronomik bir rakam istedi. 
   
   Okan tamam 
   YÖNETİMİN, Inter'de şans bulamayan, Galatasaray'dan da geri dönüş için onay alamayan Okan Buruk ile yaptığı görüşmelerde olumlu adımlar atıldı. Milli oyuncunun, Fenerbahçe'nin teklifine sıcak baktığı ve el sıkıştığı iddia edildi. Yönetim bunun üzerine Inter ile dirsek temasına geçti. İtalyan kulübünün de, beklenen verimi alamadığı Okan'a vize verdiği, tarafların bir kez daha görüşerek, transfere nokta koyacağı öğrenildi. 
   
   Daum'dan milli moral    FENERBAHÇE, Samsunspor maçı hazırlıklarını dün yaptığı tek çalışmayla devam ettirdi. Daum, idmandan önce oyuncularıyla kısa bir toplantı yaptı. Alman hoca, Avrupa Şampiyonası finallerine şanssız bir şekilde veda eden ümit milli takımdan dönen oyuncularına moral vermeye çalıştı. 
   
   SELÇUK, düz koşu ile çalışmayı tamamlarken, sakat olan Kemal, Petkov ve Servet tedavi gördü. Petkov daha sonra çıkıp, tek başına bir süre düz koşu yaptı. İdari Koordinatör Volkan Ballı, "Kemal ve Petkov'u maça yetiştirmeye çalışıyoruz. Servet ve Recep oynayabilecek durumda" dedi. 
   
   
   
</TEXT>
</DOC>
