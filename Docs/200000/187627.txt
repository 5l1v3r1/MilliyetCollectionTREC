<DOC>
<DOCNO> 187627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/ekonomi/aeko.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Emret Başbakanım... 
</HEADLINE>
<TEXT>

   Maliye Bakanı Unakıtan, sabah verdiği 'Ek taşıt vergisinde mahsuplaşma yok' demecini, Başbakan Erdoğan'ın tam tersi açıklamasından sonra değiştirdi 
      ŞÜKRAN PAKKAN İstanbul 
   
   Ek taşıt vergisinin iptal edilmesinin ardından dün hükümetten farklı açıklamalar geldi. Başbakan Tayyip Erdoğan ve Maliye Bakanı Kemal Unakıtan, ayrı ayrı verdikleri demeçlerde, mükelleflerle mahsuplaşma daha sonra ödeyeceği vergiden düşme olup olmayacağına dair çelişkili açıklamalarda bulundu. 
   Erdoğan mahsuplaşma yapılacağını belirtirken, Prista Oil fabrikası açılışı için Kocaeli'nde bulunan Unakıtan ise Reuters'ın sorusu üzerine "Mahsuplaşma olmayacak. Konu üzerinde arkadaşlar çalışıyor. Yakında bu konuyla ilgili kesin açıklama yapacağız" dedi. 
   
   Sabah 'Mahsup yok' dedi 
   Unakıtan'ın "Mahsuplaşma olmayacak" demecini verdiği sabah saatlerinde Başbakan Erdoğan da İstanbul'da düzenlenen "40. Asya Pasifik Yayın Birliği ABU Genel Kurulu"ndaydı. Erdoğan burada gazetecilerin Anayasa Mahkemesi'nin Ek Taşıt Vergisi'ni iptal etmesine ilişkin sorusu üzerine, şunları söyledi 
   "Bu vergiyi biz sadece bir kereye mahsus almıştık. Bu karar alındıktan sonra Anayasa Mahkemesi iki kez olumsuz karar verdi. Şimdi Ek Taşıt Vergisi ödemiş olan vatandaşlarımızı kesinlikle mağdur etmeyeceğiz. Bunun şeklini arkadaşlarımız inceliyor. Bu belki mahsuplaşma olacak. H l otomobili olanlar varsa mahsuplaşmayla, olmayanlara ise geri iade edilmek suretiyle bu iş çözülecektir." 
   
   Akşam 'Mahsup var' dedi 
   Erdoğan'ın bu açıklamasından sonra akşam üstü CNN Türk'ün sorularını yanıtlayan Bakan Unakıtan, sabah yaptığı açıklamanın tersine mahsuplaşmaya gidileceğini söyledi. 
   Unakıtan, Erdoğan'la aynı üslubu kullanarak, "Vatandaşları mağdur etmeyeceğiz. 2004 yılında mahsup edeceğiz ve arabalarını satmış olup da bu vergiyi ödeyip tekrar mahsup edilemeyecek durumda olan vatandaşlarımıza nakden ödeme yapacağız. Vatandaşlarımız rahatsız olmasın" dedi. 
   
   CHP Bakana dava açarız    ANKARA Milliyet 
   CHP Grup Başkanvekilleri Ali Topuz ve Kemal Anadol "haksız" alındığı iki kez Anayasa Mahkemesi kararıyla kesinleşen taşıt vergilerinin, ödeyenlere hemen geri ödenmesinin gerektiğini belirttiler. 
   Topuz ve Anadol, basın toplantısında devletin haksızlığının mahkeme kararıyla kanıtlandığı bu uygulamanın sorumlusunun Maliye Bakanı Kemal Unakıtan olduğunu belirterek, "Yargı kararı derhal uygulanmazsa bundan bakan sorumlu olur. Bu durumda vatandaşın tazminat davasını, devlete değil bakana yönelik açması gerekir. Biz de taşıt vergilerimizi ödedik ve geri ödenmezse bakan hakkında tazminat davası açacağız" dediler. Topuz ve Anadol, "Vergi neden ödedikleri" yönündeki soruyu da, "Geri ödenmezse tazminat davası açma hakkının doğması için" diye yanıtladılar. 
   
   
</TEXT>
</DOC>
