<DOC>
<DOCNO> 190193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sonspo02.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Olympiakos Hakan Şükür'e transfer teklifi yapmış .. 
</HEADLINE>
<TEXT>

     Yunan basını, Avrupa Şampiyonlar Ligi D Grubu'nda, yarın Galatasaray ile karşılaşacak Pire Olimpiyakos Takımı'nın, golcü oyuncu Hakan Şükür'e geçen sezon transfer teklifinde bulunduğunu yazdı. 
     Atina'da yayımlanan Ethnos Gazetesi'ne mülakat veren Hakan Şükür, gazetenin internet sitesinde yer alan röportajda, ''İnter'de olduğu dönemde Olimpiyakos ile de konuştuğunu ancak resmi bir teklif gelmemesinden dolayı bir gelişme kaydedilemediğini'' söyledi. 
     Şükür, her ne kadar Yunan takımının renklerine bağlanmasa da profesyonel bir oyuncu olarak bundan sonra kariyerini Yunanistan'da sürdürmekte sakınca görmediğini belirtti. 
     Avrupa Şampiyonlar Ligi'nde yarın akşam oynanacak olan Galatasaray- Olimpiyakos karşılaşmasına da değinen Şükür, ''Gerek biz gerekse Olimpiyakos başarılı oyunlar çıkarmamıza rağmen 3 puanın sahibi olamadık. Ancak biz kendi sahamızda oynuyoruz ve bütün gücümüzü kullanabilirsek, bu puanları alabiliriz'' şeklinde konuştu. 
     ''Galatasaray'ın alıştığı statta oynamıyor olmasının dezavantaj olup olmadığı'' şeklindeki soruya da yanıt veren Şükür, ''Bundan sonra stadımız burası. Avantajları da olsa, dezavantajları da olsa hedeflerimize burada ulaşmaya çalışacağız. Ama tabii benim ve diğer Galatasaraylılar için Ali Sami Yen'in anlamı bambaşka'' dedi. 
     Şükür, gazetenin, ''Avrupa Futbol Şampiyonası Euro-2008'in Türkiye ile Yunanistan tarafından ortaklaşa organize edilmesi çalışmalarındaki olumlu hava ve sonrasındaki Fenerbahçe-Panathinaikos maçında yaşanan tatsız olayların Türkiye-Yunanistan ilişkilerindeki dengesizliği ortaya koyduğu, ancak buna rağmen dostluk için atılmış adımların da olduğu'' yönündeki yorumuna ilişkin olarak, ''Olayların tek taraflı ele alınmamaları gerektiğini'' söyledi. 
     Gelişmelerin tek taraflı olarak ele alınması halinde sorunlar doğacağını anlatan Hakan Şükür, sözlerini şöyle tamamladı 
     ''Ben genel olarak dostluk yaşandığı kanısındayım. Fenerbahçe- Panathinaikos maçında yaşananlar bizde lig içinde de yaşanıyor. Kazanmak ya da kaybetmek dünyanın ne başı ne de sonudur. Yapmamız gereken gelecek için aramızda köprüler kurmaktır.'' 

     
</TEXT>
</DOC>
