<DOC>
<DOCNO> 150490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sonspo02.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Efes Pilsen'den mutlu veda 82 -78 
</HEADLINE>
<TEXT>

     Efes Pilsen Basketbol Takımı, Erkekler Avrupa Ligi 2. Tur D Grubu'ndaki son maçında, İspanya'nın Unicaja Malaga takımını 82-78 yendi. 
     Maça hücumda kötü başlayan ve ilk 4 dakika sayı bulamayan Efes Pilsen, Unicaja Malaga'nın skorer oyuncularına engel olamayınca, konuk ekip 4. dakikada 6-0'lık üstünlük yakaladı. Lacivert-beyazlılar, Granger ve Kambala ile farkı kapamaya çalıştıysa da Grovic'e engel olamayınca ilk periyodu 15 sayı farkla 29-14 geride kapadı. 
     İkinci periyoda Efes Pilsen alan savunmasıyla başlamasına rağmen, dış şutlarda Sonko ve Risacher'in sayılarına engel olamadı. İspanyol ekibi 14. dakikada 18 sayılık 20-38 fark yakaladı. Alan savunmasında ısrar eden Efes Pilsen, Alper'in 3 sayılık basketiyle 18. dakikada farkı 7 sayıya 35-42 indirirken, ilk yarıyı Unicaja Malaga 47-38 önde kapadı. 
     İkinci yarıya hücumda etkili bir oyunla başlayan Efes Pilsen, Granger'in 3 sayılık basketiyle 27. dakikada 52-52 beraberliği sağlarken, Ömer'in basketiyle de 29. dakikada 54-52'lik skorla ilk kez öne geçti. Maçın 3. periyodu 57-57 berabere geçildi. 
     Son periyotta sert savunma yapan lacivert-beyazlılar, özellikle pota altında Kambala'nın basketleriyle 36. dakikayı 9 sayı farkla 66-57 önde geçti. Unicaja Malaga, son dakikalarda Sonko ile oyuna ortak olmaya çalıştı. Kazandığı taktik faulleri Ender ve Kambala ile sayıya çeviren Efes Pilsen, karşılaşmayı 82-78 kazandı. 
     Efes Pilsen bu galibiyetle 2. turda grup maçlarını 4 galibiyet ve 2 yenilgiyle tamamlayarak Avrupa macerasını sona erdirdi. 
     Karşılaşmada, sakatlıkları bulunan Kerem ve Brown oynamazken, Efes Pilsen'in yeni transferi ABD'li Iro Clark ise maçı tribünden izledi. 
     Salon Abdi İpekçi. 
     Hakemler Bruno Gasperin Fransa xxx, Kostas Mouzakis Yunanistan xxx, Dane Aitcheeson İngiltere xxx. 
     Efes Pilsen Ender xx 6, Ömer xxxx 21, Granger xxx 20, Asım x 2, Kambala xxxx 21, Kaya xx 6, Alper xx 6. 
     Unicaja Malaga Bullock xx 12, Grovic xxx 19, Rodriguez xx 8, Okulaja xx 6, Weis x 2, Kornegay x, Sonko xx 15, Esteller xx 11, Cabezas x, Risacher xx 5. 
     1. periyot 14-29. 
     İlk yarı 38-47. 
     3. periyot 57-57. 
     5 faul alanlar 34.26 Kaya Efes Pilsen , 39.09 Weis, 39.48 Esteller Unicaja Malaga . 
     





</TEXT>
</DOC>
