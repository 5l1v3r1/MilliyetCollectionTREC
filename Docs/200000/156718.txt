<DOC>
<DOCNO> 156718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/dunya/dun04.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçenistan'da yine intihar saldırısı 20 ölü 
</HEADLINE>
<TEXT>

     CENK BAŞLAMIŞ Moskova 

     Ceçenistan'da düzenlenen yeni bir intihar saldırısında ilk belirlemelere göre, çoğu çocuk 20 kişi öldü. Başkent Grozni'nin 25 km. güneydoğusundaki İlishan - Yurt kasabasındaki Hz. Muhammed'in doğum günü kutlama törenleri sırasında meydana gelen saldırıda 50'si ağır 150 kişi de yaralandı. 
     Patlama sırasında kasaba meydanında 15 bin kişilik bir kalabalık bulunuyordu. Saldırıda kutlamalara katılan Çeçenistan'ın Moskova yanlısı lideri Ahmet Kadirov'la diğer üst düzey yetkililerin hedef alındığı kaydedildi. Ahmet Kadirov, saldırıdan yara almadan kurtulurken, 5 korumasının öldüğü öğrenildi. Çeçenistan Acil Durumlar Bakanı Ruslan Aytayev, İtar - Tass'a yaptığı açıklamada, intihar saldırısında bulunanların iki kadın olduğunu ve kendilerine gazeteci süsü verdiklerini belirterek, bu yüzden saldırganların Çeçen liderlerin bulunduğu tribüne yaklaşmalarına izin verildiğini ifade etti. Çeçenistan'da pazartesi günü düzenlenen intihar saldırısında da 59 kişi ölmüştü. 
     

</TEXT>
</DOC>
