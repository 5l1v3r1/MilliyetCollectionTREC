<DOC>
<DOCNO> 160559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/soneko40.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul, modanın devlerini bekliyor... 
</HEADLINE>
<TEXT>

     İstanbul'da 24-25 Haziran tarihleri arasında gerçekleştirilecek Dünya Hazır Giyim Federasyonu IAF Kongresi, dünyaca ünlü tasarımcılar ve hazır giyim sektörünün tepe yöneticilerini buluşturacak. 
     IAF Başkanı Umut Oran ve Türkiye Giyim Sanayicileri Derneği'nin TGSD ev sahipliğinde gerçekleştirilecek olan Kongre için geri sayım başladı. 
     IAF ve TGSD Başkanı Umut Oran, yaptığı yazılı açıklamada, Türk hazır giyiminin üretimde dünya üçüncülüğüne ulaştığını belirtti. 
     Oran, ''Şimdi hedefimiz İstanbul'u modanın merkezi haline getirmek. IAF kongresi bu yönde ilk adım. Bundan sonraki beş yıllık stratejimiz İstanbul'un yerel güçlerini ve sivil toplum örgütlerini de projemize katarak bu yönde sinerji yaratmak'' dedi. 
     Umut Oran, kongrede, Euratex, AB Komisyonu Ticaret Bölümü Başkanlığı, Dünya Ticaret Örgütü, Fransız Moda Federasyonu, Eco-Tex, Uluslararası Tekstil, Kumaş ve Deri Çalışanları Sendikası, Central Saint Martin's School gibi kurum ve kuruluşların başkan veya başkan yardımcısı düzeyinde temsil edileceğini bildirdi. 
     Oran, ''Istanbul A Fashionable Place To Be'' uluslararası sloganını taşıyacak olan IAF Kongresi'nde, Hugo Boss, Liz Claiborne, George, Sabancı Holding, 3rd Horizon Limited, Russel Corporation, Fresh Text Int, Cognis, Scherrer, Jean Paul Knott, Christian Lacroix, Dice Kayek, Mavi America gibi kuruluş ve kişilerin panellere katılacağını, Kenzo, Cerutti, Ungaro, Stella Mc Cartney gibi isimlerin de kongreye davet edildiğini açıkladı. 
     
</TEXT>
</DOC>
