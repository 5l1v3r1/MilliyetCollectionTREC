<DOC>
<DOCNO> 173318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sondun06.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözetlenme korkusu Hollywood ünlülerini ''paranoyak'' yaptı.. 
</HEADLINE>
<TEXT>

     Hollywood'un ünlü oyuncuları, gözetlenme ve hayranlarından zarar görme korkusu yüzünden adeta paranoyak oldu. 
     Internetteki ''imdb'' sitesinin haberine göre, ''Titanic'' filminin yıldızı Leonardo DiCaprio'yu gözetlenme korkusu sardı. Komşuları tarafından evinin gözleneceğini düşünerek korkan oyuncu, villasının yanındaki binayı satın aldı. Satılığa çıkar çıkmaz eve göz diken oyuncu, malikanesine katmak istediği ve önemli derecede tadilata ihtiyaç duyan binanın tamiratı için kolları sıvadı. 
     Binanın çevresine elektrikli çit çekmeye karar veren oyuncu, bu çalışmalar bittikten sonra gönül rahatlığıyla evine girip çıkacak. 
     
     NICOLE'E PROTOKOL YOLU 

     Oscarlı Nicole Kidman da, kendisi ve çocuklarının güvenliğinden endişe duyduğu için lüks katına yaptırdığı özel kapıdan girip çıkıyor. 
     Güvenlik görevlilerinin apartmanın çevresinde ''kuş uçurmamasına rağmen'' tatmin olmayan Kidman, 24 saat korumalarla geziyor. 
     Nicole Kidman'ın ünlü komşuları arasında Calvin Klein, Martha Stewart ve Jay-Z de bulunurken, bu yıldızların hiçbiri özel güvenlik girişi kullanmıyor. Güvenlik önlemleri dört dörtlük olan apartmanda kurşun geçirmez camlar da yer alıyor. 
     
     ZETA JONES'UN EVİ KURŞUN GEÇİRMEZ 

     Hollywood'un iki çocuklu güzel annesi Catherine Zeta-Jones'un korkusu ise evinin kurşunlanması... 
     Villasının kurşunlanacağı endişesiyle kurşun geçirmez camlar taktıran güzel yıldız, düğün fotoğraflarını izinsiz yayınlayan Hello Dergisi'ne açtıkları davanın duruşmasında düşmanca davranan insanlarla karşılaştıkları için bu yola başvurdu. 
     Şarkıcı Madonna ile yönetmen Guy Ritchie de güvenliğe önem veren ünlülerden. Daha önce evlerinin çevresine elektrikli çit taktıran çift, son olarak 24 saat devriye gezen korumalar tutarak malikanelerinin güvenliğini sağladı. 
     Ünlü aktör Ben Affleck, nişanlısı Jennifer Lopez için eski FBI ve CIA ajanlarından oluşan 1 milyon dolarlık koruma ordusu kiraladı. Nişanlısının teröristler ya da fidye almayı amaçlayan kişilerce kaçırılabileceğini düşünen Affleck, ''paranın satın alabileceği en iyi koruma ordusunu'' oluşturarak olası risklerin önüne geçti. 
     Evlerine güvenlik kameraları kurduran Brad Pitt ise bu kameraların karşısına bizzat kendisi geçerek malikaneye yaklaşmak isteyenleri gözetliyor. 
     Aktör Russel Crowe de, benzer endişelerle düğününün yapılacağı çiftliğin üzerinde uçuş yapılmasının yasaklanmasını istemişti. 
     
</TEXT>
</DOC>
