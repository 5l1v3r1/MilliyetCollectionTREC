<DOC>
<DOCNO> 166553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/yasam/yas11.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Narkozsuz halde ameliyat edildi      Avusturya'da bir ameliyat sırasında uyanan kadın, hastane aleyhine 70 bin euroluk yaklaşık 113 milyar lira tazminat davası açtı. Avusturya'da yayımlanan Kurier gazetesi, Carinthia bölgesindeki bir hastanede meydana gelen olayda, kadının 45 dakika boyunca uyanık kaldığını yazdı. Gazete, karın bölgesinden ameliyat edilen kadının kas gevşeticisiyle geçici olarak felç edildiğini, bu nedenle hareket edemediğini ve sesini duyuramadığını belirtti. Ameliyat odasına giren bir doktorun kadını gözyaşları içinde görmesi üzerine durumun anlaşıldığı kaydedilirken, hastanın uyanmasına, sağlık görevlisinin anestezi makinesini yanlış kullanmasının neden olduğu belirtildi. 
     
Türk semtinde çatışma 3 ölü      Almanya'nın başkenti Berlin'de Türklerin yoğun bulunduğu Kreuzberg semtinde meydana gelen silahlı çatışmada 3 kişi öldü, 1 polis ağır yaralandı ve 1 kadın polis de şok geçirdi. Polis, kimliğini açıklamadığı kişinin önce bir lokantanın önünde bir kadını başından vurduğunu, ardından tesadüfen oradan geçen bir bisikletliye ateş açarak onu da başından vurduğunu olay yerine gelen polisten kaçarken açtığı ateş sonucu ise bir polisin ağır yaralandığını kaydetti. Polis, daha sonra bir binanın avlusunda ölü olarak bulunan saldırganın intihar etmiş olabileceğini söyledi. Yaralı polis ameliyata alınırken, görevli bir kadın polisin şoka girdiği belirtildi. Polis, ölenlerin ve saldırganın kimliğini açıklamadı. 
     
Karakoldan kaçan hırsız yakalandı...      Zeytinburnu'nda, bir ay önce cezaevinden çıktıktan sonra hırsızlık amacıyla girdiği evin sahibi Sevim Nergüş'e tecavüze yeltenen ve vatandaşlarca yakalanarak polise teslim edildikten sonra karakolun tuvaletinden kaçan Aziz Yıldırım 24 , yakalandı. 
     Polis, Yıldırım'ın Zeytinburnu'ndaki evini takibe aldı. Evden çıkan eşini bir süre izleyen polis, bir çalılığa girdiğini belirledi. Düzenlenen baskın sonucu Yıldırım eşiyle konuşurken kıskıvrak yakalandı. Gözaltına alınan Yıldırım işlemlerinin tamamlanmasının ardından Asayiş Şube Müdürlüğü'ne gönderildi. 
     
Sütteki yağ, astım riskini azaltıyor      HOLLANDA'DA 2978 okul öncesi çocuk üzerinde yapılan araştırmada, sütteki yağı içeren besinlerin 3 yaşında meydana gelebilen astım riskini düşürebildiği belirlendi. Süt ve tereyağını 2 yaşında fazla tüketen çocuklar, bunları az tüketenlere göre astıma daha az yakalandı. 
     
5 yılda cilt kanserine kesin tedavi geliyor      AVUSTRALYA'DA Queensland Tıbbi Araştırmalar Enstitüsü tarafından geliştirilen bir ilaç, ölümcül deri kanseri hastalarını tamamıyla iyileştirdi. Enstitünün sözcüsü Chris Schmidt, 200 hastayla yapılan deneylerde ilacın çok iyi sonuç verdiğini, 5 yıl içinde cilt kanserini önleyen bir aşının geliştirilebileceğini belirtti. 
     
Depolanan spermin kalitesi düşüyor      ÇOCUK sahibi olmak isteyen erkeklerin sperm birikimi sağlanması için en az bir hafta seks yapmaması şeklindeki kanının yanlış olduğu ortaya çıktı. İsrailli bilim adamlarının bulgularına göre, 11-14 günlük cinsel perhizden sonra sperm, miktar olarak arttı ama kalite açısından kötüleşti. 
     
Karanlıkta ışıldayan süs balığı yaptılar      TAYVAN'DA bilim adamları, denizanasından aldıkları DNA'ları zebra balığına yerleştirerek, karanlıkta ışıldayan bir süs balığı geliştirdi. "Night Pearl" Gece İncisi adı verilen balık, karanlıkta sarı - mavi renkte ışıldıyor. 
     

</TEXT>
</DOC>
