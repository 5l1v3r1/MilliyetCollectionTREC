<DOC>
<DOCNO> 189118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur16.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı ÖSS sistemini yumuşak geçişle değiştireceğiz 
</HEADLINE>
<TEXT>

     Milli Eğitim Bakanı Hüseyin Çelik, üniversiteye girişte katsayısı sistemini değiştiren tasarıyı geri çekmelerinin mümkün olmadığını söyledi. 
     Tasarıyı görüşmek için toplanan TBMM Milli Eğitim Komisyonu'nda AK Parti'li milletvekilleriyle CHP'liler arasındaki tartışmaların ardından Başkan Tayyar Altıkulaç, Üniversitelerarası Kurul Başkanı ile bazı rektörlerin dün kendisine tasarının bekletilmesini ve YÖK Kanunu üzerindeki değişiklik çalışmalarıyla birlikte ele alınmasını önerdiklerini anımsattı. Kişisel olarak bu görüşe katıldığını belirten Altıkulaç, öneri üzerinde üyelere söz verdi. 
     CHP Bursa Milletvekili Mustafa Özyurt, Hükümet'in ''çalakalem'' bir tasarı hazırlayarak gereksiz yere ülkeyi bir haftadır gerdiğini iddia etti. Başbakan ile Milli Eğitim Bakanı'nın birbiriyle çelişen açıklamalar yaptığını ileri süren Özyurt, ''Ne zaman çıkıyor bu uyumsuzluk, ordu açıklama yapınca. Önce gaza basıyorlar, ordu açıklama yapınca da frene. Ülkeyi bu hale getirmesinler'' diye konuştu. 
     CHP Denizli Milletvekili Mustafa Gazalcı, tasarının geri çekilmesi gerektiğini savunurken, usul açısından söz isteyen Milli Eğitim Bakanı Hüseyin Çelik, tasarıyı hangi gerekçelerle hazırladıklarını komisyonun bilgisine sunduktan sonra görüşmelerin ertelenip ertelenmeyeceği konusunda karar verilmesi gerektiğini belirtti. 
     
     ''VİRGÜLÜNÜN BİLE DEĞİŞMESİ GEREKMİYOR'' 
     2547 Sayılı YÖK Yasası ile ilgili değişikliğin 58. Hükümet döneminde Erkan Mumcu'nun Milli Eğitim Bakanlığı sırasında başlatıldığını, düzenleme konusunda en geniş katılımı sağlamak için ilgili ve çok çeşitli kuruluşların, internet aracılığıyla kamunun görüşüne sunulduğunu kaydeden Çelik, YÖK Başkanı'nın katkı sağlamayacağını açıkladığını hatırlattı. 
     Kendisinin bakanlığı üstlenmesinden sonra da çalışmaların sürdüğünü, YÖK Başkanı'nın kendisine, ''yasanın virgülünün bile değişmesi gerekmiyor'' dediğini bildiren Çelik, şikayetlere neden olan sınav sisteminin değiştirilmesi konusunda ÖSYM Başkanı ile görüştüğünü, ''gelin bunu ortak akılla düzenleyelim'' dediğini, Başkan'ın ''hayır bizim yaptığımız'' doğrudur'' diyerek karşı çıktığını belirtti. 
     Bu gelişmelerden sonra YÖK Yasa Taslağı'nı hazırlayarak Bakanlar Kurulu'na sunduklarını, bu aşamada Üniversitelerarası Kurul'un ÜAK yasal düzenlemeye katkı sağlamak istediğini açıkladığını ve kendileri ile birkaç kez biraraya geldiklerini kaydeden Çelik, ÜAK'ın kurduğu komisyonla birçok konuda prensipte anlaştıklarını dile getirdi. ÜAK yetkililerinin, yasayla ilgili çalışmaların Aralık ayı başına kadar süreceğini söylediklerini, bu arada da ÖSYM tarafından önümüzdeki yıl yapılacak sınavla ilgili kılavuzun bastırılmasının sözkonusu olduğunu belirten Çelik, zaman darlığı nedeniyle ve kılavuz bastırılarak trilyonlarca liranın heba olmaması için müstakil olarak katsayı sistemini değiştiren tasarıyı hazırladıklarını anlattı. 
     
     TEKNİK EĞİTİMİ CAZİP HALE GETİRMEK 
     Çelik, Hükümet'in hiçbir tasarıyı çalakalem hazırlamadığını, ancak hiçbir şeyin yüzde 100 mükemmel olamayacağını belirterek, önemli unsurun, yasal düzenlemelerden memnun kalmayanların sayısını en aza indirmek olduğunu kaydetti. 
     Tasarının Anayasa'ya aykırı olduğu görüşünün doğru olmadığını savunan Çelik, Anayasa'nın, yükseköğretime giriş sistemini değil yükseköğretimi planlama yetkisini YÖK'e verdiğini söyledi. 
     Sekizinci 5 Yıllık Kalkınma Planı'nda düz liselerle meslek liseleri arasında üniversiteye girişteki farklılığın giderilmesinin öngörüldüğünü, teknik eğitimi teşvik etmek ve cazip hale getirmek gerektiğini ifade eden Çelik, bugün teknik lise mensuplarının mezun oldukları bölümle aynı nitelikteki üniversitelere giremediğini, bunun bir ''komedi'' olduğunu söyledi. 
     Üniversitelere giriş sınavında ilköğretim 8. sınıf ile lise birinci sınıf müfredatından sorular sorulduğunu, lise 2 ve 3. sınıfın yok sayıldığını bildiren Çelik, bugün fiilen liselerin 1.5 yıla indirildiğini dile getirdi. 
     ÖSS sistemini değiştireceklerini ancak bunu yumuşak geçişle yapacaklarını belirten Çelik, ilköğretimin 8. sınıfında sınav yaparak öğrencinin yeteneğinin değerlendirileceğini, lisenin her sınıfının sonunda da sınav olacağını bildirdi. 
     
     ''DEMOKRASİYİ İÇİMİZE SİNDİRMELİYİZ'' 
     Komisyon Başkanı Altıkulaç'ın, ''yöneltilen eleştirilere cevap vermesi, tasarının ayrıntısına girmemesi'' konusundaki sözleri üzerine Çelik, CHP Bursa Milletvekili Mustafa Özyurt'un sözlerini değerlendirdi. ''Demokrasiyi içimize sindirmeliyiz. Asker üzerinden siyaset yapmamalıyız'' diyen Çelik, askeri kesimden açıklama yapılmasından sonra tasarı üzerinde çelişik açıklamalar yapıldığı iddiasının doğru olmadığını bildirdi. 
     Çelik, tasarının sadece imam-hatiplere yönelik olduğu yolundaki spekülasyonlar üzerine, Başbakan Recep Tayyip Erdoğan'ın, ''niyetlerinin böyle olmadığını'' dile getirdiğini, bu konuda ileri sürülen diğer görüşlerin, katkıların da alınmasını istediklerini, bunun askerin açıklamasından önce olduğunu anımsattı. 
     Milli Eğitim Bakanı Çelik, tasarıyı geri çekmelerinin kesinlikle sözkonusu olmadığını, ancak bekletme ya da görüşmeyerek alt komisyona sevketmenin komisyonun takdirinde olduğunu söyledi. 
     Bakan Çelik'in konuşmasından sonra yasa tasarısının müzakeresinin ertelenmesi oya sunuldu ve komisyon üyelerinin büyük çoğunluğunun oyuyla görüşmeler ertelendi. 
     Komisyon Başkanı Altıkulaç, bu aşamadan sonra komisyonun henüz çalışmaları süren YÖK Tasarısı gelinceye kadar bekleyebileceğini ya da alt komisyon kurarak tasarı üzerinde ilgili kesimlerin de katılımını sağlayarak çalışabileceğini savundu. CHP'li üyeler, tasarı ertelendikten sonra alt komisyon kurulmasının doğru olmadığını savunurlarken, AK Parti Erzurum Milletvekili Ömer Özyılmaz, alt komisyon kurulması yolunda önerge verdi. 
     Bu arada, AK Parti İzmir Milletvekili Mehmet Sayım Tekelioğlu'nun, tasarının Aralık ayında yasalaşması halinde 2004 üniversite giriş sınavında uygulanıp uygulanamayacağını sorması üzerine Milli Eğitim Bakanı Çelik, gelecek yıl Haziran'da yapılacak sınavda uygulanmaması için hiçbir neden bulunmadığını, ancak kılavuzların daha önce basılacak olmasından kaynaklanan bir kaynak hebasının sözkonusu olduğunu, basımın geciktirilmesini ÖSYM Başkanı'ndan rica edeceğini söyledi. 
     
</TEXT>
</DOC>
