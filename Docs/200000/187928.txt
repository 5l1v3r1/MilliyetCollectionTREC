<DOC>
<DOCNO> 187928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/spor/spo03.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Geleceği 'Karan'lık 
</HEADLINE>
<TEXT>

   Ümit Karan, kendi ipini kendi çekti. Fatih Terim, bir türlü istediği çizgiye gelmediği golcüsünü sildi. Sarı-Kırmızılı futbolcunun, devre arasında taliplisi olan bir Alman kulübüne satılabileceği öğrenildi 
   ERHAN TELLİ 

   
   Sabrı kalmadı 
   SONUNDA Fatih Terim'in sabrı taştı. Takım içindeki birlik, beraberliği sağlamak için yoğun çaba gösteren Galatasaray Teknik Direktörü, Ümit Karan'ın Hakan Şükür hakkındaki açıklamaları nedeniyle çileden çıktı. Karan'ın bardağı taşırdığını düşünen Terim'in, hareketlerine dikkat etmemesi durumunda devre arasında taliplisi olan bir Alman kulübüne satılacağı belirtildi. 
   
   Golcüyü dili yaktı 
   ÜMİT Karan'a verilecek ceza konusunda Terim'in tam yetkili olduğu ve yönetimin her türlü cezaya tam destek vereceği kaydedildi. Fatih hocanın, Ümit'i daha önce de gazetelere konuşmaması konusunda uyardığı, bu son olay ve yaşanan yeni gelişmeler karşısında, teknik adamın kendi sözlerinin bile basına yansımasına kızdığı, "Çok konuşan" golcüsünün ipini çektiği kaydedildi. 
   
      15 kişiyle antrenman    ASLAN, milli takımlarda bulunan futbolcuların fazlalığı ve sakat oyuncuların çalışmaya katılamaması nedeniyle sadece 15 futbolcuyla çalıştı. Çaykur Rize ile yapacağı karşılaşmanın hazırlıklarını sürdüren Sarı-Kırmızılılar'da Ümit'in tedavi olduğu açıklanırken, Volkan ve Hakan Ünsal ise tesislerde çalıştı. Abdullah ile Lukunku da düz koşu yaptı. Cim-Bom bugün 11.00'de Florya'da İstanbulspor ile karşılaşacak. 
   
   Cim - Bom'dan devlere kokteyl    EROL DEMİRKOL 

   GALATASARAY'IN ev sahipliğiyle bugün ikincisi düzenlenecek MPC Workshop organizasyonunun kokteyli dün gece Esma Sultan Yalısı'nda yapıldı. Geceye Başkan Özhan Canaydın, yöneticiler ve organizasyonda yer alan Juventus, Inter, Lazio, Bayern Münih, Porto, Hertha Berlin, Nantes, Olympiakos ve Paris Saint Germain kulübünün yetkilileri katıldı. Taraftar - kulüp ilişkileri, yayın hakları, uluslararası turnuvalar gibi konularda görüşmelerin yapılacağı toplantı bugün saat 11.00'de The Marmara Otel'de başlayacak ve iki gün sürecek. 
   
   Canaydın'dan açıklama    BAŞKAN Özhan Canaydın, İletişim Direktörü Sara Koral Aykar hakkında yayınlanan haberin gerçeği yansıtmadığını, Aykar ile olan işbirliklerinin ilk günkü kadar verimli geçtiğini açıkladı. Mali İşlerden Sorumlu yönetici Refik Arkan ise Aykar'ın basın sözcüsü değil, iletişim direktörü olduğunu ifade etti. 
   
   
</TEXT>
</DOC>
