<DOC>
<DOCNO> 160362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/soneko15.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi ''2003'te 4.5 milyar dolar ciro hedefliyoruz'' 
</HEADLINE>
<TEXT>

     Petrol Ofisi A.Ş. Genel Müdürü Ertuğrul Tuncer, Petrol Ofisi'nin 2003 yılında 4.5 milyar dolar ciro hedeflediğini söyledi. 
     Petrol Ofisi'nin 2002 yılında 4.2 milyar dolar ciro yaptığını belirten Genel Müdür Tuncer, 2003 yılı hedefinin ise 4.5 milyar dolar olduğunu, geçen yıl Petrol Ofisi'nin 228 trilyon lira kar açıkladığını kaydetti. 
     Akaryakıt bayilerinin daha önceki kar paylarının benzinde yüzde 14, motorinde ise yüzde 17 olduğunu ama zaman içinde bu oranların yüzde 7 seviyelerine düştüğüne dikkati çeken Ertuğrul Tuncer, devletin akaryakıttan aldığı vergi oranının yüzde 75'i bulduğunu, bu oranın da çok yüksek olduğunu bildirdi. 
     Tuncer, ''Devletten beklediğimiz, akaryakıt bayi karlarının eski düzeyine yükseltilmesidir. Aksi takdirde hileli akaryakıt satışları artar'' dedi. 
     Türkiye'de kaçak akaryakıt oranının çok yükseldiğine işaret eden Tuncer, şunları kaydetti 
     ''Güneydoğu Anadolu Bölgesi'ndeki kaçak akaryakıt kesildi. Ancak Mersin'de bazı şirketler piyasaya halen kaçak akaryakıt sürmektedir. Boğazlardaki balıkçı tekneleri asıl işlerini unutarak kaçak akaryakıt taşımaya başladılar. Uluslararası sulara giden balıkçı tekneleri özel olarak yapılmış 400-500 litrelik tanklarla tankerlerden kaçak akaryakıt alarak piyasaya sürmektedirler. Devletin, kaçak akaryakıttan yıllık vergi zararı 1 milyar dolar cıvarındadır.'' Tuncer, Antalya'nın en güzel yerinde kalan Petrol Ofisi Dolum Tesisleri'nin Temmuz ayında yeni yerine taşınacağını vurgulayarak, şöyle devam etti 
     ''Konyaaltı'nda bulunan dolum tesislerimiz artık şehir merkezinde kaldı. 40 dönümlük alan içindeki bu tesislerimizi Antalya Büyükşehir Belediye Başkanı ve Konyaaltı Belediye Başkanı ile yaptığımız görüşmeler sonucunda taşıma kararı aldık. Liman bölgesinde Türkiye'nin en modern dolum tesislerini yaptık. Buraya 25 milyon dolar yatırım yaptık. Yeni iş olanağı yarattık. Dolum tesislerimizi Temmuz ayından itibaren taşımaya başlayacağız.'' 
     
</TEXT>
</DOC>
