<DOC>
<DOCNO> 185290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun23.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD kuvvetlerine saldırılar sürüyor... 
</HEADLINE>
<TEXT>

     Irak'ın başkenti Bağdat'ın batısında Amerikan askerlerine saldırılar devam ediyor. 
     Görgü tanıkları, Felluce ve Halidiye bölgelerinde bu sabah 2 ayrı saldırı düzenlendiğini söylediler. Amerikalı askeri yetkililer ise saldırıları doğrulamadı. 
     Halidiye'deki tanıklar, Ramadi yolunda bir Amerikan konvoyuna RPG'li saldırı düzenlendiğini ve birçok askerin öldüğünü belirtiyor. Tanıklardan 23 yaşındaki Casim Muhammed, 4 cip ve 1 tanktan oluşan konvoyun uğradığı saldırı sonucu ölen 6 askerin helikopterle götürüldüğünü gördüğünü söyledi. 
     Muhammed Mahmud adlı tanık da, Ramadi yolundaki 4 cip ve 1 tanktan oluşan konvoyun geçişi sırasında patlama meydana geldiğini, konvoya ayrıca RPG ile saldırı düzenlendiğini, birçok askerin öldüğünü, bunlardan 5'inin helikopterle götürüldüğünü belirtti. 
     Bölgedeki AFP muhabiri de, olay yerinde 2 helikopter gördüğünü haber verdi. 
     Felluce'den Halidiye yolunda sabah saatlerinde ilerleyen bir konvoya saldırı düzenlenmiş, görgü tanıkları bazıları ağır, birçok yaralı gördüklerini ifade etmişti. AFP muhabiri de bir Humvee tipi aracın tahrip olduğunu gördüğünü bildirmişti. 
     
</TEXT>
</DOC>
