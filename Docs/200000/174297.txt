<DOC>
<DOCNO> 174297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo39.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Valdano Beckham tipik bir İngiliz futbolcu değil 
</HEADLINE>
<TEXT>

     Real Madrid Spor Direktörü Jorge Valdano, tipik bir İngiliz futbolcu olmayan David Beckham'ın, takıma kolay uyum sağlayacağını belirtti. 
     Arjantin Milli Takımı'nın eski futbolcusu Valdano, kulübün internet sitesine yaptığı açıklamada, genellikle İngiliz futbolcuların katı ve top tekniklerinin zayıf olduğunu belirterek, Beckham'ın tam tersine mükemmel bir top kontrol etme becerisi bulunduğunu kaydetti. 
     Beckham'ın takımla oynarken kendini rahat hissettiğini, bunun da yine diğer İngiliz futbolcularda bulunmadığını belirten Jorge Valdano, bu özelliğiyle yıldız oyuncunun takıma çok kolay adapte olacağını anlattı. 
     Valdano, ilk etapta çocukluğundan bu yana Manchester United'da oynayan Beckham'ın bazı zorluklar ve dil sorunu yaşayabileceğini düşündüklerini, ancak antrenmanlarda ve hazırlık maçlarında takıma kolay uyum sağlayacağını gördüklerini bildirdi. 
     Valdano, salı günü Tokyo'da yapılan hazırlık maçında, seyircinin etkisi altında kalmadan, kendisi için değil, takım için oynayan İngiliz futbolcunun, Real Madrid'de olmaktan mutlu olduğunu da bildirdi. 
     
</TEXT>
</DOC>
