<DOC>
<DOCNO> 155877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/ekonomi/eko05.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Aycell- Aria ortaklığı talimatı 
</HEADLINE>
<TEXT>

     ABDULLAH KARAKUŞ Ankara 

     Başbakan Recep Tayyip Erdoğan, Ulaştırma Bakanı Binali Yıldırım'a, Aria - Aycell ortaklığındaki sorunların giderilmesi amacıyla talimat verdi. 
     Erdoğan başkanlığında dün toplanan Merkez Karar Yönetim Kurulu toplantısında ekonomik konular gelişmeler değerlendirildi. 
     
     Ortak nokta bulunsun 
     Toplantıda, bir süredir yaşanan Aria - Aycell ortaklığı sorununun da çözülmesi istendi. Tayyip Erdoğan, Aria - Aycell arasında yaşanan sorunun birkaç gün içinde çözülmesi talimatı verdi. 
     Ulaştırma Bakanı Binali Yıldırım'a "Ortak bir nokta bulunsun. Gereken yapılsın" diyen Erdoğan'ın, pazartesi Türkiye'ye gelecek olan İtalya Başbakan Berlusconi ile bu konuyu görüşeceği öğrenildi. 
     
     Kısa sürede açıklanacak 
     AKP Genel Başkan Yardımcısı Dengir Mir Mehmet Fırat da Aria ve Bolu Tüneli konusundaki gelişmelerin en kısa sürede kamuoyuna açıklanacağını bildirdi. 
     Fırat, iş yasasının çıkarılmasıyla ilgili tartışmalara değinerek, "İş güvencesi yasasının ardından iş yasasının çıkarılacağı kararlaştırılmıştı. Türkiye'de 15 milyon işsiz varken 1.5 milyon sendikalının hesaplarıyla ilgilenemeyiz" dedi. 
     IMF'yle görüşmelerin olumlu geçtiğini anlatan Fırat, 5. gözden geçirme görüşmelerinin en kısa sürede başlayacağını belirtti. Bingöl depremi ile ilgili değerlendirme yaptıklarını belirten Fırat, bölgedeki 2 bin 500 konut ihtiyacının 500'ünün TOBB tarafından projelendirildiğini ve 8 ay içerisinde kalıcı konutlara geçileceğine inandığını söyledi. 
     

</TEXT>
</DOC>
