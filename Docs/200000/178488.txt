<DOC>
<DOCNO> 178488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sonspo08.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük gün yarın... Devler Ligi kuraları çekiliyor... 
</HEADLINE>
<TEXT>

     Futbolda kulüpler bazında Avrupa'nın en büyük organizasyonu olan Avrupa Şampiyonlar Ligi'nde grup maçlarının kura çekimi yarın yapılacak. 
     Fransa'nın Monaco kentindeki Grimaldi Forum'da TSİ 17.00'de başlayacak kura çekiminde, 8'erli 4 ayrı torbada 32 takım yer alacak. Her torbadan bir takım çekilerek, 4'erli 8 grup oluşturulacak. 
     Geçen sezon Birinci Süper Lig'i şampiyon kapayan ve Şampiyonlar Ligi'ne direkt katılma hakkı elde eden Beşiktaş, 33.495 puanı bulunduğu için kura çekiminde 4. torbada yer alacak. Siyah-beyazlılar, bu lige 3. kez katılacak. 
     Avrupa Şampiyonlar Ligi 3. ön eleme turunda mücadele eden Galatasaray ise 3-0 galip geldiği CSKA Sofya maçının rövanşında bu akşam turu geçmesi halinde, 78.495 puanla kura çekimine 2. torbadan katılacak. Sarı-kırmızılılar da turu geçmeleri halinde 9. kez Şampiyonlar Ligi'nde mücadele edecek. 
     Avrupa Şampiyonlar Ligi'nde grup maçları 16-17 Eylül'de yapılacak maçlarla başlayacak. 
     
</TEXT>
</DOC>
