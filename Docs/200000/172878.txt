<DOC>
<DOCNO> 172878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/ekonomi/eko08.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Sabancı taburcu oldu 
</HEADLINE>
<TEXT>

   
   New York Presbyterian Hastanesi'nde başarılı bir böbrek ameliyatı geçiren Sabancı Holding Yönetim Kurulu Başkanı Sakıp Sabancı taburcu oldu. Doktorlar tarafından sağlık durumunun her geçen gün daha iyiye gittiği belirtilen Sakıp Sabancı, New York'ta bir süre daha doktor kontrolünde dinlenecek. 
   Ülkesini, Anadolusu'nu ve dostlarını çok özlediğini söyleyen Sakıp Sabancı, "Ameliyat sonrası bağırsak düğümlenmesi ile ameliyat yerinin içte kanama yapması nedeniyle yoğun bakımda geçen sürenin uzamasının tüm sevenlerimi merakta bıraktığının bilincinde olarak üzülmekteyim. Allah'ıma şükürler olsun şimdi her geçen gün daha iyiye gittiğimi hissediyorum. Yüce Allah'ım nasip ederse, yakın zamanda vatanıma dönüp, bayrağıma, ezan sesine ve sevecen bakışlı vatandaşlarıma kavuşarak hasretimi gidereceğim ve daha yıllarca vatanıma hizmet etmeye çalışacağım. Hastanede yattığım süre boyunca gerek yurtiçinden, gerekse yurtdışından yağmur gibi gelen bine yakın faksla, telefonla hastane yetkililerini şaşkına çeviren inanılmaz derecede duygu yüklü mesajlar yollayarak, beni ağlatan ve süratle iyileşmeme sebep olan, akraba, dost, arkadaş ve tanıyan, tanımayan tüm vatandaşlarıma gönülden teşekkürler ediyorum. Bu moralle daha kısa sürede iyileşeceğimi umuyorum" mesajını gönderdi. 
   Sakıp Sabancı'nın ameliyatı 2 hafta önce Kardiyoloji Bölüm Başkanı Prof. B. Lerman kontrolünde, Üroloji Bölüm Başkanı Prof. Darracot Vaughan tarafından yapılmış, Intermed'den Dr. Hasan İnsel, Dr. Serdar Erkan ve Kardiotek'ten Dr. Mordehay Bardavit tarafından izlenmişti. 
   
   
   
</TEXT>
</DOC>
