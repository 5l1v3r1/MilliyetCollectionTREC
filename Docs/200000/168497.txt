<DOC>
<DOCNO> 168497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko17.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövizdeki düşüş ithal otomobil fiyatlarına yansımıyor 
</HEADLINE>
<TEXT>

     Dolar ve eurodaki düşüş, fiyatlarını Türk Lirası olarak belirleyen ithal otomobillere yansımadı. 
     İthalatçı firmaların rutin zamlara devam etmesi sonucu, Ocak-Temmuz döneminde ithal otomobil fiyatları yüzde 18'e ulaşan oranda artarken, fiyatlarını döviz cinsinden belirleyen bazı lüks otomobillerin fiyatları, birçok orta sınıf otomobilin fiyatının altında kaldı. 
     Yapılan araştırmaya göre, yılbaşında Merkez Bankası'nca 1 milyon 658 bin liradan satılan dolar, Temmuz ayına kadar yüzde 15 gerileyerek, 1 milyon 400 bin liraya düştü. Euro ise dolar kadar olmasa da yüzde 9 civarında değer kaybederek 1 milyon 736 bin liradan 1 milyon 585 bin liraya geriledi. 
     Döviz kurlarındaki gerilemenin, maliyetleri düşürdüğü dikkate alındığında, fiyatları düşmesi gereken ithal otomobillerde, tam tersi durum yaşandığı gözleniyor. Anahtar teslim fiyatlarını TL olarak belirleyen ithalatçı firmaların, fiyatları geriye çekmek bir yana, yerli otomobiller gibi enflasyona paralel rutin zamlarını yaptıkları görüldü. 
     Mazda, binde 3 ile fiyatına en az zam yapılan otomobil olarak dikkati çekerken, diğer firmaların zam oranını yüzde 2.5 ila yüzde 18.8 arasında artırdıkları belirlendi. Nissan Almera 1.5 Sedan'ın yüzde 16.3, Kia 1.3 Nb Basic'in yüzde 17.7, Hyundai Coupe 1.6'nın yüzde 18.8'e ulaşan zam oranlarıyla, fiyatlarını en fazla artıran otomobiller arasında yer aldıkları göze çarptı. 
     
     FİYATLARI EURO CİNSİNDEN BELİRLENEN OTOMOBİLLER 

     Fiyatlarını euro cinsinden belirleyen firmalardan BMW yüzde 3, Mercedes ise sadece binde 2 zam yaparken, bu zamma rağmen TL bazında bu otomobiller ucuzlamış oldu. Euro bazında fiyatını değiştirmeyen Chrysler, Jaguar ve Cherokee'nin de TL bazında fiyatları geriledi. 
     Buna göre, Mercedes A 140L'nin yılbaşında 25 bin 131 euro olan anahtar teslim fiyatı 25 bin 189 euroya yükselmesine rağmen, TL bazında, yılbaşında 43 milyar 627 milyon lira olan fiyatı, Temmuz ayında 39 milyar 924 milyon liraya düştü. 39 bin 797 euro olan fiyatı değişmeyen Chrysler'in PT Cruiser modelinin yılbaşında TL bazında 69 milyar 37 milyon lira olan satış fiyatı ise 63 milyar 78 milyona indi. 
     Volvo ise euro olarak belirlediği fiyatını, artırmak bir yana yüzde 20 de geriye çekti. Eurodaki değer kaybı da dikkate alındığında, yılbaşına göre fiyatı yüzde 27 ucuzlamış oldu. Lüks otomobil sınıfındaki Volvo'nun S40 1.6 modelinin anahtar teslim satış fiyatı da 48 milyar 434 milyon liradan 35 milyar 377 milyon liraya düşerek Türkiye'deki birçok orta sınıf otomobilin altına inmiş oldu. 
     Türkiye'de fiyatları TL olarak belirlenerek satışa sunulan bazı ithal otomobillerin Ocak ve Temmuz ayı fiyatları ile değişim oranları şöyle 
     

Otomobil modeli Ocak fiyatı Bin TL Temmuz fiyatı Bin TL Değişim Ford KA City 1.3 17.839.000 19.958.000 11.8 Honda HRV 1.6 CTV 40.975.000 44.165.000 7.7 Hyundai Coupe 1.6 39.107.000 46.463.000 18.8 Kia 1.3 NB Basic 14.850.000 17.490.000 17.7 Lada Samara HB 10.688.000 10.950.000 2.4 Mazda 1.6 Sedan 32.200.000 32.320.000 0.3 Mitsubishi Space S.1.6 30.033.000 32.298.000 7.5 Nissan Almera 1.5 Sed. 26.890.000 31.290.000 16.3 Opel Astra 1.4i HB 22.760.000 25.445.000 11.7 Peuguet 206 XT 1.6 25.750.000 29.250.000 13.5 Seat İbiza 1.2 Stella 20.230.000 22.491.000 11.1 Skoda 1.4i HB 21.560.000 22.100.000 2.5 Suzuki Liena 1.6 26.300.000 28.150.000 7 Volkswagen Golf 1.6 28.980.000 29.980.000 3.4      

     
</TEXT>
</DOC>
