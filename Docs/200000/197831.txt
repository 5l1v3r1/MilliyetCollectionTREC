<DOC>
<DOCNO> 197831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sontur06.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda kilonuz artmasın... 
</HEADLINE>
<TEXT>

     Metropolitan Florence Nightingale Hastanesi Endokrinoloji, Diyabet ve Metabolizma Uzmanı Doç. Dr. Selçuk Can, Ramazan ayının özellikle son 2 haftasında vücudun metabolizma hızının azalması nedeniyle Ramazan Bayramı'nda üst üste yenen tatlı, şekerleme ve çikolataların kilo artışına neden olduğunu bildirdi. 
     Doç. Dr. Can, AA muhabirine yaptığı açıklamada, 1 aylık oruç döneminin ardından bugün başlayan bayramda fazla tatlı tüketiminin özellikle kalp hastaları, yüksek tansiyonu olanlar ve şeker hastaları için sorun oluşturacağını vurguladı. 
     Diyabetlilerde kan şekerinin yükselmesinin ağız kuruluğu, halsizlik ve yorgunluğa yol açtığını anlatan Doç. Dr. Can, bayram günlerinde akrabaların biraraya gelip sofraların kalabalıklaşmasının da yenilen yiyecek miktarını farkında olmadan artırdığını kaydetti. 
     Doç. Dr. Can, ''Ramazan ayının özellikle son 2 haftasında vücudun metabolizma hızı, yani besinleri yakması azalıyor. Bu yüzden bayramda üst üste yenen tatlılar, şekerlemeler ve çikolatalar, kilo artışına neden oluyor'' dedi. 
     Art arda yapılan bayram ziyaretlerinde şekerleme ve tatlı ikramları ile ''al azıcık, bir şey olmaz'' telkinlerinin diyabetlilerin kan şekerlerinin yükselmesine yol açtığına dikkat çeken Doç. Dr. Selçuk Can, şu tavsiyelerde bulundu 
     ''Günde yalnızca bir defa tatlı tüketilmeli. Tatlılarla beraber sunulan kola, gazoz, şerbet gibi şekerli meşrubatlardan sadece diyet olanlar tercih edilmeli. Bu arada şeker hastaları, kesinlikle enerji içecekleri içmemelidirler. 
     Bayram ziyaretlerinde her seferinde şeker ve çikolata alınmamalı. Ziyaretlerin ardından bayramın ikinci ve üçüncü günleri, egzersiz ve yürüyüş yaparak geçirilmeli. 
     Moral de yüksek tutulmalı. Çünkü bayram, kucaklaşma, kaynaşma ve dinlenme dönemidir. Bunun için akraba ziyaretleri ihmal edilmemeli ve sosyal olunmalı. Moral iyi olursa, perhize de dikkat etmek kaydıyla kan şekeri düzeyi de iyi olur.'' 
     
</TEXT>
</DOC>
