<DOC>
<DOCNO> 150975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sondun25.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta yağmalanan 42 tablo Ürdün'de yakalandı... 
</HEADLINE>
<TEXT>

     Ürdün gümrük görevlileri, yağmalanan Irak ulusal müzesinden çalındığına inanılan 42 tabloyu sınırda ele geçirdiler. 
     Ürdünlü yetkililer, tabloların, hafta başında El Kerame sınır noktasında Irak'tan Ürdün'e giriş yapan ve kimliği açıklanmayan gazetecilerden alındığını ve Amman'daki Gümrükler Dairesi'ne gönderildiğini söyledi. 
     Tabloların orijinal olup olmadığı incelenirken, ilk değerlendirmelere göre bu tabloların Irak'taki yağma sırasında çalınanlardan olduğuna inanıldığı belirtildi. 
     Ürdün'de yayınlanan El Düstur gazetesinde çıkan haberde de Ürdün Gümrükler Dairesi Başkanı Mahmud Kuteyşat'ın, tabloların gümrükte ele geçirilmesinin ardından, Irak ulusal müzesi ve kütüphanesinden çalınanların yakalanması için her türlü önlemin alınmasını istediği belirtildi. 
     





</TEXT>
</DOC>
