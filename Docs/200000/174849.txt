<DOC>
<DOCNO> 174849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sonspo05.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor için ne iyi, ne kötü... 
</HEADLINE>
<TEXT>

     Trabzonspor Kulübü Asbaşkanı Erol Tuna, Konyaspor karşısında iyi bir futbol oynadıklarını ve galibiyeti hak eden tarafın kendileri olduğunu söyledi. 
     Tuna, Konyaspor maçında rakiplerine oranla daha üstün oynadıklarını belirterek, ''Ancak hiç olmayacak goller yedik. Galip geleceğimiz bir maçta 2 puan yitirdik'' dedi. 
     Geçen sezon başında forvette çok sıkıntılar yaşadıklarını, ancak bu sezon lige gollü bir başlangıç yaptıklarını da ifade eden Tuna, ''Belki iyi değil, ancak gelecek haftalar için umut verici bir başlangıç yaptık'' diye konuştu. 
     İbrahim Yattara, Hüseyin ve Fatih gibi oyuncuların Fenerbahçe maçında oynamayacak olmalarının kendileri için bir eksiklik olduğunu ancak takım içerisinde bu eksikliği giderecek oyuncular yer aldığını ifade eden Tuna, sarı-lacivertli takım karşısında taraftarlarına galibiyet hediye etmek istediklerini belirtti. 
     Tuna, yaklaşık bin kadar bordo-mavili taraftarın takımını desteklediğini ve yönetim kurulu olarak kendilerinin de Konyaspor maçını, taraftarlarla birlikte kale arkası tribünden izlediklerini sözlerine ekledi. 
     
</TEXT>
</DOC>
