<DOC>
<DOCNO> 190046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/spor/spo00.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Göz hastalıkları 
</HEADLINE>
<TEXT>

   Olmaya devlet cihanda bir nefes sihhat gibi. Para, pul, şöhret hikaye sağlık hepsinden önemli. Herkes kadar hakemlerin de hakkı sağlıklı yaşamak. MHK bu konuya artık önem göstermeli 
      TAMER BAĞLAN 

   
   Cuma akşamı İnönü Stadı'nda başladı hikaye. Aslına bakarsanız pek yabancı değil, şu terane "Emeğimize yazık değil mi Biz de bu işten ekmek yiyoruz. Bizim de çoluğumuz çocuğumuz var " klasiği. Bu haklı sözleri sarfeden, açık bir penaltıları verilmeyen ve Beşiktaş'a tek farkla yenilen Diyarbakırspor'un kalecisi... 
   Hikayenin bir gün sonraki kahramanları ise, Rizesporlu futbolcular. Cihan'ın yaptığı belki, ancak Ayhan'ın bloğundan da penaltı kararı çıkmamasına haklı olarak yine isyan var. 
   Pazar günü, Tolga'nın Uche'nin önünden topu elle alışına verilmeyen penaltıda bu kez bayrak açansa İstanbulsporlular. Ardından, önce bariz bir golü verilmeyerek, sonra hakemlerin ortak hatasıyla bir kişi eksilerek resmen hakem kararıyla sahadan başı eğik ve sinir katsayısı yüksek ayrılan Samsunsporlular... 
   Aslında hakkı yenenler, Robin Hood ve yandaşları tarafından savunulması gerekenler yalnızca garibanlar değil Arada kaynayan, kurunun yanındaki durumuna düşen zenginler de var. Örneğin dünyanın hemen her yerinde, Hakan Şükür'ün suratına ceza sahası içinde gelen tekmeye, hemen her hakem penaltı düdüğü çalar. Erman'ın, on metreden koşup gelerek Tuncay'a attığı omuz darbesi gözden kaçabilir belki, ancak Semih'in kolla vücutla ve ayakla yere indirilişine "devam" demek kesinlikle yanlış karar. 
   Yukarıdaki alışılageldik hikayelerde, "büyükler" sınıfına giremeyenlerin yakarırken öne sürdüğü bir numaralı dayanak maddi olanaksızlıklar. Peki ya, diğerleri milyonlarca dolara kurulan takımların, milyon dolarlık futbolcuları... Büyük takımlarda, büyük paralar kazanarak oynamaları ne zamandan beri suç Yalnızca bu özelliklerinden dolayı, onlara farklı gözlerle bakmak hangi mantığa sığar 
   Bu hafta verilen penaltı sayısı dört, verilmeyen ise yedi. Evet, "Hakemler de insan, onlar da hata yapacak" teranesi de var. Ancak, nereye kadar Sahada adaleti sağlamakla yükümlü hakemlerimizin terazileri yanlış tarttıkça ya da MHK bu işten anlamayan hakemlerle yol aldıkça, daha çok can yanar... 
   Yorumcular "Celil haksız" diyor Çünkü o profesyonel... Yani, insan değil mi Celil Yoksa, hata yapma lüksü yalnızca hakemde mi var Krita'nın şık kafa golünde önce santraya niyetlenen elinin birden faulü işaret etmesi normal mi, Selçuk Dereli'nin Şöyle bir geriye bakın, 'geleceğin hakemi'nin 'bugünün hakemi' bile olmamasını gerektiren daha ne hataları çıkar. Celil'in, sahanın hakimini itmesine yol açan pozisyondan önce, yardımcısına bakmadan santrayı göstermesi, "O kadar hata olur" diye mi değerlendirilmeli. Geçen sezon Diyarbakır'da faulü yapan saçsız Burhan'a sarı kart göstermek yerine, saçlı Ramazan'ı ikinci sarıdan sahadan atan da yine aynı Selçuk Dereli... 
   Artık kusura bakmanın zamanı geldi de geçiyor MHK ya böyle hakemlere maç vermemeli ya da kurumun faaliyetleri arasına 'göz hastalıkları' birimini de eklemeli... 
   
   Haftanın takımı    GENÇLERBİRLİĞİ İlk haftalardaki ağır aksak oyununu şimdilerde izlenirken keyif veren futbol gösterisine dönüştürdü. B.Rovers'e verdiği dersten sonra yaşanan yorgunluğun vites küçültmesine izin vermedi, İngiltere dönüşü uçakta ertelenen kutlamayı Sebat'ta gerçekleştirdi. Rakibin müthiş direncini kırıp, haftanın en net skorunu tabelaya astı. 
   
   Haftanın hocası    Ersun YANAL Gençlerbirliği Futbolcularını rehavet bulutları arasında bırakmadı, gevşemelerini önleyerek, kısa süre içinde ligin çetin yokuşlarına yönlendirmeyi başardı. Akçaabat Sebat karşısında geniş ve yetenekli kadrosunu en akılcı şekilde kullandı, hem ligi, hem de Avrupa'yı alnının akıyla götürecek donanıma sahip olduğunu bir kez daha ispatladı. 
   
   Haftanın hakemi    TÜRKİYE futbolun süper gücü olma yolunda kilometre taşlarını aşarken, maalesef bir arpa boyu mesafe kat edemeyerek, yerinde sayan hakemlerimizin içler acısı durumu bu güzelliği baltalıyor. Dokuz maçı "bu kadar kusur kadı kızında da bulunur" iyimserliğiyle değerlendirmemize rağmen, ne yazık ki haftanın altın düdüğünü verecek bir hakem bulamadık. 
   
   Gol krallığı    Futbolcu Takım Maç Gol 
   S.Aykut Samsunspor 8 8 
   T.Şanlı Fenerbahçe 8 7 
   A.Hassan Beşiktaş 9 7 
   Hooijdonk Fenerbahçe 9 7 
   
   Gol pası    Futbolcu Takım Maç Gol Pası 
   A.Yordanov İstanbulspor 8 6 
   Serhat Akın Fenerbahçe 9 5 
   M.Yozgatlı İstanbulspor 9 5 
   A.Tandoğan Gençlerbirliği 7 4 
   
   Altın eldiven    Futbolcu Takım Maç Gol 
   Oscar Cordoba Beşiktaş 7 4 
   O.Dağlaroğlu İstanbulspor 6 5 
   Hasan Sönmez Trabzonspor 6 7 
   S.Hamidou Denizlispor 9 8 
   
   Haftanın sonuçları    Çaykur Rizespor - Galatasaray 0 - 1 
   Hakan Dk.12 - Pen. 
   Beşiktaş - Diyarbakırspor 1 - 0 
   Tümer Dk.29 
   Ankaragücü - Elazığspor 1 - 0 
   Ramadan Dk.30 
   Adanaspor - Konyaspor 1 - 1 
   Zafer Biryol Dk.34 , Necati Dk.67 - Pen. 
   Bursaspor - Fenerbahçe 2 - 2 
   Van Hooijdonk Dk.28 ve 87 , Yakup Dk.56 , Okan Dk.78 
   Denizlispor - Trabzonspor 0 - 1 
   Romaschenko Dk.56 Pen. 
   Malatyaspor - İstanbulspor 2 - 1 
   Muhammed Hanifi Dk.57 , Bushi Dk.70 , Mehmet Öncan Dk.90 
   Samsunspor - Gaziantepspor 1 - 2 
   Evren Dk.22 , Jaziri Dk.57 ve 78 
   Akçaabat Sebat - Gençlerbirliği 0 - 3 
   Mustafa Özkan Dk.13 , M'Bayo Dk.72 , Mustafa Gürsel Dk.90 1 
   
   Haftanın maçları    ÇARŞAMBA Sparta Prag - Beşiktaş, CUMA Fenerbahçe - Adana, CUMARTESİ Elazığ - Denizli, Trabzon - Malatya, Diyarbakır - A.Gücü, G.Saray - Samsun, PAZAR İstanbulspor - Bursa, G.Birliği - Ç.Rize, Konya - A.Sebat, G.Antep - Beşiktaş 
   
   Haftanın portresi    JAZİRİ Gaziantep 
   Bouazizi'nin tavsiyesiyle izlenip, transfer edilen Jaziri takım arkadaşını utandırmadı. Sebat'ta kırmızı kart gören Tunuslu milli oyuncu, Amsterdam'da atılan Hapoel Tel Aviv turunun ardından dönüş yolculuğu sırasında kendisine takılan Celal Doğan'dan, "Samsun'a gol atarsan, para cezanı prime çeviririz" sözünü alınca coştu. Kıvraklığını, fırsatçılığı ve golü koklama konusundaki yeteneğiyle birleştirip, 19 Mayıs Stadı'nda Antep'in en lezzetli "fıstığı" olarak piyasaya çıktı. Attığı iki kafa golüyle Samsunspor karşısında çıkarılan üç puanın altın anahtarı oldu. 
   
   Alkış alanlar    Antep sofrası şenlendi 
   Kısıtlı kadrosu, mütevazi bütçesine rağmen futbolun en zengin çeşitlemelerini sunmakta üzerine yok. Kötü başladığı ilk haftaları ısınma turu olarak kabul eden Gaziantep, Hapoel Tel Aviv'den Avrupa rövanşını almasının ardından ligde de peş peşe dördüncü galibiyetini yakaladı. Nurullah hocaya takımı emanet edip, "Sağlam"a alan Başkan Celal Doğan, özlemini duyduğu desteği göremediği için kendisini sık sık küstüren tribünlere de artık kafasını takmıyor. Kapalı gişe beklentileri gerçekleşmiyor ama mücadeleci ve inançlı oyunuyla bu sıcak şehrin sıcak takımı içimizi ısıtıyor. 
   
   Kara tahta    İnönü'nün içi sızlıyor 
   Son şampiyonun istikrarlı gidişi belli ki bir grubu memnun etmiyor. Öyle ya, Diyarbakır maçında tribünün bazı bölgelerinden yükselen homurtuları ve mevcut hoşnutsuzluğun anlamsız protestolara dökülmesini başka türlü nasıl izah edebiliriz ki. Adını Beşiktaş'la yan yana görmek isteyen bir grup, her an değişmeye hazır istekleri gerçekleşmeyince, ailesine karşı çıkan asi bir genç gibi kırıp, döküyor. Tarihi İnönü Stadı'nın insanın tüylerini diken eden büyüleyici atmosferinin içine limon sıkılıyor. İnanmak istemiyoruz ama taraftarın ayakları artık geri geri gidiyor. 
   
   Haftanın sözü    Selçuk Dereli eniştem olur ama asla hakem olamaz. 
   ERMAN TOROĞLU 

   
   
</TEXT>
</DOC>
