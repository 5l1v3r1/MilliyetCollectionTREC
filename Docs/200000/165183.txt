<DOC>
<DOCNO> 165183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sonspo02.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Çok güzel bir maç oldu" 
</HEADLINE>
<TEXT>

     6. FIFA Konfederasyon Kupası B Grubu'nda Brezilya ile 2-2 berabere kalarak adını yarı finale yazdıran Türk Milli Takımı'nın teknik direktörü Şenol Güneş, ''Seyir açısından güzel bir maç oldu'' dedi. 
     İki takımın da çok fazla gol pozisyonuna girdiğini belirten Güneş, ''Fransa ile finalde oynamak istiyorduk. Ancak yarı finalde oynayacağız. İyi bir turnuva, oyuncularımızı denemek için önemli bir fırsat elde ettik. Burada en çok yorulan takım biz olduk. Yarış devam ediyor. Amaç oyuncularımızın son durumunu görmek. Bizim için önemli olan iyi bir futbol ortaya koymak. Üç maçtır iyi işler yaptık. Fransa bir dünya devi. Oyuncularımı büyük bir takım önünde test etmek istiyordum'' diye konuştu. 
     Güneş, yabancı bir gazetecinin, ''1996 yılında Parreira Fenerbahçe teknik direktörü iken O'na karşı kaybetmiştiniz. Bu maç onun bir rövanşı mıydı '' sorusuna, ''Hayır. Teknik direktörler yarışmaz'' yanıtını verdi. 
     
     BREZİLYA CEPHESİ 
     Brezilya Teknik Direktörü Carlos Alberto Parreira da maçtan sonra yaptığı açıklamada, ''İlginç bir maç oldu'' dedi. 
     İlk yarıda kendilerinin, ikinci yarıda da Türk takımının üstün olduğun ifade eden Parreira, şöyle konuştu 
     ''İlk yarıda 4 gol pozisyonuna girdik. İkinci yarıda ise Türk takım daha iyiydi. Ani ataklarla onlar da çok fırsat yakaladı. İlk yarının bitiminde oyuncularımı uyardım. Türk takımını tebrik ediyorum. Bizim için oyuncularımızı denemek önemliydi. Final oynamak istiyorduk, ancak olmadı.'' 
     
     MAÇTAN NOTLAR 
     -Karşılaşmayı 29 bin 170 biletli seyirci izlerken, bunların 20 binden fazlasını Türkler oluşturdu. 
     -Karşılaşmanın oynandığı Saint-Etienne kentine, komşu kentler haricinde, Almanya, Belçika ve İsviçre'den de gurbetçiler akın etti. 
     - A Milliler, yarın trenle başkent Paris'e dönecek. Milli futbolcular yarını dinlenerek geçirecek. 
     -Milli Takım, ilk yarıda korner ve serbest atış kullanmadı. Topa Brezilya yüzde 55, Türkiye ise yüzde 45 hakim oldu. 
     -Bin kadar Brezilyalı taraftar güvenlik nedeniyle boş olan tribünlere alındı. 
     -Fransa basını karşılaşmaya büyük ilgi gösterdi. 
     -Millilerin attığı ikinci gol sonrası sahaya giren Türk seyirciler nedeniyle statta anons yapıldı. Anonsta, taraftarların sahaya girmemeleri, aksi taktirde Türk Futbol Federasyonu'nun ceza alabileceği bildirildi. 
     
</TEXT>
</DOC>
