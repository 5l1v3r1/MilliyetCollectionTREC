<DOC>
<DOCNO> 189121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur19.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kameraman "tezgahlama kapkaç"tan beraat etti 
</HEADLINE>
<TEXT>

     İzmir'de 4 Şubat'ta bir hemşireyi, çantasını almak için yerde sürükleyen 2 kapkaççıyla olayı ''tezgahlayarak görüntülediği'' iddia edilen kameraman beraat etti. 
     İzmir 6. Ağır Ceza Mahkemesi'ndeki duruşmaya, tutuksuz yargılanan kameraman Halit Kartal katıldı. Kartal, son savunmasında suçsuz olduğunu belirterek beraatını istedi. 
     Savcı mütalaasında, kapkaç olayını gerçekleştiren E.B ile H.T'nin, kendilerini korumak amacıyla böyle bir senaryo yaratarak olayı kameramanın tezgahladığını öne sürdüklerini, ancak kameramanın olayı tezgahladığına yönelik kesin ve inandırıcı delil bulunmadığını belirterek, Halit Kartal'ın beraatını talep etti. 
     Mahkeme heyeti de savcının mütalaası yönünde görüş belirterek, Kartal'ın beraatını kararlaştırdı. 
     Yeşildere yolunda kaza yaptığı otomobilinin yanında bekleyen Bozyaka SSK Hastanesi hemşirelerinden Neşe Demirbaş'ın 46 çantasını almak isteyen H.T. ve E.B, direnmesi üzerine hemşireyi yerde sürüklemiş ve duvara savurmuştu. Çevredekilerin müdahalesi üzerine çantayı alamadan kaçan hırsızlıktan sabıkalı H.T. ve E.B. kısa sürede yakalanmış, savcılıktaki ifadelerinde, yerel bir televizyonda kameraman olarak görev yapan Halit Kartal'ın, kendilerini kapkaç yapmaları için teşvik ettiğini iddia etmişlerdi. 
     6. Ağır Ceza Mahkemesi heyeti, bir önceki duruşmada, H.T ve E.B'nin, yaşlarının küçük olması dolayısıyla Çocuk Mahkemesi'nde yargılanmalarına karar vermişti. 
     
</TEXT>
</DOC>
