<DOC>
<DOCNO> 186112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/magazin/amag.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yanlış anlama' otelden kovdurdu 
</HEADLINE>
<TEXT>

   Nefise Karatay ve Ebru Destan, jüri oldukları yarışmadaki şovu 'lezbiyenlik' sanıp salonu terk etti. Cengiz Süzer de onları, kovdu 
      DENİZ ALTUNTAŞ 
   
   GEÇEN cumartesi akşamı Çeşme Süzer Paradise Otel'de yapılan 'Miss Hawaiin Tropic Yarışması'nın Türkiye elemelerinde çok ilginç bir olay yaşandığı ortaya çıktı. Haluk Bilge'nin organize ettiği yarışmada Çeşme Süzer Paradise Otel'in sahibi Cengiz Süzer'in yanı sıra Ebru Destan, Nefise Karatay, Nuri Alço, Yusuf Azuz, Başak Gürsoy ve Erol Atar gibi ünlüler de jüri üyesiydi. 
   
   'Öpüşür gibi' yaptılar 
   EREZ Eğilmez'in koreografisini yaptığı yarışmada, 28 adaydan Nilgün Saka ile Hülya Başoğlu, Rita Hayword'ın oynadığı bir müzikalden alıntıyla birkaç saniyelik bir şov yaptılar. Ancak şovda iki güzelin birbirleriyle öpüşür gibi yapmasını 'lezbiyenlik' olarak algılayan Karatay ve Destan, jüri masasını hızla terk etti. Bu da salonda buz gibi bir hava estirdi. 
   
   'Derhal oteli terk edin ' 
   DESTAN'la Karatay'ın protestosuna ilk tepki de, Cengiz Süzer'den geldi. Süzer, "Sizi ben çağırdım. Bu yaptığınız bana saygısızlık" diye bağırınca, Destan ve Karatay odalarına çıktı. Ancak Süzer, iki mankenin derhal otelini terk etmelerini istedi. Destan ile Karatay da, gece yarısına doğru oteli terk ettiler ve taksiyle Çeşme'den ayrılıp soluğu İzmir'de aldılar. 
   
   
</TEXT>
</DOC>
