<DOC>
<DOCNO> 162815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur36.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Orgeneral Çevik Bir "Irak savaşında büyük fırsat kaçırdık" 
</HEADLINE>
<TEXT>

     Emekli Orgeneral Çevik Bir, Irak'taki savaş öncesinde Türkiye'nin çok büyük fırsat kaçırdığını belirterek, ''Biz Irak konusunda dezenformasyonun oyununa geldik'' dedi. 
     Bir, Management Center Türkiye tarafından Hilton Oteli'nde düzenlenen ''2. Stratejist Konferansı'' çerçevesinde ''Yeni dönem için stratejik öngörü Jeoekonomik bir bakış açısı geliştirme'' başlıklı bir konuşma yaptı. 
     Avrasya'nın dünya petrol rezervlerinin 4'te 3'üne, dünya zenginliğinin de yüzde 75'ine sahip olduğunu vurgulayan Bir, ''Bugün Avrasya'yı kontrol edebilen ülke tek süper güçlüğünü devam ettirebilir'' dedi. 
     Bir, AB ve NATO'nun doğuya genişlediğini, ABD'nin de yeni jeostratejisinin doğuya yönelmek olduğunu anlatarak, ABD'nin Avrasya coğrafyasındaki ülkelerde konuşlanmaya gittiğini söyledi. 
     Bu bölgede 100 milyar dolarlık bir değer yattığını ifade eden Bir, Türkiye'nin bu değerin en az 4'te 1'ini alabilecek altyapı ve bilgiye sahip olduğunu kaydetti. 
     Bir, Türkiye'nin enerji koridoru haline gelerek, bunu da jeoekonomik olarak kullanabilmesi durumunda önünde büyük fırsatlar olduğunu ve büyük kazanç elde edebileceğini dile getirdi. 
     Ekonomik savaşların artık barış ortamı içerisinde gerçekleştiğini ve geleceğin savaşlarını bunların oluşturacağını anlatan Bir, Türkiye'nin jeoekonomik stratejisini iyi belirlemesi gerektiğini bildirdi. 
     
     IRAK'TAKİ SAVAŞ... 
     Çevik Bir, Irak'taki savaş öncesinde Türkiye'nin bölgeyle ilgili stratejisini çok iyi yapamadığını kaydederek, ''Irak savaşı öncesinde Türkiye çok büyük bir fırsat kaçırdı. Biz Irak konusunda dezenformasyonun oyununa geldik'' diye konuştu. 
     ''Irak konusunda karşı tarafın Türkiye'nin açılımlarını kapatacak, önleyecek yaklaşımlar içerisinde olduğunu'' belirten Bir, şöyle dedi 
     ''Hepimizin evlerine gönderilen karikatürler, basında çıkan 'Türkiye'nin yüzde 95'inin savaş karşıtı olduğu ve Türkiye'nin savaşa gireceği' ortamına çekilmemiz, öyle sanıyorum hem Türkiye kamuoyundaki insanları hem de bizim karar vericilerimizi etkilemiştir. Ve biz bu fırsatı kaçırdık. Buradaki davranışı da dezenformasyon olarak görüyorum. Biz dezenformasyonun oyununa geldik.'' 
     
     SORULARI YANITLADI 
     Daha sonra toplantıyı izleyenlerin sorularını yanıtlayan Bir, ''Irak konusunda 'dezenformasyon oyununa geldik' dediniz. Fırsatın kaçmasına neden olan başka mekanizmalar neydi '' şeklindeki soru üzerine, şunları söyledi 
     ''Ben kimseyi tenkit etmek istemiyorum. Ama bu gelişmelerden biraz haberdar olmayışımızı öncelikle gündeme getirebilirim. Yani siyasete soyunmak, sadece belirli nedenlerle siyaset yapmak anlamına gelmiyor. Bir insan, bir ülkeyi yönetmeye iddialıysa bu konularda çok büyük altyapısı olması lazım.'' ''Türkiye'nin bir büyük sorununun da düşünce üreten mekanizmasının çok az bulunması'' olduğunu anlatan Bir, düşünce üreten sivil toplum örgütlerinin kurumsallaşması gerektiğini kaydetti. 
     Çevik Bir, bu konuda medyanın da bilinçli davranmasının önemine işaret etti. '' Ekonomik savaş artık barış ortamı içerisinde gerçekleşiyor dediniz. Silah sanayiinin geleceği konusunda stratejik öngörünüz nedir '' şeklindeki soruya karşılık Bir, ''bu konuda da Türkiye'nin kullanıldığını düşündüğünü'' bildirdi. 
     Bir, ''günümüzde silahlı kuvvetleri gelişmiş ülkelerde, silahlı kuvvetlerin hazırladığı stratejik hedef planlarının parlamentolara gittiğini, onaylandıktan sonra uygulandığını'' anlatarak, şunları kaydetti 
     ''Türkiye'de silahlı kuvvetlerin hazırladığı hedef planları, stratejik öngörüye göre yapılan çalışmalardır. Onaylanmadığı için bunu kullanıcı durumunda olan asker, bir konuya karar verdiği takdirde her zaman bir konu ile karşı karşıya bırakılmakta. Bu durum bizim aleyhimize bırakılıyor. Bugün emekli bir asker bu konuda adım atsa, o insan suçlanıyor. Ben şahsen bunu yaşıyorum. Bu anlayışın Türkiye'de değişmesi lazım. Avrupa'da bu tamamen farklı. Savunma sanayiinin tamamen çağdaş düşünceye göre, özellikle siyasi otoriteyi ilgilendirecek kısmının düzenlenmesi ve sorumluluğun siyasi otoriteye bırakılması gerektiğini düşünüyorum.'' 
     
</TEXT>
</DOC>
