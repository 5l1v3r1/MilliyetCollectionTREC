<DOC>
<DOCNO> 153096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sontur27.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İş kanunu tasarısı çalışanlara neler getiriyor.. 
</HEADLINE>
<TEXT>

     İş Kanunu Tasarısı ikinci kez görüşüldüğü TBMM Sağılık, Aile, Çalışma ve Sosyal İşler Komisyonu'nda kabul edildi. 
     Yeni düzenlemenin amacı ''Bir iş sözleşmesine dayanarak çalıştırılan işçilerin çalışma şartları ve çalışma ortamına ilişkin hak ve sorumluluklarını düzenlemek'' şeklinde tanımlanıyor. 
     ''Taşeron'' düzenlemesi olarak nitelendirilen ''alt işveren'' ilişkisi, ''İşin gereği ve teknolojik nedenler dışında asıl iş bölünerek alt işverenlere verilemez. Aksi durumlarda alt işverenin işçileri, başlangıçtan itibaren asıl işverenin işçisi sayılırlar'' şeklinde tanımlanıyor. 
     Yeni düzenlemede, belirtilen nitelikte bir işyerini kuran veya kapatan işveren, yasanın öngördüğü bilgileri 1 ay içinde bölge çalışma müdürlüğüne bildirecek. 
     Düzenleme kapsamı dışında tutulan iş ve iş ilişkileri Deniz ve hava taşımacılığı işleri, 50 ve daha az işçi çalıştıran tarım ve orman işlerinin yapıldığı işyerleri veya işletmeler, aile ekonomisi sınırları içinde kalan tarımla ilgili yapı işleri, bir ailenin üyeleri ile üçüncü dereceye kadar akrabaları arasında evlerde ve ev sanatlarının yapıldığı işler, ev hizmetleri, iş sağlığı ve güvenliği hükümleri saklı kalmak üzere çıraklar hakkında, sporcular, gazeteciler ve rehabilite edilenler ile Esnaf ve Sanatkarlar Kanunu'ndaki tanıma uygun üç kişinin çalıştığı işyerleri olarak sıralanıyor. 
     Kapıcılar da yeni düzenleme kapsamında olacak. 
     
     EŞİT DAVRANMA 
     İş ilişkisinde dil, ırk, cinsiyet, siyasal düşünce, felsefi inanç, din ve mezhep ve benzeri ayırım yapılmasını yasaklayan tasarı, eşit değerde bir iş için cinsiyet nedeniyle daha düşük ücret verilemeyeceğini öngörüyor. 
     Bu hükümlere aykırı davranma durumunda işçi 4 aylık ücreti tutarında tazminattan başka, yoksun bırakıldığı hakları da talep edebilecek. İşçi bu durumu ispatla yükümlü tutulacak. 
     
     İŞYERİNİN DEVRİ 
     İşyeri veya bir bölümünün devri durumunda, devir tarihinde işyerindeki geçerli iş sözleşmeleri bütün hak ve borçları ile birlikte devralana geçecek. Her iki işverenin müteselsil sorumluluğu, devir tarihinden itibaren 2 yılla sınırlı olacak. Devralan veya devreden işveren, bu işlemden dolayı iş sözleşmesini feshedemeyecek. Ancak, ekonomik ve teknolojik nedenlerin yahut iş organizasyonu değişikliğinin gerekli kıldığı fesih hakları, işçi ve işverenlerin haklı sebeplerden derhal fesih hakları saklı kalacak. 
     
     GEÇİCİ İŞ İLİŞKİSİ 
     İşveren, yazılı rızasını almak suretiyle bir işçiyi başka bir işverene iş görme edimini yerine getirmek üzere geçici olarak verdiğinde ''geçici iş ilişkisi'' kurulmuş olacak. Bu halde iş sözleşmesi işverenle devam etmekle beraber üstlendiği işin görülmesini geçici iş ilişkisi kurulan işverene karşı yerine getirmekle yükümlü bulunacak. 
     Geçici iş ilişkisi kurulan işveren, işçiye talimat verme hakkına sahip olup, sağlık ve güvenlik risklerine karşı gerekli eğitimi vermekle yüküm tutulacak. Geçici iş ilişkisi belirli süre ve yazılı olarak yapılacak, gerektiğinde en fazla bir defa yenilenebilecek. İşverenin ücret ödeme yükümlülüğü devam edecek. Geçici iş ilişkisi kurulan işveren, işçinin kendisinde çalıştığı sürede ödenmeyen ücretinden, işçiyi gözetme borcundan ve sosyal sigorta primlerinden işveren ile birlikte sorumlu olacak. Ancak, işçinin rızası alınarak ücret borcu, geçici iş ilişkisi kurulan işveren tarafından üstlenilebilecek. 
     İşçi, işyerine ve işe ilişkin, kusuru ile sebep olduğu zarardan geçici iş ilişkisi kurulan işverene karşı sorumlu tutulacak. Geçici sözleşmesinden aksi anlaşılmıyorsa işçinin diğer hak ve yükümlülükleri konusundaki düzenlemeler geçici iş ilişkisi olan işverenle ilişkisine de uygulanacak. 
     İşçiyi geçici olarak alan işveren, grev ve lokavt aşamasına gelen bir toplu iş uyuşmazlığının tarafıysa, işçi grev ve lokavt sırasında çalıştırılamayacak. Ancak 2822 Sayılı Toplu İş Sözleşmesi Grev ve Lokavt Kanunu'nun 39. maddesi hükümleri saklı tutulacak. İşveren, işçisini grev ve lokavt süresince kendi işyerinde çalıştırmak zorunda olacak. 
     Toplu işçi çıkarmaya gidilen işyerlerinde, çıkarma tarihinden itibaren 6 ay içinde toplu işçi çıkarılmasının sonucu olan işlerde geçici iş ilişkisi gerçekleşmeyecek. 
     
     BELİRLİ VE BELİRSİZ SÜRELİ ÇALIŞMA 
     ''Türü ve Çalışma Biçimlerini Belirleme Serbestisi'' başlıklı maddeye göre de iş sözleşmeleri belirli veya belirsiz süreli yapılabilecek. Bu sözleşmeler çalışma biçimleri bakımından ''tam süreli'', ''kısmi süreli'' veya ''deneme süreli'' ya da ''diğer tür''de oluşturulabilecek. 
     Yazılı sözleşme ile işçinin yapmayı üstlendiği işle ilgili olarak kendisine ihtiyaç duyulması halinde iş görme ediminin yerine getirileceğinin kararlaştırıldığı iş ilişkisi, çağrı üzerine çalışmaya dayalı ''kısmi süreli bir iş sözleşmesi'' olacak. 
     Kısmi süreli iş sözleşmesiyle çalıştırılan işçi, ayrımı haklı kılan bir neden olmadıkça, salt iş sözleşmesinin kısmi süreli olmasından dolayı tam süreli emsal işçiye göre farklı işleme tabi tutulamayacak. Kısmi süreli çalışan işçinin ücret ve paraya ilişkin bölünebilir çıkarları, tam süreli emsal işçiye göre çalıştığı süreye orantılı olarak ödenecek. 
     Ay veya yıl gibi bir zaman dilimi içinde işçinin ne kadar süreyle çalışacağını taraflar belirlemedikleri takdirde, haftalık çalışma süresi 10 saat olarak kararlaştırılmış sayılacak. Çağrı üzerine çalıştırılmak için belirlenen sürede işçi çalıştırılsın veya çalıştırılmasın ücrete hak kazanacak. İşveren, her çağrıda işçiyi günde en az 3 saat çalıştırmak zorunda olacak. 
     




</TEXT>
</DOC>
