<DOC>
<DOCNO> 194009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/soneko17.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
THY Genel Müdürü Fiyatların 69 milyona inmesi mümkün değil 
</HEADLINE>
<TEXT>

     Türk Hava Yolları THY Genel Müdürü Abdurrahman Gündoğdu, İstanbul-Van arası 1300, İstanbul-Viyana arası 1250 kilometre olduğuna işaret ederek, ''Van Viyana'dan daha uzak ama insanlar otobüsle seyahat ediyorlar. Gelişmiş ülkelerde otobüs taşımacılığı kısa mesafeler dışında tamamen bitmiştir. Otobüs fiyatlarıyla uçak fiyatları bire bir noktasına gelirse, Türkiye de 10 yıl içinde bu noktaya gelecektir'' dedi. 
     Ekonomi Muhabirleri Derneği EMD İstanbul Şubesi'nin düzenlediği basınla sohbet toplantısının konuğu olan Gündoğdu, THY'nin Türkiye'nin dışa açılmış büyük bir şirketi ve yurtdışında en çok tanınan markası olduğunu söyledi. Gündoğdu, THY'nin Türkiye'nin konumu itibariyle inanılmaz avantajları bulunduğunu belirtti. 
     Sektörün çok hızlı değiştiğini, Mart ayında göreve yeni başladığında savaş çıktı çıkacak denilirken çeşitli senaryolar üretildiğini anlatan Gündoğdu, şunları kaydetti 
     ''Bunlardan birisi Ağustos ayında nakit paramız bitiyor, maaşları ödeyemeyecek duruma geliyoruz . Bunları tartışıyorduk. Fakat savaş bitti bir ay sonra tam tersine Türkiye çok hızlı gelişmeye, belki tarihinde görmediği ekonomik hareketliliğe sahne oldu. Biz de doğal olarak bu talebi karşılamakta zorlandık. Türkiye'ye tarihinde ilk defa Ağustos ayında 2 milyonun üzerinde turist geldi. Ekonomik beklentilerin iyiye gittiği bir dönemde en azından yakın vadede kriz beklentisi olmaması insanların para harcamalarına imkan sağladı. Biz özellikle iç hatlarda büyük bir tıkanıklık yaşadık.'' THY'nin 1995 yılında da 65, şimdi de 65 uçağı olduğunu belirterek, bunun dar gelmeye başladığını bildiren Gündoğdu, 9 milyon olan yolcu sayısının da bu sene 10.5 milyon civarında olacağını, son 8 senedir büyümemenin verdiği sıkıntı bulunduğunu belirtti. 
     
     ''ÖNÜMÜZDEKİ YIL KRİZ BEKLENTİSİ GÖZÜKMÜYOR'' 

     Gündoğdu, önümüzdeki yıl kriz beklentisi gözükmediği için özellikle turizmde oldukça iyi bir beklenti bulunduğunu kaydetti. 
     Amaçlarını tarifeli, düzenli seferler yapmak ve kaliteyi ön planda tutmak olarak tanımlayan Gündoğdu, ''THY oldukça genç bir filoya sahip. Yaş ortalaması 7-8. Dünya ortalaması 10'un üzerinde. Bizim en büyük projelerimizden biri bunu daha iyi bir noktaya getirmek, uçakların yenilenmesi'' dedi. 
     Abdurrahman Gündoğdu, Kuzey Afrika'nın en hızlı gelişen pazarları olduğunu, büyümenin yüzde 20'yi geçtiğini de belirterek, ''Bunun büyük çoğunluğu bavul ticareti. Burada devletin ekonomik katkısını ön planda tutuyoruz. Bunlara öncelikle önem veriyoruz'' dedi. 
     Halen yurtdışında 75 noktaya, yurtiçinde 26 noktaya sefer yaptıklarını anlatan Gündoğdu, 65 uçakla bu seferi yapmanın oldukça zor olduğunu vurguladı. Gündoğdu, ''En azından bire bir gibi uçak sayısı adedi gerekiyor. Lufthansa 130-140 noktaya sefer yapıyor. THY için de böyle bir potansiyel söz konusu'' diye konuştu. 
     Kanada'nın Toronto kentine sefer başlatma kararı aldıklarını anımsatan Gündoğdu, Fas Kazablanka, Belgrad, Katar ve Nijerya'ya da sefer başlatmanın söz konusu olabileceğini söyledi. 
     ''Yurt içini de ihmal etmemek gerek'' diyen Gündoğdu, açıklamalarını şöyle sürdürdü 
     ''İstanbul-Van arası 1300, İstanbul-Viyana arası 1250 kilometre. Van Viyana'dan daha uzak ama insanlar otobüsle seyahat ediyorlar. Artık bu çağda pek hoş olmayan bir nokta. Şu anda uçak fiyatları otobüs fiyatlarıyla kıyaslanınca, otobüs fiyatlarına yemek gibi ihtiyaçları da dahil edersek Türkiye'de 2 katı gibi bir oran var. Bu oran eğer bire bir noktasına gelirse -ki gelişmiş ülkelerde bu noktada otobüs taşımacılığı kısa mesafeler dışında tamamen bitmiştir- Türkiye de benim tahminim bir 10 yıl içinde bu noktaya gelecektir. Şu anda biz yurtiçinde 4-5 milyon yolcu taşıyoruz. Bu talebin en az 100 milyonlara ulaşacağı bir nokta.'' 
     
     ''TEKNİK BAKIM GELİRİ 60-70 MİLYON DOLARI BULACAK'' 

     11 Eylül sonrası Amerika dışında sistemin toparlandığını, sektörün 11 Eylül öncesi rakamlara yavaş yavaş yaklaşmaya başladığını belirten Gündoğdu, krizin de etkisiyle ucuz havayollarının başarılı bir şekilde piyasaya çıktığına dikkat çekti. 
     Bunun büyük bir tehdit oluşturmaya başladığını belirten Gündoğdu, ''Fiyatları çok aşağı çektiler, maliyetler düştü, ikramı parayla sattılar. Hostesler uçakların içini temizledi, pilotlar bavul getirdi. İşçiliğin pahalı olduğu gelişmiş ülkelerdeki şirketler bundan etkilendi. Swissair bu tehlikeden dolayı battı. Bence şirketleri 11 Eylül'den daha büyük bir etkiyle bu ucuz havayolu şirketleri etkiledi'' dedi. 
     Havacılıkta en önemli masraf kalemlerinden birinin de uçağın teknik bakımı olduğunu ifade eden Gündoğdu, bir uçağın motorunun 4-5 yılda bir bakıma gitmesi gerektiğini, bunun da ortalama 3 milyon dolar bakım maliyeti yarattığını söyledi. 
     THY'nin bu konuda teknik üssü ile kendi imkanlarını karşıladığı gibi dışarıya da hizmet verdiğine işaret eden Gündoğdu, ''İlk defa geçen sene talepleri geri çevirmek zorunda kaldık, hangarımız yetmedi. Geçtiğimiz yıl dışarıdaki uçakların bakımından 30-40 milyon dolara yakın gelir elde edilmiş. Bu sene 60-70 milyon doları bulacak. THY için çok kısa sürede 150-200 milyon dolara çıkmak mümkün'' diye konuştu. 
     Avrupa'da işgücü pahalı olduğu için Avrupa'nın bunu yavaş yavaş Türkiye'ye kaydırdığını belirten Abdurrahman Gündoğdu, 500 milyar dolarlık bir pazar olan uçak bakım sektöründen Türkiye'nin aldığı payın kendi ihtiyaçları da dahil 150-200 milyon dolar olduğunu kaydetti. 
     Avrupa'nın açık hava alanı noktasına doğru gittiğini de belirten Gündoğdu, ''Eğer bu uygulamaya geçilirse, belli Avrupa ülkeleri içinde belki biz de AB'ye üye olabilirsek THY olarak Frankfurt'tan Londra'ya yolcu taşıyabileceğiz. Nasıl Avrupa otomobili Türkiye gibi işgücü ucuz ülkelere kaydırıyorsa, havacılık sektöründe de buraya doğru kayma ihtimali var'' dedi. 
     Abdurrahman Gündoğdu, Türkiye'nin taşımacılıkta Avrupa'da ilk 5'e girmesi gerektiğini vurgularken de, ''Taşımacılıkta dünyada ilk 50, Avrupa'da ilk 10 içindeyiz. Bizim tahminimiz Türkiye'nin dünyada ilk 20'ye, Avrupa'da ilk 5'e girmesi lazım'' dedi. Gündoğdu, verimliliği artırarak önümüzdeki 5 yıl içinde Avrupa'da ilk 5'e girme imkanları olacağını belirtti. 
     Gündoğdu, ekonomik gidişata şirketin içinden bakınca oldukça iyi bir trend yakalanmış, çok iyi bir noktaya gittiklerini tahmin ettiğini dile getirdi. 
     THY Genel Müdürü Gündoğdu, daha sonra gazetecilerin sorularını yanıtladı. 
     
     FİYATLARIN 69 MİLYONA İNMESİ MÜMKÜN DEĞİL 

     Genel Müdür Gündoğdu, fiyatların aşağı çekilmesine ilişkin bir soru üzerine, ''69 milyon gibi sembolik bir rakam ortaya çıktı. Bu teorik olarak mümkün gözükmüyor. Bilet fiyatları içinde 40 milyon vergi, yakıt ve acente komisyonunu koyduğunuz zaman 75 milyona çıkıyor'' dedi. 
     Gündoğdu, Almanya'da reklam amacıyla, ''THY pahalı'' imajını yıkmak için 5-10 koltukta sadece 99 Euro'luk bir fiyat açıkladıklarını bildirdi. 
     ''Gerçekte bizim yaptığımız çalışmada yüzde 20 civarında fiyatların düşmesi mümkün gözüküyor'' diyen Gündoğdu, THY'de doluluk oranının yüzde 65-70'lerde olduğunu, doluluk oranını yüzde 80'lere çıkardıklarında sadece doluluk oranıyla bu yüzde 20 indirimin sağlanabileceğini söyledi. 
     Abdurrahman Gündoğdu, 7-8 ay önce göreve başladığında 11 bine yakın olan personel sayısının 10 bin civarına indiğini de belirtti. 
     Geçtiğimiz yıl THY'nin tarihinde ilk defa işletme gelirleri açısından kar ettiğini kaydeden Gündoğdu, bu yıl da geçen yıldan kötü olmayacağını, geçen yıl civarında bir kar beklediklerini bildirdi. 
     THY Genel Müdürü Gündoğdu, yüzde 20 ucuzlamanın ne zaman olacağı yönündeki bir soruya, ''Uzun vadeli bir çalışma'' yanıtını verdi. 
     
     ''COLA TURKA'YI EŞANTİYON OLARAK ALDIK'' 

     Kaliteden kesinlikle ödün vermeyeceklerini dile getiren Gündoğdu, sözlerini şöyle sürdürdü 
     ''Gerekirse mevcut durumda olduğundan daha iyi kalitede bir hizmet vermek ama bunu ucuza sağlamak. Mesela içki ikramını yapıyorsunuz, daha iyisini daha ucuza almak her zaman mümkündür. İşte Cola Turka'yı biz eşantiyon olarak aldık, para vermedik. Getirin deneyelim dedik. Zaman zaman böyle eşantiyonlar geliyor. Ticari düşünerek kaliteden ödün vermeden belki daha da ileriye götürerek fiyatları da aşağı çekmek mümkün.'' Geçen yıl 10.5 milyon civarında yolcu taşıdıklarını, bu yıl da o civarda olacağını ifade eden Gündoğdu, ''Savaş ve Sars nedeniyle bir miktar kaybımız oldu ama son 4 ayı geçen yılın üzerinde kapattık. 1.5 milyar dolar ciroya tekabül ediyor, geçen sene de bu civardaydı'' dedi. 
     
     ''THY'NİN 100 UÇAĞA ÇIKMASI GEREKİYOR'' 

     Sezonun her yıl Ekim ayında bitmesine karşın Ramazan Bayramı dolayısıyla bu yıl bir hareketlilik olduğunu belirten Gündoğdu, Ocak ayında yılbaşı tatili, sonrasında Hac sezonu ve Kurban Bayramı'nın büyük avantaj olduğunu, Nisan ayında da tekrar yaz trafiğinin başladığını kaydetti. 
     THY'nin yolcularının yüzde 10'unun transfer yolculardan oluştuğunu anlatan Gündoğdu, uçak alım çalışmalarına ilişkin ise şu bilgiyi verdi 
     ''10 sene önce 65 uçak, 10 sene sonra 65 uçak. Türkiye'nin ekonomik büyümesine baktığınızda yüzde 51 büyüme var. Havayolu taşımacılığının büyümesi ekonomik büyümenin 1.5 katı kadar. THY'nin şu anda o trendi devam ettirmesi durumunda 100 uçağa çıkması gerekiyor. Ama tabii bizim için 100 uçağa çıkmak şu anda çok zor. O yüzden biraz daha muhafazakar bir yaklaşımla o planı hazırladık. Bu yıl sonuna kadar bu tamamlanacak.'' Vergilere ilişkin soru üzerine de Gündoğdu, ''Ulaştırma ve Maliye Bakanlığı ile görüştüğümüzde ne zaman vergiler konusunu dile getirdiysek mutlaka bir zam yedik. Bir gittik ÖTV'ye zam geldi. Tekrar gittik terör ve savaş sigortası yolcu başına 1 dolar ödeyeceksiniz yine borçlu çıktık. O yüzden pek fazla onun üzerine gitmek istemiyoruz. IMF programından dolayı vergilerde düşürme zor. Ama önümüzdeki yıl için zannediyorum havaalanı vergilerinde düşüş olacak. Buradan yüzde 5-10 indirimi gelebilir'' diye konuştu. 
     
     ''YABANCILARIN TALEBİ VAR AMA...'' 

     Özelleştirmeye ilişkin bir soru üzerine de Abdurrahman Gündoğdu, özelleştirme kapsamında olduklarını, ama yabancılara satışın yüzde 40'la sınırlandırıldığını söyledi. 
     Gündoğdu, ''Yabancıların talebi var ama yüzde 51'inden fazlasını alamadıkları sürece ciddi anlamda talip olmuyorlar'' dedi. 
     Özelleştirmenin gündemlerinde olduğunu belirten Gündoğdu, ancak önce verimliliği artırmanın önemine işaret etti. 
     Her yıl yüzde 5-10 büyüme hedeflediklerini belirten Gündoğdu, personel sayısında artış öngörmeden verimliliği artırarak büyüme öngördüklerini kaydetti. 
     Gündoğdu, THY'nin uluslararası trafikte yüzde 30 pazar payının yüzde 15'lere düştüğünü de belirtti. 
     USAŞ'la anlaşmalarına ilişkin soruya karşılık da THY Genel Müdürü Gündoğdu, 5 yıllık anlaşmanın 2 yılının dolduğunu, ancak pek memnun olmadıklarını belirtti. 
     Abdurrahman Gündoğdu, ''İyileştirmek için çalışıyoruz, her iyileştirme fiyat artışı gibi geldiği için bunu nasıl aşacağız bunun mücadelesini veriyoruz'' dedi. 
     Gündoğdu, Cola Turka dışında fındığı ücretsiz aldıklarını, Uludağ'ın gazoz olarak girmek istediğini belirtti. 
     Uçak bakımında ilave hangar ihtiyacını karşılamak için Antalya ve Sabiha Gökçen havaalanları bulunduğunu, bununla ilgili görüşmelerin devam ettiğini bildiren Gündoğdu, stratejik ortaklık konusuna geçmişte yaşadıkları tecrübeler ışığında biraz temkinli yaklaştıklarını söyledi. 
     Gündoğdu, burada mümkün olduğu kadar büyüme potansiyelini sonuna kadar kullanıp ondan sonra böyle bir ortaklığa girmenin daha cazip göründüğünü, ama mutlaka THY'nin uygun olanı seçip yabancı danışmanlık firmalarından da hizmet alarak önümüzdeki yıl itibariyle böyle bir çalışmayı başlatacaklarını anlattı. 
     Abdurrahman Gündoğdu uçak alımı konusunda stratejilerinin de satın almak yerine kiralamak olduğunu belirterek, ''Şu veya bu marka değil, fiyat ön planda olacak'' dedi. 
     Gündoğdu, THY'nin son 2-3 senedir hiç alım yapmadığını, filonun yarısının da kiralık olduğunu kaydetti. 
     
     ''SİYASETTEN AÇIKÇASI HOŞLANMIYORUM'' 

     THY'nin Türkiye'deki kargo taşımacılığının yüzde 50 pazarını sağladığını belirten Gündoğdu, milletvekillerine yüzde 30 indirimin tekrar başlayacağı şeklindeki haberlerin anımsatılması üzerine de, ''Kanunla indirimli veya ücretsiz taşımacılık yasaklanmış durumda. Öyle bir şey yapmamız mümkün değil. Biz şunu söylemiştik, Aslında indirim yaptığımızda vekiller de ondan zaten otomatik olarak faydalanacaklar '' diye konuştu. 
     Abdurrahman Gündoğdu, Büyükşehir Belediye Başkanlığı için isminin geçtiğinin anımsatılması üzerine de ''O kasıtlı çıkarılmış bir haber. Şirket içinde bazı şeyleri oturtmaya çalışıyoruz, Şirkette yeniden bir çalkalanma olacak Genel Müdür gidecek, başkası gelecek gibi bir şey var. Ben siyasetçi değilim bürokratım. Siyasetle pek ilgilenmek istemiyorum. THY çok daha güzel kurum. Siyasetten açıkçası hoşlanmıyorum.'' 
     
</TEXT>
</DOC>
