<DOC>
<DOCNO> 174844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/soneko10.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Enflasyondaki düşüşle ilgili endişelerimiz var 
</HEADLINE>
<TEXT>

     Türkiye Odalar ve Borsalar Birliği TOBB Ticaret Odaları Konsey Başkanı ve İzmir Ticaret Odası İZTO Yönetim Kurulu Başkanı Ekrem Demirtaş, enflasyondaki düşüşün kalıcı olup olmadığı yolunda endişelerinin bulunduğunu belirtti. 
     Başkan Demirtaş, Türkiye'de yaz aylarında ekonomik göstergelerin geleneksel olarak yılın en iyi seviyelerinde olduğuna dikkati çekti. Demirtaş, ekonomik durumun tahlili için sonbahar aylarındaki rakamların önemli olduğunu kaydederek, şunları söyledi 
     ''Enflasyonun yüzde 100 olduğu zamanlarda bile, rakamlar yaz aylarında zaten en düşük seviyelerdeydi. Turizm nedeniyle döviz girişi, döviz kurlarını da düşürüyordu. Her yıl en düşük seviyelerde oluşan rakamlar, bu yıl da aynı şekilde gerçekleşti. Enflasyondaki bu düşüşün kalıcı olup olmadığı yolunda endişelerimiz var. Ekonomik durumun gerçekten iyi olup olmadığını görmek için sonbaharı beklemek gerekiyor. Bugüne bakarak ekonomi kurtuldu demek yanlıştır. Ekonomi halen bıçak sırtındadır.'' 
     
     TÜRKİYE YAKLAŞIMI 

     Hükümetin, dış borç ertelemesini bir başarıymış gibi gösterdiğini savunan Demirtaş, başarının, borcu ertelemek değil, ödemek olduğunu söyledi. Borç ertelemesinde faiz oranlarının belirlenmediğine dikkati çeken Demirtaş, ''IMF, tarihinde hiç moratoryum ilan etmemiş bir ülkenin borçlarını, belirtmediği bir faizle erteleyebilir. Bu, borçları ertelenen ülke için bir başarı değildir. Bunun başarı olarak gösterilmesi yanlıştır. Dış borcu erteleyerek, İstanbul Yaklaşımı'ndan sonra dünyaya Türkiye Yaklaşımı kavramını da tanıttık'' dedi. 
     Gerçekleşen rakamlar üzerinden çok çeşitli yorumlar yapıldığını kaydeden Demirtaş, ekonominin belirsizlik içinde bulunduğunu ve sonbahar aylarında gerçek rayına oturacağına inandığını sözlerine ekledi. 
     
</TEXT>
</DOC>
