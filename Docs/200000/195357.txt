<DOC>
<DOCNO> 195357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur21.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Memurlara 160 milyon lira 'ek destek' ödemesi var 
</HEADLINE>
<TEXT>

     Devlet Bakanı Ali Babacan, memurların enflasyona ezdirilmediğini söyledi. 
     TBMM Plan ve Bütçe Komisyonu'nda 2004 yılı bütçesinin maddeleri üzerindeki görüşmeler sürüyor. 
     Devlet memurları ile kamu kurum ve kuruluşlarında sözleşmeli personele Bakanlar Kurulu'nca belirlenecek tarihlerde ve tutarlarda iki bölüm halinde 160 milyon lira ödeme yapılacak. Ödemelerin yapılacağı tarihlerde aylıksız izinli olanlara, kurumların yurt dışı kadro ve pozisyonlarında çalışanlara, 3 ay veya daha fazla yurt dışına gönderilenlere bu ödeme yapılmayacak. 
     CHP'li milletvekillerinin ''bütçenin gelir dağılımını daha da bozacağı, memurların mağdur olacağı'' eleştirilerini yanıtlayan Devlet Bakanı Ali Babacan, 2004 yılı bütçesinin, ciddi borç yükü ile karşı karşıya kalınması nedeniyle dar ve sınırlı imkanlarla hazırlandığını kaydetti. Babacan, memura yapılacak zam konusunda farklı hesaplamaların gündeme geldiğini belirterek, ''Ancak uluslararası kabul görmüş hesap metotlarıyla yapıldığında, memurumuz enflasyon karşısında ezdirilmemiştir. Verilen artış, enflasyonunun üzerindedir'' dedi. 
     Memur ve sözleşmeli personele ödenecek 160 milyon liranın 2004 yılı için görüşmelerde uzlaşma zemini olması için konulduğunu anlatan Babacan, 2003 yılını telafi olarak düşünülmediğini vurguladı. Babacan, ''160 milyon lira, 2004 yılı için ek bir destek ödemesidir'' dedi. 
     Babacan, bütçedeki 4 ana kalemde en fazla artışın personel rakamlarında olduğunu vurgulayarak, şöyle konuştu 
     ''Bütçe rakamları ortada... Ay ay TÜFE endeksi ile memurun reel eline geçeni yazın. Her ay aldığı maaşı dövize değil de TÜFE endeksine çevirseniz, yüzde 17'yi bulursunuz. Bu yüzde 17 yeterli mi Yeterli demiyoruz. Ama bütçenin imkanları içinde en yüksek artışı personele vermişiz. Gönül ister ki, daha fazla olsun. 2005 yılı bütçesine bakacağız. İmkanlar uygun olursa, 2005'te daha farklı olabilir. Ama bunun için erken... Gelecek yıl bu zamanlar bakarız.'' CHP İstanbul Milletvekili Ali Kemal Kumkumoğlu, yüzde 17 rakamının gerçeği yansıtmadığını belirterek, ''Hükümet memura yüzde 6 artı yüzde 6 zam yapacağını açıkladı. Bu yüzde 17 nereden çıkıyor Sayın bakan rakamlarla sihirbazlık yapıyor'' sözlerine Babacan, ''Ne sihirbazlığı, bütçe rakamları ortada'' karşılığını verdi. 
     CHP Trabzon Milletvekili Akif Hamzaçebi de yüzde 17 rakamının ''hayali'' olduğunu belirterek, ''Başbakan çay-simit hesabını geçirmeli. Başbakan, asgari ücretten utandığını söylüyor. Bu açıklamanın gereği yapılmalıdır. Yoksa seçmene selam olarak kalır'' diye konuştu. 
     CHP'li milletvekillerinin memura yapılacak ödemenin 160 milyon liradan 320 milyon liraya çıkarılmasını içeren önergesi kabul edilmedi. 
     
     40 BİN KADRO 
     Genel bütçeli dairelerle katma bütçeli idarelerin boş memur kadrolarına yapacakları açıktan atama sayıları ile konsolide bütçe dışındaki diğer kamu kurum ve kuruluşlarından yapacakları memur nakilleri toplamı 40 bini geçemeyecek. Ancak hakimlik ve savcılık, yükseköğretim kurumları öğretim üyeliklerine yapılacak atamalar ile askeri personel atamaları buna dahil edilmeyecek. 40 bin kadronun kurum ve kuruluşlar itibarıyla dağılımı, gerekli görülmesi halinde bu sayının belirli bir oranda tutulması ve kullanımı ile diğer hususları Devlet Personel Başkanlığı'nın bağlı olduğu bakanlık ile Maliye Bakanlığı'nın önerisi üzerine Başbakan tarafından belirlenecek. 
     Tasarı'nın bu maddesi, Komisyon'da uzun süre tartışıldı. CHP'li milletvekilleri belediyelerden kamu kurumlarına personel geçişine izin verilmesini eleştirirken, CHP Ankara Milletvekili Yakup Kepenek, ''Yükseköğretim kurumlarının ihtiyaç duyduğu araştırma görevlileri için yetkinin Başbakan'a bırakılması sakıncalıdır. Bu iş Başbakan'a bırakılmayacak kadar objektif yapılmalı'' görüşünü savundu. 
     Maliye Bakanlığı bürokratları, 2004 yılında kamuda 55-60 bin personelin emekli olmasının beklendiğini, bunun yerine 40 bin yeni personel alınacağını bildirdi. 
     
     ''CHP'NİN AMCA ÇOCUKLARI...'' 
     CHP İstanbul Milletvekili Kemal Kılıçdaroğlu, ekonomik yetersizlik içindeki ailelerin çocuklarını Sosyal Hizmetler ve Çocuk Esirgeme Kurumu yuvalarına bıraktığını belirterek, ''Yuvaya bırakılan çocuk sayısında patlama yaşanıyor. Siz bu ailelerin yanına gidip, durumlarını görmek gereği bile hissetmiyorsunuz. Bu bütçe insanı gözardı ediyor'' dedi. 
     AK Parti Gaziantep Milletvekili Ömer Abuşoğlu, ülkenin bugüne gelmesinde iktidarda bulunan sağ ve sol iktidarların payı olduğunu söyledi. CHP'li Kılıçdaroğlu'nun ''sol iktidar olmadı'' sözlerine ''Biz sizi ayırmaya çalışıyoruz. Tamam CHP'nin bu işte suçu yok. Ama CHP'nin amca çocukları, hısım akrabası daha önce iktidardaydı. Bugünkü durumda en az pay CHP ve AK Parti'nindir'' diye konuştu. 
     CHP Balıkesir Milletvekili Ali Kemal Deveciler ise ''Hükümet memur, emekli ve çiftçiye verecek parayı bulamıyor. Ama Aydın Doğan'ın POAŞ'tan dolayı 277 trilyon liralık borcunu 2006 yılına kadar erteliyor. Bu yetmiyor TÜPRAŞ ihalesine de katılmak istiyor'' dedi. 
     AK Parti'li milletvekillerinin ''sadece Doğan'ın mı, ortağı İş Bankası'nın da borcu ertelenmiyor mu ' sorusu üzerine CHP'li milletvekilleri, CHP'nin İş Bankası'nda Atatürk hisselerine sahip olduğunu söyledi. 
     Öte yandan, Tarım ve Köyişleri Bakanı Sami Güçlü de Plan ve Bütçe Komisyonu'na gelerek Devlet Bakanı Ali Babacan ile görüştü. CHP'li Hamzaçebi'nin ''Sayın Bakan hayvancılık ödeneğinizin kesilmemesi için çok uğraştık ama Sayın Babacan'ı razı edemedik'' dedi. Tarım Bakanı Güçlü, Babacan'ın tarıma en büyük desteği sağlayan bakan olduğunu söyledi. 
     Tasarı'nın 31 maddesi kabul edildi. 
     
</TEXT>
</DOC>
