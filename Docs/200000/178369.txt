<DOC>
<DOCNO> 178369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/yasam/yas03.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Atkins diyetinin ilk kurbanı 
</HEADLINE>
<TEXT>

   Hollywood yıldızlarının diyeti olarak tanıtılan 'Dr. Atkins Diyeti'ni uygulayan bir genç kız kalp krizinden öldü. Doktorlar, ölümden 'mucize diyeti' sorumlu tutuyor... 
      
   Zayıflama konusunda 'devrim yaratan yöntem' diye tanıtılan ve Hollywood yıldızlarının diyeti olarak bilinen 'Atkins Diyeti'ni uygulayan 16 yaşındaki Amerikalı bir genç kız, hayatını kaybetti. 
   Doktorlar, 1 metre 73 santimetre boyunda ve 102 kilo ağırlığındaki Rachel Huskey'nin Sturgeon'daki okulunda geçirdiği kalp krizi sonucu ölümünden, uyguladığı rejimin sorumlu olduğunu söyledi. 
   Yapılan otopsi sonucu genç kızın kanındaki kalsiyum ve potasyum düzeyinin çok düşük olduğu ve bu durumun kalbin normal fonksiyonlarını yerine getirmesini engelleyerek kriz geçirmesine yol açtığı saptandı. 
   
   İddialar yalanlandı 
   'Mucize diyetin' yaratıcısı Dr. Robert Atkins'in sahibi olduğu kuruluşun yetkilileri ise, "düşük karbonhidratlı rejimin Huskey'nin ölümüne yol açtığı yolundaki haberlerin yanlış ve bilimsel açıdan hiçbir temele dayanmadığını" iddia etti. 
   Huskey'e babası tarafından hediye edilen "Dr. Atkins' Diet Revolution" Dr. Atkins'in Diyet Devrimi adlı kitap, New York Times gazetesinin en çok satan kitaplar listesinde uzun süre ilk sıralarda yer almıştı. 
   
   Bol protein öneriyor 
   Dr. Atkins tarafından kaleme alınan kitap, ekmek, patates, muz ve pirinç gibi yüksek karbonhidrat içeren yiyecekleri yasaklıyor buna karşılık beslenmede et, peynir, yumurta ve tereyağı gibi protein açısından zengin yiyeceklere ağırlık verilmesini öneriyor. 
   Obezite olarak bilinen aşırı şişmanlığın ciddi bir sağlık sorunu olduğu ABD'de, Dr. Atkins'in önerdiği diyet, yaklaşık 30 milyon kişi tarafından uygulanıyor. Bunlar arasında "Friends" adlı TV dizisinin başrol oyuncusu ve Brad Pitt'in eşi Jennifer Aniston da bulunuyor. 
   
   
</TEXT>
</DOC>
