<DOC>
<DOCNO> 174097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/ekonomi/aeko.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Off-shore'dan mevduata 280 milyon dolar çevrildi 
</HEADLINE>
<TEXT>

   Yönetimi BDDK'ya geçen İmar Bankası'nda eski yönetim tarafından off - shore hesaplardan mevduata aktarılan rakamın 280 milyon dolar olduğu belirtiliyor 
      KADİFE ŞAHİN 
   
   Temmuz ayı başında Bankacılık Düzenleme ve Denetleme Kurumu'nun BDDK yönetimine geçen İmar Bankası'nda off - shore hesaplardan 280 milyon doların mevduata dönüştürüldüğü belirtiliyor. Böylece gerçekleştirilen operasyonla sigorta kapsamında olmayan off - shore hesapların bir kısmının ödemesi de Tasarruf Mevduatı Sigorta Fonu'na TMSF yüklenmiş oldu. 
   Uzanlar'ın Kıbrıs'taki off - shore bankasında incelemeler devam ederken, tüm off - shore rakamının 700 milyon dolar civarında olduğu tahmin ediliyor. İmar Bankası'nın yönetiminin BDDK'ya geçmesinden sonra bankada yapılan incelemelerde Uzan Grubu'nun Kıbrıs'ta faaliyet gösteren off - shore bankasından İmar Bankası'na bazı hesapları geçirdiği belirtilmişti. 
   Bankada yaptığı incelemelerde çift ve fiktif kayıtlar tespit eden BDDK, mudilere ödemede bulunmak için bankanın 169 şubesindeki kayıtları esas almak zorunda kaldı. 
   
   520 bin hesap var 
   Daha önce resmi olmayan bir kaynağın verdiği bilgiye göre İstanbul'da 10 milyar liraya kadar off - shore ödemesi yapan Uzanlar'ın toplam 28 bin 550 off - shore mudisinin olduğunu ileri sürülmüştü. Aynı kaynak bu mudi sayısının şu anda 13 bin 613 olarak gösterildiğini ve tutarın da 160 trilyon lira olduğunu iddia etmişti. Uzan Grubu'nun sahibi olduğu Adabank'ta yapılan denetimler sonucunda bankada mevduat dışında grubun 160 milyon dolar parası olduğunun tespit edildiği de ileri sürülüyor. 
   İmar Bankası mudilerine ödemede bulunmak için hafta başından beri mevduat sahiplerinden Pamukbank şubelerinde kayıt alan BDDK, 520 bin hesabı elindeki bilgiler ile karşılaştırarak doğru hesaplara ulaşmaya çalışacak. 
   İmar Bankası'nın gözüken mudi sayısı ise 380 bin. Eylüle kadar sürecek olan başvuruların ardından yapılacak incelemeler sonunda, mudilerin paralarının ödenmesi bekleniyor. 
   
   Cumartesi de kayıt yapılacak    TMSF'den yapılan açıklamada, İmar Bankası mudilerinin Pamukbank belge teslim merkezlerine yaptıkları başvuruların 9, 16, 23 ve 30 Ağustos cumartesi günlerinde de kabul edileceği belirtildi. Açıklamada, "Başvuruların, hesapların bulunduğu İmar Bankası şubelerinin olduğu il sınırı içindeki Pamukbank şubelerine yapılabilmesine imk n getirildi" denildi. 
   
   
</TEXT>
</DOC>
