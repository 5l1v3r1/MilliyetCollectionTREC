<DOC>
<DOCNO> 191893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur18.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, resepsiyon krizine noktayı koydu... 
</HEADLINE>
<TEXT>

     AK Parti Merkez Yönetim Kurulu MYK toplantısında, Cumhurbaşkanı Ahmet Necdet Sezer'in 29 Ekim dolayısıyla Çankaya Köşkü'nde vereceği resepsiyona, Başbakan Recep Tayyip Erdoğan ve Bakanlar Kurulu üyelerinin tamamının katılması görüşü benimsendi. 
     Alınan bilgiye göre, dün gece geç saatlerde sonuçlanan AK Parti MYK toplantısında, yarın köşkte yapılacak resepsiyona ilişkin tartışmalar ile yerel seçime ilişkin değerlendirmeler yapıldı. 
     Başbakan Erdoğan'ın, kurul üyelerine, kendisinin resepsiyona Bakanlar Kurulu üyeleri ile birlikte katılacağını söylediği, artık resepsiyonla ilgili tartışmaların yapılmaması ve konunun kapatılmasını istediği belirtildi. 
     Bu tür tartışmaların kimseye fayda sağlamayacağını ve ülkeye zarar vereceğini kaydeden Başbakan Erdoğan'ın, milletvekillerine de, seçim bölgelerinde bulunsalar bile, davet edildikleri resmi kutlama törenlerine katılma talimatı verdiği öğrenildi. 
     Artık bu konuyla ilgili polemiğe girilmemesini isteyen ve milletvekillerine "katıl" ya da "katılma" gibi bir istekte bulunmanın yanlış olacağına işaret eden Erdoğan'ın, Cumhuriyet Bayramı dolayısıyla verilen resepsiyona kabinenin ve kabine başkanının "katılmasının doğal olduğunu" ifade ettiği bildirildi. 
     Toplantıda ayrıca, gelecek yıl yapılacak yerel seçimlerle ilgili değerlendirmeler ve adayların hangi esaslara göre belirleneceği konusunda çalışma yapıldığı belirtildi. 
     
</TEXT>
</DOC>
