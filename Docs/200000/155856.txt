<DOC>
<DOCNO> 155856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sontur12.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hafta tatili 68 yıldır pazar... 
</HEADLINE>
<TEXT>

     Hafta tatilini ''pazar'' günü olarak belirleyen yasa, 68 yıl önce 27 Mayıs 1935'te kabul edildi. TBMM'de görüşmeleri sürerken tartışmalara yol açan hafta tatili konusunda, Cumhuriyet döneminde ilk düzenleme 1924 yılında çıkarılan ''Hafta Tatili Kanunu'' ile yapıldı. Bu düzenlemeye göre, hafta tatili ''cuma'' günü olarak kabul edildi. Daha sonra hafta sonu tatilini, ulusal ve dini bayram günlerine ilişkin yasa, Büyük Millet Meclisi'nin 27 Mayıs 1935 tarihli birleşiminde benimsendi. Bu yasayla hafta sonu tatili cumartesi günü saat 13.00'ten başlayarak, pazartesi sabahına kadar 35 saat olarak belirlendi. Ayrıca, resmi dairelerin bu sürede kapalı kalması, dükkanlarınsa halkın ihtiyaçlarını karşılayabilmesi için cumartesi akşamına kadar açık olması kararlaştırıldı. Ulusal bayram olarak ise yalnızca 29 Ekim günü kabul edildi. Yurtiçinde ve yurtdışında yalnız o gün tören yapılabilecekti. Bayram tatili 28 Ekim günü öğleden sonra başlayacak, 29 ve 30 Ekim günlerini de kapsayacaktı. Aynı yasaya göre, genel tatil günleri, 30 Ağustos Zafer Bayramı, 23 Nisan Ulusal Egemenlik Bayramı, 1 Mayıs Bahar Bayramı, üç gün Şeker Bayramı ve dört gün Kurban Bayramı olarak saptandı 1 Ocak da yılbaşı günü olarak kararlaştırıldı. 
     
     A.A'NIN HABERİ 
     Bu konuda Anadolu Ajansı'nın geçtiği haber, ertesi günkü Cumhuriyet gazetesinin baş sayfasında yer aldı. Haberin başlığında, o günün Öztürkçe deyimiyle ''Kamutay''da TBMM , hafta tatilinin pazar olarak kabul edildiği duyuruluyordu. A.A'nın haberi şöyleydi 
     ''Ankara, 27 A.A - Kamutay, bugün Fikret Sılay'ın başkanlığında toplanmış ve gündeliğindeki gündemindeki kanun layıhalarını kabul etmiştir. Bu layıhalar arasında, Hafta Tatili layıhası da bulunmaktadır. Bu kanun layıhasına nazaran, ulusal bayram yalnız Cumhuriyet'in ilan edildiği 29 İlkteşrin günüdür. . genel tatil günleri de şunlardır 30 Ağustos Zafer Bayramı, 23 Nisan Ulusal Egemenlik Bayramı, 1 Mayıs Bahar Bayramı, üç gün Şeker ve dört gün Kurban Bayramları. İkincikanunun birinci günü yılbaşı günüdür. Hafta tatili Pazar günüdür. Bu tatil, 35 saatten eksik olmamak üzere cumartesi günü saat 13.00'ten başlar.'' 
     
     İŞ KANUNLARI 
     İş ve işveren ilişkilerini düzenleyen ilk kapsamlı yasa 3008 sayılı İş Kanunu da TBMM'de 8 Haziran 1936'da kabul edildi. 15 Haziran 1937'de yürürlüğe giren bu yasa, doğrudan iş yaşamını düzenleyen ilk yasa oldu. Çeşitli tarihlerde değişikliğe uğrayan İş Kanunu 12 Ağustos 1967'de çıkan yasayla yürürlükten kaldırıldı. Bu yasa Anayasa Mahkemesi tarafından 14 Mayıs 1970'te iptal edildi ve 1971'de bir önceki yasanın birkaç maddesi değiştirilerek 1475 sayılı İş Kanunu çıkarıldı. 
     
</TEXT>
</DOC>
