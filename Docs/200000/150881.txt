<DOC>
<DOCNO> 150881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/guncel/gun08.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisler, polis zoruyla gelecek 
</HEADLINE>
<TEXT>

     TÜRKER KARAPINAR Ankara 

     Hacettepe Üniversitesi öğrencisi Birtan Altınbaş’ın 12 yıl önce gözaltında işkenceyle ölümüne neden oldukları gerekçesiyle yargılanan polislere tebligat yapılamaması davaya bakan Mahkeme Başkanı Ziya Ünal’ın tepkisine neden oldu. Ünal polislere, "Hepiniz emniyet mensubusunuz. Arkadaşlarınızın bulunamaması bana komik geliyor" diye tepki gösterdi. 10 polis hakkında açılan ve 2006’da zamanaşımına girecek davanın dünkü duruşmasına, sanık polislerden İbrahim Dedeoğlu, Hasan Cavit Orhan ve Mehmet Kırkıcı katıldı. Mahkemeye bildirdikleri adreslerde bulunamamaları ve adreslerinin bilinmemesi nedeniyle, "tebligat yapılamayan" diğer sanık polisler duruşmaya katılmadı. 
     Ünal, savunmaları alınamayan polisler Tansel Kayıhan, Talip Taştan ve Süleyman Sinkil’in adreslerinin emniyetten tespiti için müzekkere yazılmasına karar verdi. Ünal, mahkemeye bu konuda yardımcı olacaklarını belirten Dedeoğlu, Orhan ve Kırkıcı’ya da, "kayıp arkadaşlarının adreslerini mahkemeye bildirmeleri" için 10 gün süre verdi. Mahkeme, Ankara’da görev yapan sanık polislerin duruşmaya "polis zoruyla" getirilmesini, adresin bulunması halinde duruşmayı beklemeden en yakın mahkemede ifade vermesini kararlaştırarak duruşmayı erteledi. 
     


GÜNCEL 
























</TEXT>
</DOC>
