<DOC>
<DOCNO> 198275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/magazin/mag01.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hak yerini bulacaktır ' 
</HEADLINE>
<TEXT>

   Sevilen dizilerin yapımcısı Birol Güven, TMSF'nin malvarlığına tedbir kararına itiraz ettiklerini belirtip ekledi Hak yerini bulacaktır 
      MAGAZİN SERVİSİ 
   
   Özel yaşamına dikkat etmeyerek, canlandırdığı 'Meltem' karakterine zarar verdiği gerekçesiyle sevilen dizi 'Çocuklar Duymasın'ın yıldızı Pınar Altuğ'la yollarını ayıran yapımcı ve senarist Birol Güven'in adı, bir başka olayla yine gündemde. Tasarruf Mevduatı Sigorta Fonu TMSF , İmar Bankası soruşturması kapsamında Birol ve eşi Burcu Güven'in banka hesapları ile malvarlığına tebdir koydurttu. 
   
   Tek ortağı, eşi 
   Hissesinin yüzde 90'ı kendisine, yüzde 10'u eşine ait Mint Prodüksiyon'un şu sıralar Star televizyonuna program yapan tek şirket olduğunu belirten Güven, tedbir kararına itiraz ettiklerini söyledi. Star'da yayınlanan 'Çocuklar Duymasın', 'En Son Babalar Duyar', 'Ayrılsak da Beraberiz' dizileriyle 'Kahkaha Show'un yapımcısı Güven, konuyla ilgili şu açıklamayı yaptı 
   
   'Araya tatil girdi' 
   "Karar bize bayram tatilinden bir gün önce tebliğ edildi. Avukatımız Serhat Pekin itiraz dilekçesini verdi ama araya tatil girdi. Mint Prodüksiyon, projeler üretip, bunları hayata geçiren, TGRT, atv ve TRT'ye de iş yapan bir şirket. Tatil bitince, itirazımız görülecek, hak yerini bulacaktır." 
   
   
</TEXT>
</DOC>
