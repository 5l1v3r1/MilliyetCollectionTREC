<DOC>
<DOCNO> 165470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/dunya/dun03.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta kilit AİHM 
</HEADLINE>
<TEXT>

AİHM, Rum davalarının KKTC'deki özel komisyona devrinde Avrupa İnsan Hakları Sözleşmesi'ne uygunluk şartı arayacak 
     GÜVEN ÖZALP Strasbourg 

     Türkiye'nin Loizidu kararına ilişkin tazminatı koşulsuz olarak ödemeyi kabul etmesinin ardından Rum Kesimi kökenli benzer davalar için gözler Avrupa İnsan Hakları Mahkemesi'ne AİHM çevrildi. Loizidu davasına ilişkin olarak Ankara ile Strasbourg arasında yapılan pazarlıklarda önemli bir rol oynayan Avrupa Konseyi Genel Sekreteri Walter Schwimmer de, davaların KKTC'de kurulacak bir komisyona transferi konusunda yetkinin AİHM'de olacağını söyledi. 
     Schwimmer, Türkiye'nin müdahalesi sonrasında Ada'nın güneyine göç eden Rumların Türkiye aleyhine AİHM nezdinde yaptıkları şik yetler konusunda, KKTC'de kurulmakta olan "özel komisyonun" beklenmesi gerektiğini söyledi. Schwimmer, KKTC'de kurulacak bu komisyonun işleyişi çerçevesinde şu an itibariyle sayıları 2963 olarak belirlenen ve bundan sonra gelebilecek benzer nitelikli başvuruların akıbetine AİHM'nin karar vereceğini belirtti. 
     KKTC'de kurulacak ve Rumların taşınmazlara ilişkin şik yetlerini inceleyecek olan komisyona AİHM'nin dava transferi ise, ancak bu komisyonun yapısının Avrupa İnsan Hakları Sözleşmesi'yle uyumlu olması halinde gerçekleşebilecek. Gerek AİHM gerekse Avrupa Konseyi kaynakları bu komisyonun her şeyden önce "bağımsız ve adil" olması gerektiği üzerinde duruyorlar. Bu iki özellik olmazsa olmaz şart olarak görülüyor. Komisyon'un alacağı kararların da, AİHM kararlarıyla paralellik içermesi gerekecek. 
     
     Ankara'dan baskı 
     Loizidu'ya ilişkin sürpriz bir karar alarak özellikle Rumları zor durumda bırakan Ankara'nın, KKTC'li yetkililerle teması yoğunlaştırarak komisyonun bir an önce kurulması yönünde telkinde bulunduğu belirtiliyor. Türkiye'nin hedefinin, önümüzdeki birkaç hafta içinde bu komisyonun kurularak faaliyete geçirilmesi olduğu ifade ediliyor. 
     

</TEXT>
</DOC>
