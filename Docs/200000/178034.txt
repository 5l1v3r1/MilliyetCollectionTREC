<DOC>
<DOCNO> 178034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sonspo13.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mete Düren ''Bu kadro Şampiyonlar Ligi'nde de başarılı olacak'' 
</HEADLINE>
<TEXT>

     Beşiktaş İletişim Komitesi Başkanı Prof. Dr. Mete Düren, ilk haftalarda aldıkları başarılı sonuçların, takım içindeki arkadaşlığın ve yeni transferlerin uyumunun, kendilerine ilerisi için umut verdiğini söyledi. 
     Düren, alınan başarılı sonuçlar için Teknik Direktör Mircea Lucescu'ya da övgüler yağdırıp, ''Ankaragücü maçında, teknik direktörümüzün sürpriz değişiklikler, sürpriz 11'lerle 22 tane as oyuncuyu sürekli takıma girecek şekilde hazır tutma konusunda ne kadar usta olduğunu bir kez daha gördük'' dedi. 
     Sezona iyi bir başlangıç yaptıklarını ve ilk 3 maçı kayıpsız atlattıklarını belirten Düren, ''Toplanan 9 puan ve güzel futbol, takım içindeki arkadaşlık ruhu, yeni transferlerin hızla adaptasyonu, bize sadece umut değil, aynı zamanda güven vermektedir. Bu kadroya İlhan'ın da monte edilmesiyle, Beşiktaş gerçek gücüne kavuşacaktır'' diye konuştu. 
     
     ''TARAFTARLAR KUŞKU DUYMASIN'' 

     Transfer konusunda, apar topar İstanbul'a getirilecek bir oyuncudan fayda gelmeyeceğini açıklayan Lucescu'nun fikrine katıldıklarını anlatan Düren, şunları söyledi 
     ''Taraftarlarımız, bu kadronun özellikle Şampiyonlar Ligi'nde başarılı olacağından kuşku duymasın. Unutulmamalıdır ki Şampiyonlar Ligi'nde başarıyı alınacak 1 oyuncu değil, 11 oyuncunun, teknik heyetin, yedek kulübesinin, yönetimin, bilinçli taraftarın koordinasyonu ve ahengi belirleyecektir.'' 
     
     ''İLHAN DENİZLİSPOR MAÇINDA BİR SÜRE DE OLSA OYNAYABİLİR'' 

     Sakatlığı nedeniyle uzun süredir tedavi gören ve geçen haftadan itibaren takımla birlikte çalışan İlhan Mansız'a da değinen Düren, bu futbolcunun yükleme programı sınavını başarıyla geçtiğini söyledi. 
     Düren, İlhan'ın Denizlispor maçında belirli bir süre de olsa oynayabileceğini kaydederek, ''Lucescu'nun uygun görmesi halinde birkaç dakikalığına bile olsa giyeceği forma, İlhan'ın morali ve özgüveni açısından büyük önem taşıyacak. Ancak bu konuda elbette son karar Lucescu'nundur'' şeklinde konuştu. 
     Ankaragücü ile oynanan maçta bazı taraftarların, tribündeki değişiklikleri protesto etmesine de değinen Düren, sözlerini şöyle tamamladı 
     ''Gerçek ve şuurlu Beşiktaş taraftarı, İnönü Stadı'nda yapılan tüm değişikliklerin kulüplerinin lehine olduğunu idrak etmiş ve bu nedenle büyük bir fedakarlık göstermiştir. Maç sırasında gereksiz birtakım söylemlerde bulunan bazı taraftar gruplarının da kısa sürede, bu değişime ayak uyduracak şekilde anlayış ve fedakarlık göstermelerini bekliyoruz.'' 
     
</TEXT>
</DOC>
