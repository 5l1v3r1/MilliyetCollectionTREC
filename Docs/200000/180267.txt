<DOC>
<DOCNO> 180267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/soneko12.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon nasıl hesaplanıyor 
</HEADLINE>
<TEXT>

     DİE, tüketici fiyatları endeksinin TÜFE hesaplanmasında, 410 kalem için aldığı ''90 bin 713 fiyat ile bu maddelerin ağırlıklarını'' alarak enflasyon rakamına ulaşıyor. 
     Enflasyon özellikle son aylarda eksilere inerken ya da düşük artarken, bu rakamlara nasıl ulaşıldığı konusuna yanıt olarak, hesaplama yöntemi ilginç ayrıntıları içeriyor. 
     DİE, TÜFE'nin hesaplanmasında, ekmekten benzine, otomobilden doğalgaza, peynirden süte kadar 410 ana maddeyi kullanıyor. 
     DİE'nin Toptan Eşya Fiyat Endeksi TEFE , üretilen ürünün niteliği ve alıcısına bakılmaksızın ''yurtiçi satışa konu'' olan maddeleri kapsama alırken, TÜFE sadece, hane halkları tarafından tüketilen mal ve hizmetleri kapsıyor. 
     
     TÜFE NASIL HESAPLANIYOR 

     TÜFE'nin hesaplanması için temel yıl bilgileri 1994 esas alınarak, her ay 410 maddenin fiyatları, toplam 9 bin 908 işyerinden ve 3 bin 106 haneden derleniyor. 
     Hesaplamalarda ''ağırlıklı'' fiyat konusu ise önem taşıyor. Bundan dolaylı söz gelimi temel ihtiyaç maddelerindeki yüksek oranlı artışlar, endeks içindeki ağırlıklarından dolayı bire bir TÜFE'ye yansımıyor. 
     Bir başka deyişle hanelerin harcamaları içinde ekmek, peynir, et ve süt gibi mal ve hizmet fiyatlarında meydana gelen değişim, ağırlıkları ölçüsünde endeksi etkiliyor. 
     
     ÖRNEKLER 

     Söz gelimi, ekmeğin Türkiye endeksi içindeki ağırlığı yüzde 3.938 olarak belirlenirken, sadece ekmeğin fiyatı yüzde 100 arttığında ve tüm maddelerin fiyatı sabit kaldığında, Türkiye endeksi yüzde 3.9 yükseliyor. 
     Temel tüketim maddeleri grubundan benzinin endeks içindeki ağırlığı ise yüzde 2.243 olarak hesaplanıyor. Söz gelimi benzin fiyatlarında yapılacak yüzde 50'lik bir indirim, enflasyon rakamında yüzde 1.1'lik bir düşüşü beraberinde getiriyor. 
     
     YAZ DÖNEMİNDE SEBZE-MEYVENİN ETKİSİ OLUMLU 

     Yaz döneminde önem arz eden meyve sebze fiyatlarındaki düşüş de, enflasyonu olumlu yönde etkiliyor. Karpuzun endeks içindeki ağırlığı yüzde 0.525 olarak belirlenirken, yüzde 50'lik fiyat düşüşü enflasyonu 0.26 oranında düşürüyor. 
     Endeks kapsamındaki temel tüketim maddeleri dışında konut, kültür, eğitim ve eğlence için yapılan harcamaların da bulunduğu göz önüne alındığında, temel tüketim maddelerindeki fiyat artışları tek başına enflasyon göstergesi olmuyor. 
     Bazı maddelerin enflasyon endeksi içindeki ağırlıkları şöyle 
     

Ekmek 3.938 Otomobil 3.050 Elektrik 2.480 Dana eti 2.334 Benzin 2.243 Peynir 1.247 Tüp 1.125 Süt 1.089 Ayçiçek yağı 1.004 Zeytin 0.758 Karpuz 0.525 Kola 0.425 Sucuk 0.258 Doğalgaz 0.230      

     
</TEXT>
</DOC>
