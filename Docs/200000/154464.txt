<DOC>
<DOCNO> 154464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur18.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Borcunu ödemeyen köyün suyu kesildi... 
</HEADLINE>
<TEXT>

     Çanakkale'nin Eceabat İlçe Belediyesi, bir yıldır su borcunu ödemeyen Kumköy'ün suyunu kesti. 
     550 nüfuslu Kumköy'e su sağlayan Eceabat Belediyesi, bir yıllık su bedeli olan yaklaşık 6 milyar lirayı tahsil edemeyince, köye su vermeyi durdurdu. 
     Kumköy Muhtarı Kamil Demiral, belediyeye yapacakları ödemeyi, Köy Hizmetleri İl Müdürlüğü'nce açılan kuyudan köye su getirmek için yaptırdıkları depo için harcadıklarını belirterek, ''Ancak şebeke inşaatı tamamlanmadığı için belediyenin suyunu kullanıyorduk. Borcumuzu ödemediğimiz gerekçesiyle belediye suyumuzu kesti. Bize biraz daha süre tanısalardı köyümüz susuz kalmazdı'' dedi. 
     Köyde açılan tulumbalardan çekilen sağlıksız yeraltı suyunu, içme ve kullanma suyu olarak kullanan köy sakinleri, sıcak günlerin başlamasıyla zor durumda kaldıklarını, sorun sürdüğü taktirde sağlık problemlerinin yaşanabileceğini bildirdiler. 
     Eceabat Belediye Başkanı Adem Ejder ise muhtarın köylülerden topladığı su parasını belediyeye ödemediğini savunarak, ''7 yıldır Kumköy'ün su ihtiyacını karşılıyoruz. Bir yıldır su parası tahsil edemedik. Köye su vermek için biz de masraf yapıyoruz. Alacağımızın bir miktarını ödeseler, suyu kesmezdik'' dedi. 
     Ejder, köy okulunun vanasını açacaklarını, ancak borç ödenmediği sürece köye su vermeyeceklerini kaydetti. 
     
</TEXT>
</DOC>
