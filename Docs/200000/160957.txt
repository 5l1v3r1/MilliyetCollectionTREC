<DOC>
<DOCNO> 160957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sondun10.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bruce Willis ile Demi Moore uzun aradan sonra biraradalar... 
</HEADLINE>
<TEXT>

     Hollywood'un yollarını ayıran ünlü çifti Bruce Willis ile Demi Moore, ''Charlie'nin Melekleri'' filminin ikincisinde yıllar sonra biraraya geldi. 
     Internetteki ''scoop'' ve ''imdb'' sitelerinin haberlerine göre, ''Charlie'nin Melekleri 2-Charlie's Angels Full Throttle'' isimli filmde ''Madison Lee'' adlı kötü bir karakteri canlandıran Moore, yapımcılarla konuşarak eski eşinin de filmde konuk oyuncu olarak görev almasını sağladı. 
     Filmde misafir oyuncu olarak izleyiciyle buluşmaya hazırlanan Willis'in Moore ile yıllar sonra buluşmaktan mutluluk duyduğu belirtildi. Willis'in filmde rol aldığının seyirciye sürpriz olması için gizli tutulduğu, ancak çabalara rağmen konunun basına sızdığı ifade edildi. 
     Film setinde çalışanlar, çiftin uyumlu bir çalışma sürdürdüğünü belirterek, ''Demi, Bruce ile çalışmaktan çok memnun oldu. Memnun olmakla da kalmadı, aslında Bruce'un filmde rol alması için kulis bile yaptı'' dediler. 
     ''Charlie'nin Melekleri-2''de Drew Barrymore, Cameron Diaz ve Lucy Liu ile Demi Moore başlıca rolleri üstleniyor. Film, Moore'un canlandırdığı ve Amerikan hükümetinin sırlarını satmak üzere harekete geçen Charlie'nin ''eski meleğinin'' üç güzel melek Natalie, Alex ve Dylan Diaz, Liu ve Barrymore tarafından durdurulmasını konu alıyor. 
     Çekimleri sona eren ve izleyiciyle buluşmak için gün sayan filmin yönetmenliğini McG üstleniyor. 
     
</TEXT>
</DOC>
