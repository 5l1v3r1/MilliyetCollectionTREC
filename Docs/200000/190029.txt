<DOC>
<DOCNO> 190029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/siyaset/siy01.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Resepsiyon gerilimi 
</HEADLINE>
<TEXT>

   Cumhurbaşkanı Ahmet Necdet Sezer'in 29 Ekim'deki Cumhuriyet resepsiyonu, "türban" yasağının yanı sıra "Ramazan'da içki servisi" nedeniyle de tartışılacak 
   ANKARA Milliyet 

   
   Cumhurbaşkanı Ahmet Necdet Sezer'in, 29 Ekim Cumhuriyet Bayramı nedeniyle Çankaya Köşkü'nde vereceği resepsiyon "türban" yasağının yanı sıra Ramazan'da yapılacak içki servisi nedeniyle de farklı görüntülere sahne olacak. 
   Devlet protokolünü ağırlamaya hazırlanan Sezer, AKP'nin erkek milletvekillerine "eşsiz", AKP'li kadın vekillerle CHP'li milletvekillerine "eşli" davette bulundu. Eşsiz davetiyelere tepki gösteren AKP'liler, katılmaları halinde resepsiyonun hafta başında başlayacak Ramazan'a denk gelmesi nedeniyle türban dışında da zorluklar yaşayacak. Milletvekilleri 17.00'de oruç açıp 19.00'daki resepsiyon için Köşk'e gelecek. AKP'liler türbanlı eşlerini getiremeyecekleri ve askerlerin de katılacağı resepsiyonda içki ikramıyla karşılaşacak. 
   AKP'nin erkek milletvekillerine eşsiz davetiye gönderilirken, CHP'den eşi türbanlı olanlar için böyle bir yasak konulmadı. Eşi türbanlı olan CHP Kastamonu Milletvekili Mehmet Yıldırım olaya hem dindarlık, hem de cumhuriyet ilkeleri penceresinden bakarken, oğlu hasta olduğu için resepsiyona katılamayacağını açıkladı. Yıldırım, "Eğer katılsaydık eşim Asiye Hikmet Yıldırım başını açıp kuaförde saçını yaptırıp öyle gidecekti. Eşim anneminki gibi başörtü kullanıyor" dedi. AKP Afyon Milletvekili Mahmut Koçak ise "eşsiz davetiye"ye rağmen Çankaya'ya türbansız eşiyle birlikte katılacağını belirterek, "Kapıdan almazlarsa öyle konuşurum" dedi. Koçak'ın eşi Latife Koçak Bilkent Uluslararası İlişkiler bölümünden mezun. 
   
   
</TEXT>
</DOC>
