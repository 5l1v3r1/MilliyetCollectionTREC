<DOC>
<DOCNO> 186086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sontur31.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de yaptırılan deprem konutları "ruhsatsız" diye yıktırılıyor 
</HEADLINE>
<TEXT>

     Bingöl'de 1 Mayıs'ta meydana gelen depremin ardından depremzedeler için Toplu Konut İdaresi TOKİ tarafından yaptırılan toplu konutlar için Belediye tarafından alınan yıkım kararı, müteahhitlere tebliğ edildi. 
     Başbakan Recep Tayyip Erdoğan tarafından 18 Temmuz'da temeli atılan ve Uydukent Mahallesi'nde yapımı devam eden 2 bin 16 konut için Belediye Encümeni'nin 4 Eylül'de aldığı yıkım kararı, bugün müteahhitlere tebliğ edilmeye başlandı. 
     Belediye Başkanı Feyzullah Karaaslan, A.A muhabirine yaptığı açıklamada, 4 Eylül tarihinde Bingöl Belediye Encümeni'nin kendisi başkanlığında toplanarak, yapımı süren Köy Afet Konutları'nın ''kaçak'' ve ''ruhsatsız'' olduğu gerekçesiyle yıkılmasına karar verdiğini anımsattı. 
     Söz konusu kararın ilgililere tebliğ edildiği bildiren Karaaslan, şunları söyledi 
     ''Köy Afet Konutları'nın yapıldığı semt, belediyemiz imar planı içinde. İmar planımız içinde ruhsatsız yapılan inşaatların durdurulması ve yıkılması konusunda yetkimiz var. Depremde hasar gören köylerde yapılması gereken Köy Afet Konutları, ilimiz merkezine yapılmaktadır. Belediyeden görüş ve ruhsat alınmadan yapılan konutlar, belediyemizin isale hattı, drenaj kanalının geçtiği güzergah üzerine kuruldu. Bir ay önce inşaatın durdurulması ve ruhsat çıkarılması için gerekli uyarılarda bulunduk. Ancak, geçen süreye rağmen ruhsat çıkartılmadı. Biz de bugün tebliğimizi yaptık ve bu konuda gerekli yetkilerimizi kullanacağız.'' Hiç kimsenin ''keyfi'' olarak yapılaşmaya gitme yetkisi olmadığını da savunan Karaaslan, ''Her vatandaş gibi TOKİ de yapacağı binalar için ruhsat almalı. Ancak, ruhsat alınmaksızın konutlar yapılmaktadır. Ruhsatsız olan her türlü yapılaşmanın karşısındayız'' diye konuştu. 
     
     ''KONUTLARIN YIKILMASI SÖZ KONUSU DEĞİL'' 
     Bayındırlık ve İskan Bakanlığı Afet İşleri Genel Müdürü Mustafa Taymaz, depremin etkili olduğu köylerdeki arazilerde yapılan jeolojik incelemelerde zeminlerin uygunsuz olduğunun belirlendiğini, bu nedenle Köy Afet Konutları'nın şehir merkezindeki Uydukent Mahallesi'nde yapılmasının kararlaştırıldığını söyledi. 
     Orman vasfını yitirmiş olan arazinin 2B kapsamından çıkarılarak, üzerine Köy Afet Konutları'nın yapıldığını kaydeden Taymaz, Uydukent ile Karşıyaka Mahallesi'ne toplam 7 bin 500 adet afet konutunun yapımının sürdüğünü, ancak buralarda herhangi bir ruhsat sorunu yaşanmadığına dikkat çekti. 
     Taymaz, şöyle devam etti 
     ''Afet konutlarının yapıldığı yer, 2B kapsamından çıkarıldı. Mülkiyeti Milli Emlak'a ait olan bu bölgeyi şehir imar planına dahil ettik. Halen tapusu çıkarılmayan yerde konut yapmak için ruhsat çıkarılması mümkün değil. Belediye tarafından bu bölgede çalışma yapılarak, arazinin ada ve pafta numaraları belirlenip tapu çıkarılması lazım. Tapu çıkarıldıktan sonra ruhsat işlemlerinin yapılması gerekiyor. Yani belediye önce afet konutlarının tapu sorununu gidermesi, daha sonra ruhsat vermesi gerekiyor.'' Belediyenin yıkım kararının, kanunlara karşı gelme anlamına geldiğini belirten Taymaz, ''Şimdiye kadar yapılan afet konutları, aynı sistemle yapıldı. Afet konutlarının yapımının engellenmesi veya yıkılması söz konusu olamaz'' dedi. 
     
     ''BELEDİYENİN KARARI ÜZÜNTÜ VERİCİDİR...'' 
     Bingöl Valisi Hüseyin Avni Coş da, TOKİ tarafından yapılan konutların kaçak yapı olmadığını ifade ederek, şunları söyledi 
     ''Belediyenin verdiği bu karar üzüntü vericidir. Çünkü afet nedeniyle yapılan konutlara daha sonra da ruhsat verilebilir. Biz kış gelmeden halen çadırlarda yaşayan mağdur vatandaşımızın evlerini yetiştirmeye çalışırken, belediyenin aldığı bu karar karşısında hem şaşırdık, hem de üzüldük.'' Yıkım kararı verilen konutları yapan inşaat firmalarının yetkilileri de, belediyenin kararına anlam veremediklerini ifade ederek, ''Vatandaşların kışın mağdur olmaması için özveride bulunarak konutları bir an önce bitirmeye çalışırken, bu tür engellerle karşılaşmaya bir anlam veremiyoruz. Ancak söz konusu kararın durdurulması için adli mercilere başvuracağız'' diye konuştular. 
     Bingöl'de 1 Mayıs'ta meydana gelen 6.4 şiddetindeki depremde 177 kişi ölmüş, 522 kişi yaralanmış, toplam 16 bin konut ve işyeri hasar görmüştü. 
     
</TEXT>
</DOC>
