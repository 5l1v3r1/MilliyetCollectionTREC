<DOC>
<DOCNO> 179790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/soneko29.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Vakıfbank yanlış tanımlamadan dolayı özelleştirme sürecinde" 
</HEADLINE>
<TEXT>

     Vakıfbank Genel Müdürü Ahmet Kacar, 60 ay vadeli KOBİ kredisi çalışmalarının devam ettiğini ve bu çalışmaları çok kısa bir süre içerisinde açıklayacaklarını bildirdi. Kacar, ''özelleştirme konusunda yanlış bir tanımlamadan dolayı'' Vakıflar Bankası'nın özelleştirme sürecine girdiğini söyledi. 
     Reel sektöre destek ziyaretleri kapsamında Gaziantep'e gelen Vakıfbank Genel Müdürü Kacar ve beraberindeki Yönetim Kurulu üyeleri, bugün Gaziantep Valisi Lütfullah Bilgin, Büyükşehir Belediye Başkan Yardımcısı Bahattin Bozgeyik ve Gaziantep Sanayi Odası GSO Başkanı Nejat Koçer'i ziyaret etti. 
     Vakıfbank Genel Müdürü Kacar, Gaziantep Valisi'ni ziyaretinde, Banka'nın bugüne kadar Gaziantep'te çok büyük bir problem yaşamadığını, özellikle kriz dönemlerinden yüzde 1200'lerle piyasadan para toplarken, Gaziantep'e çok düşük faizlerle destek verildiğini ve kredileri geri çağırmadığını söyledi. 
     Bir aydır şehirde piyasa araştırmaları yaptıklarını belirten Kacar, böylece krediye ihtiyacı olan sanayici ve işadamlarını tespit ettiklerini, yarın yapılacak Yönetim Kurulu Toplantısı'nda bu kredilerin görüşülerek onaylanacağını, öğleden sonra da firmalara tebliğ edeceklerini açıkladı. 
     Gaziantep Valisi Lütfullah Bilgin ise önemli olanın tasarrufların doğru alanlara yatırıp büyümenin sağlanması olduğunu ifade ederek, ''İstikrarlı bir büyümeyi sağlamak için enflasyonun düşmesi gerekir. Ancak düşük enflasyondan istikrarlı bir büyüme sağlanabilir'' diye konuştu. 
     Vali Bilgin, enflasyonun düşmesi için faizlerin düşmesi, faizlerin düşmesi için de özellikle iç borçların azaltılması gerektiğinin altını çizdi. 
     Gaziantep'te bankaların şüpheli alacaklarının Türkiye ortalamasının çok altında olduğunu da belirten Bilgin, ''Gaziantep sanayicisine verilen paralar israf edilmiyor, doğru yatırımlara gidiyor. Bankalar da bu durumdan memnun olmalıdırlar'' dedi. 
     
     GSO BAŞKANINI ZİYARET 
     Genel Müdür Ahmet Kacar, GSO Başkanı Nejat Koçer'i ziyarette de, Banka olarak büyük gruplara büyük krediler yerine, daha yaygın, reel sektöre doğrudan ulaşabilen kaynak aktarımlarına ve bu şekildeki kredi politikalarına önem verdiklerini vurguladı. 
     KOBİ'lere de ayrıca önem verdiklerinin altını çizen Kacar, ''60 ay vadeli KOBİ kredisi çalışmalarımız devam ediyor. Onu da çok kısa süre içerisinde açıklayacağız'' dedi. 
     Hiç kimsenin dışarıdan gelip Türkiye ekonomisini düzeltmeyeceğini belirten Kacar, ekonominin açılmasında ellerinden geleni yapacaklarını, Gaziantep'e olan işbirliği ve kaynak aktarımlarının da devam edeceğini söyledi. 
     GSO Başkanı Nejat Koçer'in, Gaziantep'te Banka personelenin yetersizliği ve altyapı sorunları konusundaki eleştirisine karşılık da Genel Müdür Kacar, ''personel takviyesi gerekiyor, biz de buna inanıyoruz. Personel sayısını IMF'ye verilen sözler nedeniyle azaltmaya çalışıyoruz ama Gaziantep'e de önem veriyoruz ve gereğini yapacağız'' dedi. 
     
     VAKIFBANK'IN ÖZELLEŞTİRİLMESİ 
     Vakıflar Bankası'nın, halkın sermayesi ile kurulmuş bir banka olduğunu belirten Kacar, Banka'nın statüsünün karıştırıldığını ve Banka'nın sermayesi içinde bir liralık devlet payı olmadığını bildirdi. 
     Kacar, ''özelleştirme konusunda yanlış bir tanımlamadan dolayı'' Vakıflar Bankası'nın özelleştirme sürecine girdiğini söyledi. 
     Kendilerinin bu süreci başka bir yöne çevirmek istediklerini anlatan Kacar, şöyle konuştu 
     ''Bu süreç esasen, Vakıflar Bankası'nın hakettiği bir süreç değil. Yasal bir süreç de değil. Bizim yapmaya çalıştığımız, Vakıflar Bankası'nın restorasyonu ve bunun akabinde de eğer ortakları istiyorsa hisselerinden bir bölümünün halka açılması ve mütakiben de elde kalan hisselerin yine ortaklar istiyorsa değerlendirilmesi...'' Vakıflar Bankası'nın bir ailenin, bir zümrenin bankası değil tam bir halk bankası olduğunu vurgulayan Kacar, banka özelleşecekmiş gibi tüm faaliyetlerini verimlilik anlayışı içinde özel sektör anlayışı içinde devam ettirdiğini söyledi. 
     
</TEXT>
</DOC>
