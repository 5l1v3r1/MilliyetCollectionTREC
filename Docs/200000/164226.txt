<DOC>
<DOCNO> 164226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sontur27.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeribaşının "kırmızı gömlek" mücadelesi... 
</HEADLINE>
<TEXT>

     Romanların Çeribaşı Hüseyin Bıçakçıoğlu, geleneklere göre kırmızı gömleği, ''seçilmiş çeribaşı'' olarak sadece kendisinin giyebileceği iddiasıyla, eski Çeribaşı Ali Körüklü hakkında Edirne Baro Başkanlığı'na şikayette bulunduğunu ve tazminat davası açacağını bildirdi. 
     Çeribaşı Bıçakçıoğlu, Edirne Romanlarının 2002 yılı Haziran ayında yapılan seçimlerde kendisini çeribaşı seçtiğini belirterek, ''Yalnız bende, üzerinde çeribaşı olduğumun onaylandığı kimlik belgesi bulunuyor'' dedi. 
     Bu nedenle eski Çeribaşı Körüklü, bu görevde artık yer almadığı için ''geleneksel kırmızı gömleği'' giymesinin uygun olmadığını söyledi. 
     Bu konuda Edirne Baro Başkanlığı'na yazdığı dilekçeyle başvurduğunu bildiren Bıçakçıoğlu, şunları kaydetti 
     ''Ali Körüklü tarafından şahsıma yönlendirilen, benim çeribaşı olmadığına ilişkin yapılan suçlamaları kabul etmiyor ve kendisine bu konuda tazminat davası açıyorum. Bu durum, halkım arasında da kimin çeribaşı olduğu konusunda yanlış yorumlara yol açıyor. Körüklü, kendisini öldürmekle bile tehdit ettiğimi öne sürüyor. Hiçbiri doğru değil. Geleneklere göre kırmızı gömleği, sadece seçilmiş çeribaşı olarak ben giyebilirim. Eski Çeribaşı Ali Körüklü hakkında Edirne Baro Başkanlığı'na şikayette bulundum ve tazminat davası açacağım. Hukuk yoluyla tüm bunların düzeltileceğine inanıyorum.'' 
     
</TEXT>
</DOC>
