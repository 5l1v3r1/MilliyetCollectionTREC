<DOC>
<DOCNO> 176597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/guncel/gun05.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de 120 mezunu var 
</HEADLINE>
<TEXT>
   Harvard'ın ünlü Türkleri 
   Harvard'da öğrenci olmak milyonlarca gencin hayali. Her yıl 2 -3 Türk'ün kabul edildiği okul için iyi bir not ortalaması şart ancak prestij amaçlı alımlar da olabiliyor 
      PINAR AKTAŞ 

   
   Dünyanın en prestijli okullarından biri olan Harvard, Türklerin de öncelikli tercihleri arasında. Başbakan Recep Tayyip Erdoğan'ın oğlu Necmeddin Bilal Erdoğan'ın da okuduğu okulda Türk kamuoyunun yakından tanıdığı başka ünlü isimler de eğitim görüyor. 
   Türkiye'de 120 üyesi bulunan Harvard Mezunları Derneği Başkanı, Boğaziçi Üniversitesi Öğretim Görevlisi Dr. Cüneyt Yüksel, 1992'de Hukuk Fakültesi'nde master yapmak için bu okula gitti. Yüksel, Harvard'ın öğrenci seçimindeki kriterlerini şöyle anlattı 
   
   Prestij amaçlı da alırlar 
   "İyi bir not ortalaması şart. Ancak istisnalar olabiliyor. Sporda başarı, iyi bir şekilde müzik enstrümanı çalmak, yoksullar için bir sosyal aktivitede bulunmak, bir kitabınızın olması çok büyük artılar. Bazıları da başbakanın oğlu ya da başkanın kızı olabilir. Bill Clinton'ın kızı Chealse'yi hem Harvard hem Stanford kabul etmişti. Yani prestij amaçlı da alabilirler." 
   ABD'nin Massachusetts eyaletindeki Harvard'da çok Türk'ün bulunmadığını söyleyen Yüksel, "Harvard College'a lisans için her yıl 2 - 3 Türk kabul ediliyor. Bu yıl sadece lisans programında yaklaşık 12 Türk bulunuyor. Hukuk Fakültesi'ne master için 2 - 3 yılda bir Türk alınıyor. Business School'a her yıl 2 - 3 kişi alabiliyorlar." 
   Okula kabul edilen isimlerden bazıları şöyle 
   Ayça Gül Güneş 25 Milli Takımlar Teknik Direktörü Şenol Güneş'in kızı. Trabzon Anadolu Lisesi'ni bitirdikten sonra Yeditepe Üniversitesi Bilgisayar Mühendisliği Bölümü'nü tamamladı. Aynı yıl bu üniversitede işletme 'master'ına başlayan Ayça Gül Güneş, Harvard'a kabul edilince buradaki kaydını dondurdu. Bir yıllık MBA master of business administration - işletme yönetimi master'ı programı için Harvard'a giden Ayça Gül Güneş, eğitiminin 6 ayını tamamladı. Önümüzdeki şubat ayında da eğitimini tamamlayıp Türkiye'ye dönecek. 
   Can Yücaoğlu 26 TÜSİAD eski Başkanı Erkut Yücaoğlu'nun oğlu. Alman Lisesi'ni bitirdi. Ardından Chicago Northwestern Üniversitesi'nde elektrik mühendisliğini tamamladı. 3 yıldır çalıştığı Almanya'da Mc Kinsey danışmanlık firmasından ayrılarak bu yıl Harvard'da MBA programına devam edecek. 
   Miray Topay 18 Özel Marmara İlkokulu'nu bitirdikten sonra Robert Kolej'e girdi. Emre Eczacıbaşı'yla ilkokul sıralarında Milliyet'in bir yarışmasında kesişen yolları, Harvard'da da devam etti. Topay, ekonomi ve siyasal bilgiler okumak istiyor. 
   
   Gamze Dinçkök 22 
   İstanbul Sanayi Odası eski Meclis Başkanı ve Akkök Şirketler Grubu sahiplerinden Ömer Dinçkök'ün kızı. Avusturya Lisesi'nden mezun olduktan sonra Harvard'a gitti. Ekonomi ve psikoloji okuyor. Bu yıl, okuldaki son yılını tamamlayacak olan Gamze Dinçkök, Türkiye'ye dönerek baba mesleğini devam ettirecek. Harvard'da oldukça faal olan Dinçkök, Türk Öğrenci Derneği ve Dans Kulübü Başkanlığı da yaptı. 
   
   Emre Eczacıbaşı 18 
   Eczacıbaşı Holding Yönetim Kurulu Başkanı Bülent Eczacıbaşı'nın oğlu. Özel Yüzyıl Işıl İlköğretim Okulu'nu bitirdi. Anadolu Lisesi Sınavı'nda 100 soruyu hatasız yapan beş kişiden biri oldu. Robert Kolej'i tamamladıktan sonra geçen yıl Harvard'a gitti. Emre Eczacıbaşı, 1995'te Milliyet'in düzenlediği İlkokullararası Bilgi ve Kültür Yarışması'nda Miray Topay'la birlikte dereceye girmişti. Eczacıbaşı, okulu bitince Türkiye'ye döneceğini söylemişti. 
   
   
   
   
</TEXT>
</DOC>
