<DOC>
<DOCNO> 186296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur12.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa değişikliği paketi genişliyor... 
</HEADLINE>
<TEXT>

     Anayasa Değişikliği Paketi, yürütme ve yargıya ilişkin düzenlemelerin yanı sıra merkezi yönetimin yetkilerinin yerel yönetimlere devrini de içerecek biçimde genişletiliyor. 
     Anayasa Komisyonu Başkanı Burhan Kuzu, yaklaşık bir aydan bu yana sürdürdüğü Anayasa değişikliği çalışmalarını tamamlama aşamasına geldi. Anayasa'da, Cumhurbaşkanı'nın yetkilerinin yeniden düzenlenmesi, yargı organlarının oluşumu ile yasama-yürütme-yargı dengesini yeniden belirlemeye ilişkin maddelerin yanı sıra merkezi yönetimin yetkilerinin yerel yönetimlere devrini öngören değişiklikler yapılmasının da isteneceği öğrenildi. 
     
     YARGI ORGANLARININ YENİDEN YAPILANMASI 
     Pakette, Hakimler ve Savcılar Yüksek Kurulu'nun, ''İdari ve adli yargı'' olmak üzere ikiye ayrılması ve bunların, sayısı 21'e çıkartılan bir kurula bağlı olması öngörülüyor. Adalet Bakanı ve Adalet Bakanlığı Müsteşarı'nın kurul toplantısına katılması, ancak oy hakkının bulunmaması da değişiklikler arasında yer alacak. 
     Anayasa Mahkemesi'nin iki ayrı daire halinde çalışması da öngörülüyor. Ayrıca, Anayasa Mahkemesi'ne TBMM'den de üye seçilmesinin öngörüleceği bildirildi. 
     Devlet Güvenlik Mahkemeleri'nin kaldırılması yönünde de bir çalışma yürütülüyor. 
     
     ERDOĞAN'A SUNULACAK 
     Uyum yasalarının gerektirdiği diğer düzenlemeler ve teknik olarak düzeltilmesi gereken birkaç madde ile birlikte paketin yaklaşık 40-50 maddeden oluşması bekleniyor. 
     Anayasa Komisyonu Başkanı Kuzu, önümüzdeki günlerde çalışmalarını tamamladıktan sonra paketi öncelikle Başbakan Recep Tayyip Erdoğan'a sunacak. Erdoğan'ın görüşünün alınmasından sonra paket, AK Parti Grubu'nda değerlendirilecek ve son şeklini aldıktan destek sağlamak amacıyla CHP'ye iletilecek. 
     
</TEXT>
</DOC>
