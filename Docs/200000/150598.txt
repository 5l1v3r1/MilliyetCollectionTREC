<DOC>
<DOCNO> 150598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/guncel/gun22.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
7. Aydın Doğan ödülleri sahiplerini buldu 
</HEADLINE>
<TEXT>
'Arkeoloji ödülleri yağmaya cevaptır' 
Ödül töreninde konuşan Aydın Doğan Vakfı Yürütme Kurulu Başkanı Orhan Birgit, "Arkeolojiye verilen ödül, Mezopotamya uygarlığının yağmalanması ve bunlara seyirci kalınmasına cevap olacaktır" dedi 
     Aydın Doğan Vakfı tarafından bu yıl "arkeoloji" dalında verilen "7. Aydın Doğan Ödülü"nü kazanan Ord.Prof.Dr. Sedat Alp ile Prof. Dr. Altan Çilingiroğlu'na ödülleri verildi. Hürriyet Medya Towers'ta önceki akşam yapılan törende konuşan Aydın Doğan Vakfı Yürütme Kurulu Başkanı Orhan Birgit, arkeoloji açısından Anadolu'nun zenginliğine dikkat çekti. 
     
     Seyirci kalındı 
     Birgit, konuşmasında şu noktalara değindi "26 gündür süren bir savaşın atmosferi altında bu ödül törenini yapıyoruz. O rejimin devrilmesinden ne kadar memnunsak, orada insanların ölmesinden o kadar üzüntülüyüz. Bizi en çok üzen, binlerce yıllık Mezopotamya uygarlığının eserlerinin yağmalanması ve tüm bunlara özgürlük adına seyirci kalınmasıdır. Arkeolojiye verilen ödül buna bir cevap olacaktır." 
     Konuşmaların ardından Vakıf Başkanı Aydın Doğan, sağlık problemleri nedeniyle törene gelemeyen Türkiye'nin ilk Hititoloğu Ord. Prof. Dr. Sedat Alp'in ödülünü eşi Ferzan Alp'e sundu. Ege Üniversitesi Edebiyat Fakültesi Dekanı arkeolog Prof. Dr. Altan Çilingiroğlu da ödülünü, İstanbul Valisi Muammer Güler'den aldı. Prof. Dr. Çilingiroğlu da, "Irak'ı işgal edenlerin petrol kuyularına zarar gelmesin diye aldıkları önlemleri, oradaki kültürün yok edilmemesi için almamalarının büyük bir sorumluluk olduğuna inanıyoruz" dedi. 
     Türk Eski Çağ Bilimleri Enstitüsü adına Enstitü Müdürü Prof. Dr. Ali Dinçel ile Suna- İnan Kıraç Vakfı Akdeniz Medeniyetleri Araştırma Enstitüsü adına İnan Kıraç'a "Hizmet Ödülü"nü Aydın Doğan Vakfı Başkan Vekili Sema Doğan sundu. 
     


GÜNCEL 


















</TEXT>
</DOC>
