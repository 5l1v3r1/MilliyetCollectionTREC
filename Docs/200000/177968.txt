<DOC>
<DOCNO> 177968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun02.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haiti'de yolcu uçağı yere çakıldı 21 ölü... 
</HEADLINE>
<TEXT>

     Haiti'nin kuzeyindeki Cap-Haitien kentinden havalanan yolcu uçağının yere çakılması sonucu 21 kişi öldü. 
     Haiti'nin özel radyolarından Radio Maxima'nın haberinde, Tropical Havayolları'na ait Çek yapımı L-410 tipi yolcu uçağının havalandıktan 5 dakika sonra çakıldığı belirtildi. Port-de-Paix kentine sefer yapan uçakta bulunan 19 yolcu ve 2 mürettebattan kurtulan olmadığı kaydedildi. 
     Görgü tanıklarına dayanılarak verilen haberde, Cap-Haitien kontrol kulesine tehlike sinyalleri gönderen uçaktan dumanlar çıktığının görüldüğü kaydedildi. 
     Haberi duyuran radyo istasyonunun müdürü Jean-Robert Lalane, Associated Press ajansına yaptığı açıklamada, infilak eden uçağın havadayken mi yoksa yere çakıldıktan sonra mı infilak ettiğinin henüz açıklık kazanmadığını belirtti. 
     
</TEXT>
</DOC>
