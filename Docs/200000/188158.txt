<DOC>
<DOCNO> 188158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sonspo08.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Schumacher, Fangio ile karşılaştırılmak istemiyor... 
</HEADLINE>
<TEXT>

     Formula 1'de bugün yapılan sezonun 16. ve son yarışı Japonya Grand Prix'sinden sonra 6. kez Dünya Şampiyonu olarak rekor kıran Alman pilot Michael Schumacher, daha önceki rekorun sahibi Arjantinli Juan Manuel Fangio ile kendisinin karşılaştırılmamasını istedi. 
     Ferrari'nin sürücüsü Michael Schumacher, kendini Fangio ile karşılaştırmaya çalışmadığını belirterek, ''O benden daha büyüktü'' dedi. 
     Alman pilot, Fangio'nun yaptıklarına ve başarılarına saygı duyduğunu belirterek, ''Onunla karşılaştırılmak istemiyorum. Benim için önemli olan takım olarak birşeyleri başarmak. Bugün biz bunu başardık'' diye konuştu. 
     1951-57 yılları arasında 5 kez Dünya Şampiyonu olan Arjantinli efsane sürücü, 51 yarışta 28 kez ''pole'' pozisyon aldı ve 24 yarış kazandı. 
     Fangio, 1956'da Ferrari ekibindeyken 4 yarış kazanarak şampiyon olurken, 1955'te de 6 yarışın 4'ünde birincilik kürsüsüne çıktı. 
     Juan Manuel Fangio, kariyerinde 51 yarışta 24 birincilik elde ederken, Schumacher'in 195 yarışta 70 birinciliği bulunuyor. 
     
</TEXT>
</DOC>
