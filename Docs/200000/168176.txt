<DOC>
<DOCNO> 168176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/siyaset/asiy.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a göre 'sorun' aşıldı... 
</HEADLINE>
<TEXT>
'Yanlış yapıldı' diye ortaklık bozulmayacak 
Süleymaniye krizini "diplomatik nezaketle aştıklarını" açıklayan Başbakan, "Yanlış hesap Bağdat'tan döndü" dedi. Erdoğan olayı "talihsizlik" olarak değerlendiriyor 
     ANKARA Milliyet 

     Başbakan Recep Tayyip Erdoğan, ABD'nin 11 Türk askerini gözaltına almasıyla başlayan krizi "diplomatik nezaketle aştıklarını" kaydetti. Olayı "talihsizlik" olarak değerlendiren Erdoğan, ABD'yi de uyararak "Yanlış hesap Bağdat'tan döndü. İnşallah bir daha yanlış hesaplar yapılmaz" dedi. AKP grubunda konuşan Erdoğan, ABD ile yaşanan krizi öfkeyle değil olgunlukla çözdüklerini savundu. ABD Başkan Yardımcısı Dick Cheney ile iki kez görüştüğünü belirten Erdoğan, "Kendilerine ne söylediysek, uygulamaya girdi" diye konuştu. Cheney'den, ikili ilişkilerin selameti açısından askerlerin hemen bırakılmasını istediğini kaydeden Erdoğan şunları söyledi "Aksi yöntemlerin iki müttefike yakışmayacağını, ilişkilerimizi olumsuz etkileyeceğini ifade ettim. Cheney de bu tür olayların ilişkileri zedelemeyeceğini, askeri personelimizin Süleymaniye'de Türk yetkililere teslim edileceğini söyledi. Dışişleri Bakanı Powell da Gül'ü aradı ve 'saat 06.00'da gece olması sebebiyle bırakamıyoruz, bir misafirhaneye bırakacağız' dedi. Dileriz, bundan böyle dostlar yanlış kaynaklardan aldıkları istihbari bilgilerle hareket etmez. İki dost böyle hareket etmemeli. Doğrudan müttefikinden bilgi almalı." 
     
     Bakkal değil devlet yönetiyoruz 
     Muhalefeti de eleştiren Erdoğan şu değerlendirmeyi yaptı "Kimse dönemsel sorunları fırsat bilmesin. Bakkal dükkanı değil devlet idare ediyoruz. Bu konuların siyasi istismar konusu yapılmasına hiçbir vatandaşımızın gönlünün razı olmayacağına inanıyoruz. Bir olay olduğunda pat diye üzerine atlanmaz. 'Nota verecek misiniz ' Ne notası veriyorsun Müzik notası mı Olayı derinliğine anlayacaksın. Ortak, 'yanlış yapıldı' diye ortaklığı bozmaz." 
     
     MİT'ten bilgi alacak 
     Başbakan Erdoğan, ABD askerleri tarafından Kuzey Irak'ta gözaltına alınan ve sonra serbest bırakılan Türk askerleriyle ilgili perde arkasının peşini bırakmıyor. Erdoğan bugün MİT Müsteşarı Şenkal Atasagun ile görüşecek ve Kuzey Irak'taki gelişmelerle ilgili ayrıntılı bilgi alacak. 
     
     
     

</TEXT>
</DOC>
