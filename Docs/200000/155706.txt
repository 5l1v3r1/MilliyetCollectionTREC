<DOC>
<DOCNO> 155706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur46.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
THY, SARS önlemlerini artırdı... 
</HEADLINE>
<TEXT>

     Türk Hava Yolları, THY SARS hastalığının yayılmasını önlemek amacıyla aldığı tedbirleri genişleterek uygulamaya koydu. 
     THY'den yapılan yazılı açıklamaya göre, Dünya Sağlık Örgütü'nün önerileri ve Sağlık Bakanlığı'nca alınması gerekli görülen önlemler doğrultusunda, bulaşık ve lokal yayılımın görüldüğü bölgelerden olan seferlerde uçuş öncesinde, uçuş sırasında ve uçağın dezenfeksiyon konularında bir dizi önlem alındı. 
     
     UÇUŞ ÖNCESİ ÖNLEMLER 
     Hongkok, Bangkok ve bu ülkelerle bağlantılı seferlerde Singapur, Şanghay ve Pekin istasyonlarında uçuş öncesi alınan önlemlerin başında check-in yapılırken yolcuların personelce SARS hastalığı yönünden izlenmesi ve SARS hastalığı ile ilgili formun tüm yolculara dağıtılması geliyor. 
     Yolcuların doldurduğu formlar daha sonra toplanarak, Türkiye'deki varış istasyonunda Hudut ve Sahiller Sağlık Denetleme görevlisine teslim ediliyor. 
     Bulaşık ve lokal yayılımın olduğu ülkelerden gelen yolcuların uçağa binmeden derece ile vücut ısıları ölçülüyor ve 38 derecenin üzerinde ateşi olan yolcular uçağa kabul edilmiyor. Hazırlanan vücut ısısı listesi, inişte havalimanı Sağlık Denetleme Merkezi personeline teslim ediliyor. 
     Toplanan bilgilere veya personelin gözlemi sonucunda, bu hastalığa ait belirtileri taşıyan yolcular, havalimanındaki yetkili sağlık otoritesine muayene ettirilirken, yolcunun SARS şüphesi taşımadığına dair doktordan rapor alması sağlanıyor. 
     Şüpheli olan yolcunun muayene olmayı kabul etmemesi halinde ise uçurulmaması kararı bulunuyor. 
     
     YOLCULARA KABİN EKİBİNE MASKE VE ELDİVEN 
     Bulaşık ve lokal yayılımın görüldüğü bölgelere sefer yapan uçaklarda, kokpit, kabin ekibi ve yolcular için maske, eldiven ve bu malzemeleri atmak için tıbbi atık torbası bulunduruluyor. 
     Uçuş sırasında alınan önlemlerin başında yolculara maske ve eldivenler dağıtılması ve uçuş süresince kabin ekibinin maske ve eldiven kullanması geliyor. 
     Bir yolcunun hastalık belirtisi taşıdığından şüphelenilmesi halinde, o yolcunun en arkaya sıraya alınması ve önündeki ve yanındaki 2 sıranın boş tutulması ve bir tuvaletin SARS şüphesi taşıyanlar için ayrılması da alınan önlemler arasında bulunuyor. SARS şüphesi taşıyan yolcunun kullandığı tüm ikram malzemelerinin tıbbi atık torbasında muhafaza edilmesi ve şüpheli yolcuların havalimanındaki yetkili sağlık otoritelerine bildirilmeleri de önlemler arasında yer alıyor. 
     Uçuş sırasında alınan önlemler arasında, İstanbul'a gelen uçaklarda hasta yolcu görüldüğünde Atatürk Havalimanı Sağlık Denetleme Merkezi hekimlerinin onayı olmadan uçaktan yolcu indirilmemesi de bulunuyor. 
     
     DEZENFEKSİYON 
     SARS hastalığı nedeniyle, bulaşık ve lokal yayılımın görüldüğü bölgelerden gelen ve hasta yolcu saptanan uçaklarda dezenfeksiyon işlemleri yeni satın alınan virüsid, bakterisid ve fungusid etkisi olan yüzey dezenfektanı ile yapılıyor. 
     Uçakların temizlik ve dezenfeksiyonunu yapan temizlik personeli de çalışırken bone, koruyucu gözlük, ağız maskesi, eldiven, iş giysisi ve galoştan oluşan koruyucu iş kıyafetlerini kullanıyor. 
     Bulaşık ve lokal yayılımın olduğu bölgelerden gelen uçaklarda kullanılan yastık, battaniye ve müzik yayını için kullanılan kulaklıklar da tamamen dezenfekte edilirken, bu uçaklardaki gazete ve dergiler ile kalan gıda maddeleri tıbbi atık torbalarına konularak, tıbbi atık deposuna atılıyor. 
     Bu uçuşlarda kullanılan eldiven ve maskeler de atılmak üzere yine tıbbi atık torbalarına konuluyor. 
     
</TEXT>
</DOC>
