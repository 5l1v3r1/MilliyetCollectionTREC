<DOC>
<DOCNO> 171514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/spor/aspo.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER'E MÜJDE 
</HEADLINE>
<TEXT>

   Brezilya Futbol Federasyonu, Fabio Luciano'nun 60 günlük cezasını paraya çevirdi. Karara gerekçe olarak "Bireysel bir davranış yüzünden yeni kulübü Fenerbahçe cezalandırılmamalı" düşüncesi gösterildi 
      MEHMET ÇİFTÇİ 

   
   Engel kalmadı 
   FENERBAHÇE'NİN Brezilyalı futbolcusu Fabio Luciano'nun cezası paraya çevrildi ve ligde oynamasına hiçbir engel kalmadı. 9 Haziran'daki Santos - Corinthians maçında rakibine sert girerek sakatlanmasına yol açan Luciano'ya verilen 60 günlük futboldan men cezası ilginç bir şekilde iptal edildi ve bu oyuncunun yolu açıldı. 
   
   'Yanlış olurdu' 
   CORİNTHİANS Kulübü avukatlarının mahkemeye yaptığı itiraz başvurusunu ele alan Brezilya Federasyonu Ceza Kurulu, Fabio Luciano'nun hareketinin "Bireysel tavır" olduğuna karar verdi. Kurul, böyle bir durumda Fenerbahçe'nin cezalandırılacağını belirtti, bunun ağır ve yanlış bir davranış olduğu görüşünde birleşti. 
   
   Dani affedilmedi 
   MAHKEME Başkanı Luiz Zveiter "Bu futbolcu başka bir kulübe transfer olmuştur. Onun geleceğine zarar vermek yanlıştır. Luciano'nun futbol oynamasına engel olamazdık. Bu yüzden alınan kararı para cezasına çevirdik" dedi. Aynı karşılaşmada Luciano gibi ceza alan Dani'nin ise affedilmemesi dikkat çekti. 
   
   
</TEXT>
</DOC>
