<DOC>
<DOCNO> 172332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/soneko13.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehirler güzelleşiyor... 
</HEADLINE>
<TEXT>

     Belediyelerin öncülüğünde şehirleri güzelleştirme kampanyaları yayılıyor. 
     İstanbul, Bursa ve Adapazarı büyükşehir belediyelerinin boya firmaları ile birlikte başlattığı çeşitli kampanyalar sayesinde vatandaşlar boyada yüzde 50'ye varan indirimlerle bina cephelerini yeniliyorlar. 
     ''Evimiz İstanbul Kadar Güzel'' kampanyasının ikinci etabına başlayan İstanbul Büyükşehir Belediyesi, birinci etapta 4 bin 100 binanın cephe rehabilitasyonunu sağladı. İkinci projenin tamamlanmasıyla bu sayının 6 bin 800'e çıkması bekleniyor. 
     DYO boya firması, Lafarge Entegre Harç Sanayi ve Ticaret A.Ş., İSTON ve KİPTAŞ'ın sponsorluğundaki kampanyanın ikinci etabında, Beyoğlu'nda Tarlabaşı ve Meşrutiyet Caddesi, Pendik'te Gazipaşa Meydanı, Bağcılar Meydanı, Fatih Adnan Menderes Bulvarı ve Millet Caddesi, Güngören Meydanı, Kartal Meydanı, Tuzla 100. Yıl Caddesi ve Haliç kıyılarında çalışma yapılıyor. 
     Bursa Büyükşehir Belediyesi'nce düzenlenen, ''Çiçek Gibi Bursa İçin El Ele'' kampanyası da DYO firması, Yağlıboyacılar Odası Bursa Şubesi ve merkez ilçe belediyeleriyle birlikte yürütülüyor. 
     Boya işlerinde DYO firmasının katkılarıyla düzenlenen kampanyada, evlerinin iç ya da dış cephesini boyatmak isteyen Bursalılara, peşin ödemede yüzde 40 indirim olanağı sağlanıyor. 
     Adapazarı Büyükşehir Belediyesi'nin başlattığı ve Polisan Boya'nın da destek verdiği ''Benim Şehrim Güzel Olacak'' kampanyası çerçevesinde ise kentte 27 bin binanın boyanması hedefleniyor. Polisan kampanya kapsamında yüzde 50'ye varan indirim ve 6 ay vadeli ödeme imkanı sağlıyor. 
     İstanbul Büyükşehir Belediyesi Kentsel Tasarım Müdürü Halil İbrahim Okutan, kampanyanın İstanbul geneline açık olduğunu, sıvada yüzde 25, boyada yüzde 40 oranında indirim sağladıklarını bildirdi. 
     Kampanyaya 2002 yılında Fatih'te başlandığını anımsatan Okutan, proje yapılan alanlarda şu ana kadar yüzde 30 başarı sağlandığını ve çalışmaların halen devam ettiğini kaydetti. 
     DYO Halka İlişkiler uzmanı Atilla Tekçi de, İstanbul Büyükşehir Belediyesi ve ilçe belediyeler öncülüğünde başlatılan kapmanyada ana sponsor olduklarını ve yüzde 40 indirim uyguladıklarını söyledi. 
     İstanbul dışında Bursa Büyükşehir Belediyesi ile de bir kampanya gerçekleştirdiklerini belirten Tekçi, kampanyaya destek olarak DYO tanıtım araçlarının tüm kampanya boyunca halkla iç içe olarak bilgilendirme yaptığını kaydetti. 
     
     ÇIKAR AMACI GÜTMEYEN ÇALIŞMA 
     Polisan Teknik Destek Müdürü Yıldırım Özkan da, Adapazarı'nda yürüttükleri kampanyada amacın depremin acılarını bir nebze olsun dindirmek ve şehrin görsel konumunu güzelleştirmek olduğunu belirtti. 
     Boyanması gereken konut sayısının yaklaşık 22 bin olduğunu ifade eden Özkan, ''Ayrıca belediyenin tespit ettiği biri cami olmak üzere toplam 2 binayı da örnek olması için ücretsiz olarak boyayıp teslim edeceğiz'' dedi. 
     Kesinlikle çıkar amacı gütmeyen, tamamen hizmete yönelik bir çalışma yaptıklarını dile getiren Özkan, ayrıca İstanbul'da Kağıthane Belediyesi ile bu tip çalışmalarının devam ettiğini, Bakırköy Belediyesi ile de görüşmelerini sürdürdüklerini bildirdi. 
     Bu arada, Mimarlar Odası İstanbul Büyükkent Şubesi Yönetim Kurulu Sekreteri Bülent Tuna, bir tür makyaj olarak nitelediği bina cephelerinin boyanmasıyla yetinilmemesini, binaların sağlamlığıyla ilgili konularda da gerekenlerin yapılmasını istedi. 
     
</TEXT>
</DOC>
