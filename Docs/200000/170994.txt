<DOC>
<DOCNO> 170994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur08.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale'deki orman yangını kontrol altına alındı... 
</HEADLINE>
<TEXT>

     Çanakkale'nin Ayvacık İlçesi Gülpınar köyü yakınlarında dün çıkan orman yangınının kontrol altına alındığı bildirildi. Tuzla köyü civarında ''anız yakılmasından'' kaynaklandığı sanılan yangınla ilgili bir kişi gözaltına alındı Çevre ve Orman Bakanlığı Orman Genel Müdürlüğü Yangın Harekat Merkezi'nden yapılan yazılı açıklamada, Gülpınar köyü yakınlarında dün saat 11.37'de çıkan orman yangınının şiddetli rüzgarın da etkisiyle kısa sürede yayıldığı anımsatıldı. Açıklamada, yangınının Çanakkale, Balıkesir ve Selçuk'ta konuşlandırılan uçak ve helikopterlerin hava desteği ve karadan yapılan müdahale ile gece boyunca sürülen çalışmalarla kontrol altına alındığı bildirildi. 
     Yangının Gülpınar Köyü, Çam Köyü ve özellikle yöredeki askeri tesisleri tehdit ettiği ancak önlemlerin yoğunlaştırılması sonucu herhangi bir kayba maruz kalınmadığı da ifade edildi. 
     
     ÇIKIŞ NEDENİ ANIZ 
     Açıklamada, yangının, Tuzla köyü civarında ''anız yakılmasından'' kaynaklandığının sanıldığı bildirilerek, olayla ilgili zanlının gözaltında bulunduğu belirtildi. 
     Orman rejimine tabi 50 hektar verimsiz alan ile yaklaşık 450 hektar otlak, anız ve çalılık alanın etkilendiği kaydedilen açıklamada, soğutma çalışmalarının hava araçları ve yer ekiplerinin katılımıyla sürdüğü, şiddetli rüzgarın hızını kaybetmesiyle kaygı verici bir durumun olmadığı da bildirildi. 
     Açıklamada, bu yangının yanı sıra dün yurdun çeşitli yerlerinde 29 orman yangını çıktığı ve 47 hektar alanın zarar gördüğü yangınların büyümeden kontrol altına alındığı kaydedildi. 
     Merkez açıklamasında, hava sıcaklıklarının yükseldiği bu günlerde vatandaşların orman yangınlarına karşı daha duyarlı ve dikkatli olmalarını da istedi. 
     
</TEXT>
</DOC>
