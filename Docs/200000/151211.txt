<DOC>
<DOCNO> 151211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sontur11.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Abdullah Gül'ün genelgesinde isim verilmemiştir 
</HEADLINE>
<TEXT>

     Başbakan Recep Tayyip Erdoğan, Dışişleri Bakanı Abdullah Gül'ün büyükelçiliklere gönderdiği genelgede herhangi bir dernek veya vakıf ismi verilmediğini, ''teröre bulaşmamış tüm dernekler'' denildiğini belirterek, ''Teröre bulaşmadıktan, bir fiili eylemin içerisinde olmadıktan sonra ülke hassasiyetlerini koruyan derneklerle vakıflarla niçin bizim büyükelçiliklerimiz iletişim içinde olmasın '' dedi. 
     Başbakan Erdoğan ATV'de yayımlanan ''Ankara'da Sabah'' adlı programda Sabah Gazetesi'nin Ankara temsilcisi Muharrem Sarıkaya ile Haber Müdürü Okan Müderrisoğlu'nun sorularını yanıtladı. 
     ''Irak'ta bundan sonra nasıl yeniden yapılanma olacak Özellikle Kuzey Irak'ta Türkiye'nin kırmızı çizgeleri ihlal edildi mi New York Times Gazetesi'nde Türkiye'nin masaya oturma şansını kaybettiği değerlendirmeleri var '' sorusunu yanıtlarken Başbakan şunları kaydetti 
     ''ABD basınındaki bu tür yorumlar, hem ABD'lileri hem bizi şaşırtıyor. Nedense böyle çok garip yorumlar çıkıyor, anlayamıyorum. 
     Resmi talepler de var. Bu kırmızı çizgilerle ilgili olarak şu ana kadar ciddi bir olumsuzluk yok. Irak'ın gerek siyasi yapılanmasında gerek fiziki yapılanmasında inanıyorum ki Türkiye rol alacaktır. Olaya reel olarak baktığımızda, kendilerinin çıkarını da düşündüğümüzde, inanıyorum ki Türkiye'den yapacakları bu tür alımlar onlar için çok daha faydalı olacaktır. İnşaat malzemelerinin temininden tutunuz da buradaki taşeron hizmetlere varıncaya kadar bunlar onlarla mukayese edilmeyecek derecede daha ucuz.'' ''Ekonomide tamam ama siyasi yapılanmada talep geldi mi '' sorusuna Erdoğan, siyasi yapılanmada da bu tür taleplerin gelmeye başladığını belirterek, ''Biz de buna olumlu bakıyoruz. Şu anda gerek Dışişlerimiz gerek Genelkurmay bu çalışmaları değerlendiriyor'' dedi. 
     ''Teklif, sadece askeri destek mi yoksa Irak'ın yeniden yapılanmasını sağlayacak modernizasyonun içinde bulunmak mı '' sorusu üzerine Erdoğan, sadece asker talebi olmadığını, fiziki yapılanmaya yönelik vasıflı eleman talebi de olduğunu söyledi. 
     Erdoğan, Hayfa-Kerkük hattından söz edildiğinin hatırlatılması üzerine, bunu şu anda ciddi bir şey olarak görmediğini ve görmek de istemediğini ifade ederek, bunun çok ciddi çağrışımlar yapabileceğini ve ABD'yi de sıkıntıya düşürebileceğini söyledi. 
     Başbakan Erdoğan, AB'nin ve Birleşmiş Milletler'in, Irak'la ilgili Türkiye'den ciddi anlamda gıda alımı olacağını söyledi. 
     
     KIBRIS SORUNU 
     Başbakan Erdoğan, Kıbrıs sorunu ile ilgili bir soru üzerine, işin başından beri 'çözümsüzlük çözüm değildir' dediğini ifade ederek, ''Bugünde aynı şeyi söylüyorum. Ben hiçbir zaman KKTC Cumhurbaşkanı Rauf Denktaş'ın şahsına yönelik atıfta bulunmadım'' dedi. 
     Politika ve üslup noktasında sorumluluk taşıyanın sadece Denktaş olmadığını Güney Kıbrıs Rum Kesimi'nin de sorumluluk taşıdığını kaydeden Erdoğan, şöyle devam etti 
     ''AB ziyaretleri çerçevesinde yaptığımız görüşmelerde, Kopenhag kriterleri içerisinde Kıbrıs diye bir olayın olmadığını söyledik. 'Niçin siz hep önümüze Kıbrıs'ı sürüyorsunuz ve niçin hep Kuzey'i konuşuyorsunuz da Güney'i konuşmuyorsunuz' dedik. Burada Kuzey ne kadar özverili olacaksa Güney de o kadar özverili olmalı ki ortak noktada buluşalım. Eğer bu sağlanamazsa bunu da çözmek mümkün olmayacaktır. Bizim burada bir önceliğimiz var, bu öncelik Türkiye'nin garantörlüğüdür, Kuzey Kıbrıs'ın buradaki egemenlik haklarıdır, göçmenler konusunun çözümüdür. Burada ısrarla Rumlar'ın Kuzey'e göçü isteniyor. Böyle bir şeyi çözeceğiniz zaman öncelikli olarak bu işten başlarsanız yolu tıkamış olursunuz. Orada barış adına bu sefer siz yeniden savaşı körüklersiniz.'' 
     
     AB FOTOĞRAFI 
     Güney Kıbrıs Rum Kesimi'nin AB fotoğrafında yer almasını önemsemediklerini belirten Erdoğan, ''Bence bu konuda çok ciddi bir yanlış yapıldı. Onlar, o aile fotoğrafını yarın kendileri için bir yüz karası olarak görecekler. Çünkü, AB müktesebatı içerisinde sorunlarını halletmemiş bir ülke AB'ye alınamaz. Bu durum onları yarın huzursuz edecek ve onlar da bu yanlışlarını anlayacaklar, ama bunu anlamak yetmiyor. Asıl önemli olan geri adım atmaktır. Atarlar mı atmazlar mı bunu zaman gösterecek'' diye konuştu. 
     Kıbrıs sorunu konusunda bugüne kadar yapılan görüşmeler hakkında da bilgi veren Erdoğan, sorunun çözümü konusunda müzakereye açık olan sürecin devamını istediklerini belirterek, ''Hiç bir zaman müzakereden kaçan bir taraf olmamalıyız. Sonuna kadar müzakereden yana olduğumuzu ortaya koymalıyız'' dedi. 
     
     ''MİLLİ GÖRÜŞ GENELGESİ'' 
     Başbakan Erdoğan, ''Dışişleri Bakanı Abdullah Gül'ün yayınladığı, büyükelçiliklerin Milli Görüş teşkilatlarına itibar etmesine ilişkin genelge söz konusu... Bunda geçmişe dönük beklenti var mı yoksa onları kucaklama çabası mı söz konusu '' sorusunu şöyle yanıtladı 
     ''Bugün yurtdışındaki tüm işçilerimiz çeşitli vakıfların çatısı altında hizmet götürüyorlar. Onlar büyükelçilerimizin eli ayağı durumundadırlar, eğer sağlıklı çalışırlarsa. Ama bunlar sağlıklı çalışamıyorsa, o zaman orada siz ülke itibariyle zayıf durumdasınız. Şimdi biz bu avantajımızı ne yazık ki bugüne kadar kullanamadık. Teröre bulaşmadıktan sonra, bir fiili eylemin içerisinde olmadıktan sonra, ülke hassasiyetlerini koruyan derneklerle, vakıflarla niçin bizim büyükelçiliklerimiz iletişim içinde olmasın 
     İletişim içinde olacak ki oradaki Türk toplumunu kucaklasın ve onlarla beraber sürekli hareket halinde olarak hatta oradaki belki de idare yapılara onların da nüfuz etmesini sağlasın. Onlar oradaki merkezi ve yerel yönetimlere girmeli, bu faaliyetleri sürdürebilmesi için o cemiyetlerle irtibat halinde olmalı. Ama büyükelçiliklerimiz bize 'Maalesef biz bu dernekleri bir araya getiremiyoruz' diye dert yanıyorlar. Niye işte bu tür sıkıntılar nedeniyle. Bunları bir araya getirip ülkemizin de oradaki vatandaşların menfaatine olan adımları atmamızı büyükelçiliklerimiz sağlayabilir ve böylece de biz oraların parlamentolarına girme imkanı yakalarız. Buna yönelik iyi niyetli adımlardır, ama bunu farklı istikametlere çekmek sorumlu gazetecilik anlayışından uzak yaklaşımlardır.'' Bir başka soruyu yanıtlarken Erdoğan, genelgede herhangi bir dernek veya vakıf ismi verilmediğini, ''teröre bulaşmamış tüm dernekler'' denildiğini söyledi. 
     Bu akşam oynanacak Fenerbahçe-Beşiktaş derbisinin sonucu konusunda tahmin yapmayan Erdoğan, Aziz Yıldırım'a Fenerbahçe Kulübü Başkanlığı görevinden ayrılması konusunda da herhangi bir tavsiyesi olamayacağını bildirdi. 
     





</TEXT>
</DOC>
