<DOC>
<DOCNO> 186697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/spor/aspo.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖKLERİN TEK HAKİMİ 1-5 
</HEADLINE>
<TEXT>

   Önce farklı Trabzonspor galibiyeti, ardından Chelsea zaferi, Kartal'ı gevşetmedi, Elazığ'da eksiklere rağmen üç puan zorlanmadan geldi. Ev sahibi Yunus ile öne geçti, İlhan Mansız'ın iki golü ilk yarının skorunu belirledi. Beşiktaş, A.Hassan 2 ve Sedat'ın ters vuruşuyla yine beşledi 
      
   90 dakika    BİLAL MEŞE 

   Şampiyonlar Ligi'nde Chelsea karşısında tarihi bir galibiyete imza atan Beşiktaş, dünkü 90 dakikada belki iyi bir futbol ortaya koymadı, ancak maçı farklı kazanmasını bildi... Giunti, Zago, İbrahim, Cordoba ve Pancu gibi silahlardan yoksun olarak sahaya çıkan Beşiktaş'ın adı ve tecrübesi Elazığ'a yetti. 
   Oyunun geneline baktığımız zaman futbol adına Beşiktaş'ta beklenen güzellikleri fazla göremedik. Avrupa arenalarında mücadele eden ekiplerin bir sonraki lig maçına motive olmakta sıkıntı yaşadıklarını dün bir kez daha gördük. Ancak kusursuz işleyen sistem, yetenekli kadro ve kazanma isteği Kartal'ın uçmasını sağladı. İkinci dakikada Ramazan'ın sağdan korner atışında savunmada karambol oluştu, Yunus altı pas içinden nefis bir röveşatayla fileleri havalandırırken, Beşiktaş'ı da uyandırdı 
   18. dakikada Tümer soldan hareketlenen Serdar'ı kaçırdı. Tecrübeli futbolcu savunma oyuncularını geçti, arka direğe kesti, İlhan Mansız mükemmel yükseldi, topu kalecinin elleri arasından filelere gönderdi 1 - 1. 
   Ligde gol sıkıntısı çeken İlhan Mansız, 23. dakikada bir kez daha sahne aldı. Yasin sağdan Sergen'i topla buluşturdu, yıldız oyuncu bekletmeden yeniden Yasin'e kesti. Siyah-Beyazlı futbolcu, yere düşerken topa dokundu, İlhan'a boş kaleye vurmak kaldı 1-2 
   40. dakikada Ramazan'ın ara pasıyla Yunus topla ceza alanına girdi. Ahmet Yıldırım'ı geçti, aşırttı, kaleci Ramazan iki hamlede topa sahip oldu. 
   45. dakikada penaltı tartışmaları yaşandı. Tümer soldan indi, arka direkte bekleyen Sergen'i gördü, Ümit'in topu elle kesmesine hem orta hakem, hem de yardımcı hakem "devam" dedi. 
   İkinci yarıya daha organize başlayan Beşiktaş, 52. dakikada farkı ikiye çıkardı. Orta sahanın en iyisi Yasin Sülün, ara pasıyla İlhan'ı sağdan kaçırdı. Golcü futbolcu, zor pozisyonda topu bekletmeden ceza alanı içindeki Ahmed Hassan'a uzattı. Mısırlı futbolcu, gelişine mükemmel vurdu, topu kaleci ancak filelerde gördü 1 - 3. 
   Beşiktaş'ın baskısıyla sıkışan Elazığspor savunması Ahmet Hassan'ın golünden sonra adeta bunalıma girdi. 59. dakikada Sedat, ters bir vuruşla topu kalesine gönderirken, Kartal'ı da iyice rahatlattı 1 - 4. 
   80. dakikada Tümer sağdan ortaladı, Ahmet Dursun vuramadı, arka direkte Ahmed Hassan dokundu ve skoru belirledi 1-5 
   
   'Çok önemli bir zafer'    Lucescu'dan övgü 
   BEŞİKTAŞ Teknik Direktörü Lucescu, Chelsea galibiyetinin ardından Elazığ karşısında önemli bir zafer elde ettiklerini açıkladı. Rumen teknik adam, "Bu tür maçlar hep zor geçer. Saha zeminin ağır olacağını biliyorduk. Bu yüzden İngiltere'deki kadroda yer alan Emre ve Ronaldo dışında takımı değiştirdik. Sergen'in koşacak hali kalmamıştı bu yüzden değiştirdim" diye konuştu. 
   
   Penaltı isyanı 
   LUCESCU, maçın ilk yarısında Ümit'in topu elle kestiği pozisyonun net bir penaltı olduğunu açıkladı. Tecrübeli hoca, "Bu kadar açık bir penaltının verilmemesine tabii ki çok sinirlendim. O anda 2 - 1 öndeydik. Belki doğru karar verilse oyun daha erken kopardı. Yine de üç puanı almak güzel. Kazanıp, yolumuza devam ettiğimiz için çok mutluyum" yorumunu yaptı. 
   
   Maçın adamı 
   Yasin Sülün 
   UZUN bir aradan sonra ilk on birde forma şansı buldu. Sahanın en çok koşan ve çalışan isimlerinin başında geldi. Kadrodan uzak kaldığı dönemi iyi değerlendirmiş. Fizik kondisyon olarak üst seviyede. Bu performansını sürdürürse, Lucescu'nun en önemli kozlarından olur. 
   
   Maçın hakemi 
   Tek hata penaltı 
   İSMET Arzuman, oyunu mümkün olduğu kadar az düdükle süreklilik kazandırarak yönetme çabasında göründü. Sertliklere ve kasıtlı faullere izin vermedi. Sarı kartları zamanında ve yerinde kullandı. Ancak 45.dakikada Sergen - Ümit mücadelesinde Elazığspor'lu futbolcunun topu elle kesmesini göremedi, süzemedi, penaltı kararını veremedi. 
   
   Rakamlar diyor ki 
   3- Sergen'den sonra üst üste 3 maçta gol atan 2. futbolcu olan İlhan Mansız, ligdeki 5 golün 4'ünü de ilk yarılarda kaydetti. 
   2- Beşiktaş, Denizli'den Kratochvil'den sonra Elazığspor karşısında da Sedat'ın kendi kalesine attığı golle bu sezon 2. kez rakip futbolcuların vuruşuyla güldü. 
   4- Sahasında bu sezon oynadığı 4 maçın üçünde gol yemeyen Siyah - Beyazlılar, deplasmandaki 4. maçından da gol yiyerek ayrıldı. 
   24- Geçen sezon ilk 8 haftada rakip fileleri 11 kez havalandıran Kartal, bu sezon sekizinci maç sonunda, gol hanesine 24 gol yazdırmayı başardı. 
   10- Yasin, Elazığspor karşılaşmasıyla birlikte ligde 6 maç sonra forma bulurken, 10 maç sonra ilk on birde sahaya çıktı. Yıldız futbolcu ilk on birde en son geçen sezonun 31. haftasında Adana maçında oynamıştı. 
   
   Göze çarpanlar 
   RAMAZAN Cordoba sakatlandı, forma şansı buldu. Ne var ki, aşırı stres ve heyecan nedeniyle önemli hatalar yaptı. 
   RONALDO Ev sahibi takımın ilk yarıdaki ataklarında arkadaşlarının açıklarını kapattı, kritik toplara ayak koydu. 
   İLHAN MANSIZ İlk yarıda attığı iki golle hem kendine, hem de arkadaşlarına moral verdi, bir de asist yaptı. 
   AHMET HASSAN Yedek olmasına karşın oyuna giriyor, işini de mükemmel yapıyor. Attığı iki gol kadar da kaçırdı. 
   
   SEDAT Orta sahada mücadele etmesine karşın ilk yarıda ofansa sürekli pas attı, çabaları sadece bir gol getirdi. 
   YUNUS Şık gole imza attı. Sık sık Kartal'ın kalesine bindirmeler yaptı, ancak pozisyon bulmakta güçlük çekti. 
   
   Maçtan notlar 
   Kadro değişti 
   LUCESCU, sakatlıkları olan Cordoba, Zago ve Giunti'yi kadroya almazken, İbrahim ve Pancu'yu da dinlendirdi. Siyah - Beyazlı takımda kaleyi Ramazan korudu. Kaan Dobra, Ahmet Yıldırım ve Serdar ilk on birde oynadı. 
   
   'Bu ne kin ' 
   MENAJER Sinan Engin, Elazığsporlu taraftarların kendilerini çok kötü ağırladığını söyledi. Engin, "Bu kin ve öfkenin nedenini anlamak zor. Onların rakibi alt sıradaki takımlar. Atılan taşların gerekçesi ne acaba " dedi. 
   
   Hakeme tepki 
   MAÇIN devre arasında iki takım futbolcuları maçın hakemi İsmet Arzuman'ın üzerine yürüdü. Beşiktaşlılar verilmeyen penaltılarına isyan ederken, ev sahibi takım yanlış bir ofsayt pozisyonuna tepki gösterdi. 
   
   Sergen bayıldı 
   CHELSEA maçının kahramanı Sergen Yalçın, Elazığ'daki sıcak hava nedeniyle ilk yarıyı zor tamamladı. Yıldız futbolcu, "Trabzonspor ve Chelsea maçları çok yoğun geçti. Üst üste üçüncü maçı sıcak hava nedeniyle kaldıramadım. Bu nedenle ikinci yarıya çıkamadım" diye konuştu. 
   
   Özür diledi 
   CORDOBA'NIN yerine kaleyi koruyan kaleci Ramazan, performansını beğenmediğini söyledi. Genç kaleci, "Hocamın bana verdiği şansı kötü kullandım. Ondan özür diliyorum. Bundan sonra daha iyi olacağım" dedi. 
   
   PAF'lar galip 
   PAF Ligi maçında Beşiktaş, Elazığspor engelini 2 - 0'lık skorla aştı. 90 dakika boyunca etkili bir futbol sergileyen Siyah - Beyazlılar'ı üç puana taşıyan golleri Hüseyin ve Hasan kaydetti. 
   
   
</TEXT>
</DOC>
