<DOC>
<DOCNO> 172675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/siyaset/asiy.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Düştük ama hayatı daha bir tanıdık' 
</HEADLINE>
<TEXT>

   Başbakan, bindiği at huysuzlanınca sırtüstü yere düştü. Tehlikeyi hafif sıyrıklarla atlatan Erdoğan, "Mesele, yeniden ayağa kalkabilmektir" dedi 
      SERHAT OĞUZ İstanbul 

   
   Başbakan Recep Tayyip Erdoğan, açılışını yaptığı parkta bindiği at huysuzlanınca, sırtüstü yere düştü. "Cihan" adlı atın altında ezilmekten son anda kurtulan Erdoğan, tehlikeyi hafif sıyrıklarla atlattı. "Önce damdan düştük hayatı tanıdık, şimdi de attan düştük daha bir tanıdık" diyen Erdoğan, bir süre dinlendikten sonra törene döndü. İstanbul Büyükşehir Belediyesi'nin 10 trilyon liraya mal ettiği Bayrampaşa Şehir Parkı'nın açılışı Erdoğan için keyifli başladı. Mini golf platformunda atış yapan Erdoğan, dokuz atışın tamamında başarısız oldu. Diğer yarışmaları izleyen Erdoğan, binicilik için yapılan parkurda ceketini çıkarıp ata binmek istedi. Başbakan, "Cihan"ın huysuzlandığını görünce kararından vazgeçti. İki gün önce aynı ata binen İstanbul Büyükşehir Belediye Başkanı Ali Müfit Gürtuna ve bakıcılarla görüşen Erdoğan, yeniden "Cihan"a yöneldi. 
   Korumalar, atın huysuzlandığını belirterek, "Tehlikeli olabilir. Binmeseniz iyi olur" sözleriyle Başbakanı uyardı. Ancak Erdoğan, at sahiplerinin, atın tehlikeli olmadığını söylediklerini belirtip, "Atın sahibinden daha mı iyi bileceksiniz. Bir şey olmaz" diyerek ata binmekte ısrar etti. Erdoğan, korumaları ve seyisin yardımıyla ata bindi. Ancak huysuzlanan at, Erdoğan'ın dengesini bozdu, bir iki saniye içinde de sert bir şekilde yere attı. Erdoğan'ı, atın ayakları altında kalmaktan korumaları kurtardı. Parkurun bitişiğindeki "Atlı Cafe"ye alınan Erdoğan'ın yanına, konvoyunda bulunan sağlık ekibi de geldi. Önemli bir sorunu olmadığı belirtilen Erdoğan, yaklaşık 15 dakika sonra alkışlar arasında yürüyerek tören alanına geldi. Erdoğan'ın yüzünde sağ elmacık kemiğinin üzerinde hafif bir şişlik olduğu görüldü. 
   Başbakan, olayı anlatırken dinleyicileri güldürdü. Erdoğan, şöyle konuştu "Biliyorsunuz az önce attan düştük. Fakat hayat bu tür tecrübelerle anlam kazanıyor. Önce damdan düştük hayatı tanıdık, şimdi de attan düştük daha bir tanıdık. Fakat mesele, damdan da düşsen, attan da düşsen yeniden ayağa kalkabilmektir." Erdoğan, özel uçak "ATA"yla Ankara'ya hareket etti. 
   
   Kalabalıkta binmemeliydi 
   Arapatı Derneği Genel Sekreteri Ahmet Giz, hatanın kalabalığın içinde böyle bir hareketin yapılmasından kaynaklandığını belirterek, şunları söyledi "Atlar, ürkek hayvanlardır. Jokeyler bile her gün düşüyor. Başbakan da eski bir sporcu olduğu için atletik yapısını koruyor olmalı. Başka bir binici olsaydı daha kötü şeyler olabilirdi." 
   
   Verilmiş sadakamız varmış    Akşam saatlerinde Ankara'ya dönen Erdoğan, kendisini karşılamaya gelen çocukları kucaklarken, "Verilmiş sadakamız varmış" dedi. Erdoğan'ın attan düştüğünü öğrenen Devlet Bakanı Mehmet Aydın, Bayındırlık Bakanı Zeki Ergezen, AKP'li milletvekilleri ile Ankara Büyükşehir Belediye Başkanı Melih Gökçek de Esenboğa Havalimanı'na geldi. Erdoğan'ın isteğiyle havaalanına sağlık ekibi gelmedi. Erdoğan, "Arkadaşların ısrarıyla ata bindik. Sonra malum olay gerçekleşti. Allah'a hamdolsun, herhangi bir kaza bela olmadan atlattık duaların himmetiyle" dedi. Doktora görünecek herhangi bir sorunu olmadığını kaydeden Erdoğan, "Nazar mı değdi " sorusu üzerine "Onu size bırakıyorum" dedi. Sağlıklı olduğunu gösterebilmek için evinin yakınlarında makam arabasını durdurarak 50 metre yürüyen Başbakan Erdoğan, yol boyunca karşılaştığı çocuklarla da sohbet etti. 
   
   'Aman damdan düşmesin de '    ANKARA Milliyet 

   TBMM Başkanı Bülent Arınç, Dışişleri Bakanı Abdullah Gül'le birlikteyken Başbakan Recep Tayyip Erdoğan'ın attan düştüğünü duyunca kulaklarına inanamadı. Şaka yapıldığını sanan ve pot kırmak istemeyen Arınç, "Ata mı binmiş. Bugün de 1 Nisan değil ama" dedi. Olayın doğru olduğunu öğrenince, "Aman damdan düşmesin de" diye konuştu. Arınç, "Her jokey attan düşer" denilmesi üzerine sinirlenerek, "Başbakan jokey değil ki" şeklinde konuştu. Gül ise Erdoğan'ın attan düşmesini değerlendirirken, "Riske etmemesi gerekirdi. Yapmamalıydı" dedi. Sanayi ve Ticaret Bakanı Ali Coşkun da olayı, "Başbakanımız attan düşmez, iner. Daha sonra indiği ata tekrar biner" diye yorumladı. 
   
   
</TEXT>
</DOC>
