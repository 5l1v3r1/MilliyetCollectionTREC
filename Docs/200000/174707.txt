<DOC>
<DOCNO> 174707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sontur10.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Türkiye, tarihi bir sıçrama noktasında bulunuyor" 
</HEADLINE>
<TEXT>

     Başbakan Recep Tayyip Erdoğan, Türkiye'nin tarihi bir sıçrama noktasında bulunduğunu belirterek, ''Demokrasi, güven ortamı, istikrar geliştikçe ülkemizin önemi tüm dünyada her geçen gün daha fazla hissediliyor'' dedi. 
     Erdoğan, Conrad Oteli'nde düzenlenen ''14. Uluslararası Kabuklu Meyveler Konseyi INC Kongresi''nde yaptığı konuşmada, kongrenin Türkiye'de düzenlenmesinden büyük mutluluk ve heyecan duyduğunu belirtti. 
     ''Türkiye, tarihi bir sıçrama noktasında bulunuyor'' diyen Erdoğan, konuşmasına şöyle devam etti 
     ''Demokrasi, güven ortamı, istikrar geliştikçe ülkemizin önemi tüm dünyada her geçen gün daha fazla hissediliyor. Bunun açık örneklerinden biri de bu toplantıdır. Gerçekleştirdiğimiz reformlar, ülkemizin AB ile dünya ile bütünleşmede temel önceliğini oluşturuyor. İhracatımızda bu yıl 40 milyar dolar hedefini aşmak istiyoruz. Şu ana kadarki ihracat rakamları bu hedefi aşacağımızı gösteriyor. Temmuz ayında Cumhuriyet tarihimizin rekorunu kırdık. 4 milyar 243 milyon dolarlık ihracatı gerçekleştirmiş bulunuyoruz. 
     Yılın ilk 7 ayının ihracatı, 25 milyar doları geçmiş durumda. Bu oran, geçen yıla göre yüzde 34.5'lik bir artış demektir. Demokrasiye yatırım yapmanın ekonomiyi, ekonomiye yatırım yapmanın demokrasiyi geliştireceğine inanıyoruz. Demokrasiye yaptığımız bu yatırımların en büyük ekonomik kaynak olduğunu düşünüyorum.'' ''Türkiye, güçlü siyasi irademiz sayesinde AB hedefine her zamankinden daha yakın konumdadır'' diyen Başbakan Erdoğan, siyasi, ekonomik ortamın, güven ve istikrar ortamının yükselmesiyle özel sektörün büyük bir dinamizm kazandığını, buna hep birlikte şahit olunduğunu söyledi. 
     Başbakan Erdoğan, devletin ekonomiyi kendi dinamizmlerine, serbest piyasa şartlarına bırakması gerektiğine inandıklarını da dile getirerek, son 5 ayda 60'a yakın ülkenin devlet başkanı, başbakanı ve dışişleri bakanıyla görüştüğünü söyledi. 
     Görüşmelerde, diplomasiyle ekonominin birlikte ele alındığını kaydeden Erdoğan, küreselleşen dünyada ekonomi realitesinin, diplomasi ve siyasi ilişkilerle baş başa gittiğini vurguladı. 
     
</TEXT>
</DOC>
