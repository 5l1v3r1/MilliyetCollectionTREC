<DOC>
<DOCNO> 160054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sontur26.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da aile faciası 3 ölü... 
</HEADLINE>
<TEXT>

     Bursa'da cinnet getiren kişi, karısı ve kayınvalidesini av tüfeğiyle öldürdükten sonra intihar etti. 
     A.A muhabirinin aldığı bilgiye göre, Ataevler Mahallesi Manolya Sitesi'nde oturan ve mimar olduğu öğrenilen Sema Kıltaş 40 , ikinci eşi olan Mustafa Kıltaş 30 ile aralarındaki şiddetli geçimsizlik nedeniyle, dün akşam evini terk etti. 
     İlk eşinden olan 2 çocuğu ile birlikte babası Metin Nazik'in evine yerleşen Sema Kıltaş, bugün saat 16.00 sıralarında, eşinin işyerinde olduğunu düşünerek, eşyalarını almak için terk ettiği eve geldi. 
     Sema Kıltaş, annesi Sümer ve babası Metin Nazik ile birlikte eşyalarını toplamaya başladığı sırada, Mustafa Kıltaş eve geldi. 
     Karşılaştığı duruma sinirlenen Mustafa Kıltaş, evde bulunan av tüfeğiyle önce Sema Kıltaş'ı öldürdü. Kaçmaya başlayan kayınvalidesi ve kayınpederinin peşinden giden Mustafa Kıltaş, kayınvalidesi Sümer Nazik'i de merdivenlerde vurdu. 
     Kayınpederini yakalayamayan Mustafa Kıltaş, daha sonra eve dönerek, ''Bana çok çektirdiniz. Beni eski kocanla aldattın. Bunun cezasını çektin'' yazılı not bırakarak, aynı tüfekle intihar etti. 
     Silah seslerini duyan komşuların haber vermesi üzerine olay yerine gelen güvenlik güçleri, üç cesetle karşılaştı. 
     Olayla ilgili soruşturma başlatıldığı bildirildi. 
     
</TEXT>
</DOC>
