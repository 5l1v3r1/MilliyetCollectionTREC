<DOC>
<DOCNO> 173098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/guncel/gun06.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkencenin izi yok 
</HEADLINE>
<TEXT>

   Hukukçular, ağır fiziksel işkence yerine, psikolojik baskı, kafaya torba geçirme, kollara ağırlık asma gibi iz bırakmayan kötü muamelelerin sürdüğünü belirtti 
   BELMA AKÇURA İstanbul 

   
   Türkiye'nin insan hakları alanındaki uygulamalarında iyileşmeler olmasına karşın, iz bırakmayan işkencenin yapıldığı iddia edildi. Hukukçular, gözaltında psikolojik işkencenin ağırlık kazandığını belirtti. Ayrıca, kafaya torba geçirmek, kollara ağırlık asmak, gırtlak altındaki boşluğa bastırmak, koltuk altından geçen iki damarı sıkmak, çırılçıplak soymak gibi yöntemlerin kullanıldığı, bunların da fiziksel iz bırakmadığı öne sürüldü. 
   
   DOSYALAR BİRİKTİ 
   Gözaltı süresinin kısa olmasının ağır işkence yöntemlerine başvurulmasını engellediğini savunan Diyarbakır Baro Başkanı ve İnsan Hakları Vakfı Üyesi Sezgin Tanrıkulu, "Bize gelen başvurulardan aldığımız bilgiler arasında ayrıca aç bırakma tuvalet ihtiyacını gidermesine engel olma, göz bağı, elle tacize başvurma da var. İz olmayınca dava da açılamıyor" dedi. Tanrıkulu, "Ağır Ceza'da 6, Asliye Ceza'da ise 7 dosya var. 2003'te ise Asliye ve Ağır Ceza'da beşer dava açılmış" dedi. İzmir İşkenceyi Önleme Grubu Koordinatörü Barış Çilingir ise Şubat 2002'den itibaren kendilerine 280 başvuru yapıldığını belirterek, şunları kaydetti "Bunlar için 160 dosya açıldı. 60 dosya için İzmir mahkemelerinde dava açıldı. 12 dava Ağır Ceza'da, 48 dava ise kötü muamele nedeniyle Asliye Ceza'da sürüyor. 100 dosya ise cumhuriyet savcılıklarında." 
   
   
</TEXT>
</DOC>
