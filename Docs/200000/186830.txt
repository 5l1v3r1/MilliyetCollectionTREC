<DOC>
<DOCNO> 186830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sonspo26.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TSYD, Ahmet Demirtaş'a saldırıyı kınadı... 
</HEADLINE>
<TEXT>

     Türkiye Spor Yazarları Derneği TSYD , Üçüncü Lig 5. Grup'ta oynanan Alibeyköyspor-Boluspor maçı öncesi Fanatik Gazetesi foto muhabiri Ahmet Demirtaş'a yapılan saldırıyı kınadı. 
     TSYD'den yapılan yazılı açıklamada, Ahmet Demirtaş'ın hain bir saldırıya uğradığı belirtilerek, şunlar kaydedildi 
     ''İçlerinde Alibeyköyspor yöneticilerinden bir kişinin de yer aldığı insanlıkla alakası olmayan kalabalık bir grup, sadece görevini yapmaya çalışan Demirtaş'ın çene ve burun kemiğini kırarak hastanelik etmişlerdir. 
     TSYD olarak spor camiasında amatör sporlara verdiği destekle tanınan ve ömründen yaklaşık 30-35 seneyi yaz-kış demeden saha saha dolaşarak amatörlerin dertlerini kamuoyuna duyurabilmeye adayan Demirtaş'a yapılan bu hain saldırıyı nefretle kınıyoruz. 
     Bu saldırılar ne amaçla yapılırsa yapılsın, kimden gelirse gelsin, bu mesleğe gönül vermiş biz spor yazarlarını asla susturamayacaktır. İstanbul Emniyet Müdürlüğü'nün üzerine düşen görevi titizlikle yerine getireceğine inanıyor, bu hain saldırıyla ilgili gerekli araştırmaları yaparak suçluların bir an önce adalet önüne çıkarılmasını bekliyoruz.'' 
     
</TEXT>
</DOC>
