<DOC>
<DOCNO> 167121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur02.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedelli askerlik yeniden gündemde 
</HEADLINE>
<TEXT>

     TBMM Milli Savunma Komisyonu Başkanı ve AKP İstanbul Milletvekili Cengiz Kaptanoğlu, çok sayıda gençten ve polisten bedelli ya da bedelsiz olarak kısa süreli askerlik yapabilmek için talepler geldiğini bildirdi. Kaptanoğlu, başında bulunduğu komisyonun bu talepleri detaylı incelemeye tabi tuttuktan sonra bir rapor hazırlayacağını ve sonbaharda kamuoyuna bedelli askerlik konusunda bir müjde verebileceklerini söyledi. 
     Kaptanoğlu, TBMM'de düzenlediği basın toplantısında, askerlik süresinin kısaltılması dolayısıyla Genelkurmay Başkanlığı'na teşekkür ederken, süre kısaltımına rağmen 25 yaş üzeri, "iyi okumuş, yetişmiş, işi gücü olan gençlerle polislerden" bedelli ya da bedelsiz çok kısa bir süre askerlik yapmaları yolunda komisyona talepler geldiğini anlattı. Milletin vekili sıfatıyla ve Milli Savunma Komisyonu olarak gelen taleplere duyarlı olmaları gerektiğini kaydeden Kaptanoğlu, şunları söyledi 
     "CHP Ağrı milletvekili Ensar Öğüt başkanlığında bir altkomisyon çalışıyor. Komisyon ve altkomisyon olarak bu konuda muhalefetle yüzde 100 mutabık olarak çalışmaları sürdüreceğiz. 25 yaş ve yukarısı gençler var. Yurt dışında okuyor, işini kurmuş polisler var. Biz, gelen talepleri topluyor ve bunların ne kadar olduğunu tespit ediyoruz. Bu çalışmaya sonbahara kadar devam edeceğiz." Kaptanoğlu, o aşamadan sonraki süreçte kararın Başbakan ve Genelkurmay Başkanlığı'nın takdirlerinde olduğunu belirterek, "Biz kurumlararası ahengi bozmayız" dedi. 
     Kaptanoğlu, NTV'de yaptığı konuşmada da AKP'nin seçim bildirgesinde bedelli askerlik hükmünün bulunduğunu hatırlatarak, bedelli askerlik ya da 3.5 aylık kısaltılmış askerlik düşündüklerini açıkladı. Kaptanoğlu, hükümetle görüşmelerin ardından sohbaharda kamuoyuna bedelli askerlik konusunda müjde verebileceklerini belirtti. 
     
</TEXT>
</DOC>
