<DOC>
<DOCNO> 189598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/guncel/gun10.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkışlarla uğurlandı 
</HEADLINE>
<TEXT>

      GÜRKAN AKGÜNEŞ İstanbul 

   
   Foça'da hayata gözlerini yuman Türk resminin ustalarından Avni Arbaş, dün son yolculuğuna dua ve alkışlarla uğurlandı. Mustafa Kemal portreleriyle tanınan Arbaş'ın cenazesi öğle namazından önce Bebek Camii'ne getirildi. Önünde bir fotoğrafı, yanında Galatasaray Kulübü Başkanı Özhan Canaydın'ın kartviziti bulunan sarı - kırmızı renklerden oluşan çiçeğin bulunduğu Arbaş'ın tabutunun başında sevenleri nöbet tuttu. Cenaze namazında Prof. Dr. Erdal İnönü, sinema sanatçısı Kadir İnanır'ın yanı sıra, çok sayıda kişi saf tuttu. Arbaş'ın sinema sanatçıları olan kızı Zerrin Arbaş ile torunu Derya Arbaş da namaz kılanların yanında durdu. İnönü, Arbaş'ın yetenekli bir insan, değerli bir sanatçı olduğunu dile getirerek, "Resimlerini çok sevdiğim bir insandı. Başımız sağ olsun" derken, Yazar Yaşar Kemal de, Arbaş'ın son dönemde yetişen üç büyük ressamdan birisi olduğunu söyledi. Namazın ardından omuzlarda cenaze aracına taşınan Arbaş, avluda bulunanlar tarafından alkışlarla uğurlandı. 
   
   
   
</TEXT>
</DOC>
