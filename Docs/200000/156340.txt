<DOC>
<DOCNO> 156340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun07.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary Clinton, Beyaz Saray yıllarını "sesli" kitapta da anlatacak 
</HEADLINE>
<TEXT>

     ABD'nin eski başkanı Bill Clinton'ın eşi, New York senatörü Hillary Clinton, Beyaz Saray'da geçirdiği yılları basılı eserin yanı sıra ''sesli'' kitapta da anlatıyor. 
     Kitaptakileri stüdyoda kaydettiği bildirilen Hillary Clinton'ın bu eseriyle ikinci kez Grammy ödülü alabileceği ifade ediliyor. 
     Hillary Clinton, 1996'da yazdığı, daha sonra kaydettiği ''It Takes a Village'' adlı kaset-kitabıyla Grammy ödüllerinden ''en iyi müziksiz anlatım'' ödülünü almıştı. 
     ''AudioFile'' dergisi editörü Robin Whitten, New York Post gazetesine açıklamasında, ''bayan Clinton'ın çok kabiliyetli bir anlatıcı olduğunu'' söyledi. Whitten, ''bayan Clinton'ın yeni kitabıyla ikinci kez Grammy ödülü alabileceğini'' de belirtti. 
     Hillary Clinton'ın ''Canlı Tarih'' isimli kitabı, 9 Haziran'da piyasaya çıkıyor. ''Simon Schuster'' yayınevi tarafından yayınlanacak 570 sayfalık kitabın ilk baskısı 1 milyon adet yapıldı. Kitabın basılı sürümünün 28 dolardan, 6 CD'den oluşan sesli sürümünün ise 30 dolardan satılacağı belirtildi. 
     Yayınevi yetkilisi Frank Shaffer, ''bayan Clinton'ı stüdyoya kapattıklarını ve her şeyin çok iyi gittiğini'' ifade etti. 
     Bu arada, internet üzerinden kitap satışı yapan ''Amazon.com'' sitesi, şimdiden çok sayıda alıcının Hillary Clinton'ın sesli kitabını alabilmek için ismini yazdırdığını açıkladı. 
     Amazon sözcüsü Bill Curry, Hillary Clinton'ın kitabının daha piyasaya çıkmadan, en çok satan kitaplar listesinde 116. sıraya yerleştiğini belirtti. 
     
</TEXT>
</DOC>
