<DOC>
<DOCNO> 165629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo09.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat Akın'dan hodri meydan 
</HEADLINE>
<TEXT>

     Fenerbahçe'nin sorunlu futbolcusu Serhat Akın, geçen günlerde telefonla katıldığı bir televizyon programında, haketmediğini düşündüğü davranışlarla karşılaştığını belirterek, ''Ne yaparlarsa yapsınlar, ne derlerse desinler yeni sezonla birlikte karşılarında bomba gibi bir Serhat Akın bulacaklar'' dedi. 
     İnternetteki resmi web sitesi ''www.serhatakin9.com''da açıklama yapan sarı-lacivertli futbolcu, kendisiyle ilgili gelişmeleri aktarmak için programa katıldığını, ancak artniyetli sorularla köşeye sıkıştırılmaya çalışıldığını ileri sürdü. 
     Serhat, ''Amaçları beni köşeye sıkıştırarak, kendilerince en iyi gündemi kendilerinin oluşturduğunu ispatlamak, gergin, kavgalı tartışmalı bir ortama zemin hazırlayarak programın izlenmesini sağlamaktı. Taraftarları spor ruhundan uzaklaştırarak, bu tür hoş olmayan platformlara çekerek Türk futboluna dinamit atıyorlar'' diye konuştu. 
     
     ''OYNAYACAĞIM FUTBOLLA YANIT VERMEK İSTİYORUM'' 
     Fenerbahçe'de oynadığı son 4 ay içinde tüm maçlara sakat çıktığını hatırlatan Serhat, sağlık heyeti ve teknik heyete durumunu bildirdiğinde, ''Sana ihtiyacımız var. Hele şu maç geçsin yanıtını alıyordum'' dedi. 
     A Milli Futbol Takımı'nın Ukrayna ile yapacağı maçın kadrosuna alınan, ancak sakatlığı nedeniyle kadrodan çıkarılmasına karşın Fenerbahçe'den Almanya'da tedavi olmak konusunda izin alamadığını anlatan sarı-lacivertli oyuncu, şöyle devam etti 
     ''Bu süre içinde ayağımı göstermediğim doktor kalmadı. Durumu inceleyen doktorlar gözlerine inanamıyorlardı. Hiçbiri risk almak istemiyor, hiçbiri tedavimi üstlenmiyordu. Şimdi Daum'un tavsiyesiyle Köln'deki Mediapark Kliniği'ne geldim ve tedavime sıfırdan başladım. Şimdi tek amacım var. Bir an önce yeşil sahalara dönerek bugün benim hakkımda acımasızca atıp tutanlara, atacağım goller ve oynayacağım güzel futbolla yanıt vermek.'' 
     
</TEXT>
</DOC>
