<DOC>
<DOCNO> 190135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun47.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac Laiklik için gerekirse yasa çıkarırız 
</HEADLINE>
<TEXT>

     Fransa Devlet Başkanı Jacques Chirac, son zamanlarda tartışma konusu haline gelen türbana değinirken, ''Laiklik tartışma konusu olamaz. Gerekirse yasa çıkarırız'' dedi. 
     Kuzeydeki Valenciennes kentinde konuşan Chirac, ''Laikliğin her yurttaşa koruma sağladığına'' işaret ederek, ''Herkesin inancı güvence altındadır. Diğerlerinin inançları başkasına zorla dayatılamaz'' diye konuştu. 
     Chirac, devletin, demokrasi yasalarına yabancı olan zorlamaların gönüllere, zihinlere ve davranışlara hükmetmesine asla rıza gösteremeyeceğini ifade ederek ''Laiklik bu nedenle tartışma konusu olamaz'' dedi. Chirac, ''Bazılarının, cumhuriyetin yasalarına meydan okumak ya da modern toplumun cinsiyet eşitliği ve kadının saygınlığı konularındaki kazanımlarını tartışma konusu yapmak için, saptırılmış bir din özgürlüğü fikrinin arkasına sığınmaları kabul edilebilir şey değildir'' ifadesini kullandı ve Temmuz ayında kurduğu komisyonun, bu konuda kendisine ''somut öneriler'' sunacağını belirtti. Chirac, ''Komisyondan gelecek önerilere bakarak, gerekli görürsem yasa çıkarılmasını isterim'' diye konuştu. 
     Okullarda ve resmi dairelerde türban yasağına ilişkin tartışma, Fransa'da son haftalarda iç siyaset gündeminin en önemli gündem maddesini oluşturuyor. 
     
</TEXT>
</DOC>
