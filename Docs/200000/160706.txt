<DOC>
<DOCNO> 160706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/yasam/yas05.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin tıp devi Türkiye'de 
</HEADLINE>
<TEXT>

Tam 12 yıldır ABD'nin 'en iyi hastanesi' seçilen Johns Hopkins, artık Gebze'de de şifa dağıtacak 
     AYŞEGÜL AYDOĞAN Baltimore 

     ABD'nin 12 yıldır en iyi hastanesi seçilen Johns Hopkins Hastanesi, Anadolu Vakfı'nın Gebze'de yaptırdığı Sağlık Köyü'yle Türkiye'ye taşınıyor. 2004'te açılacak olan Anadolu Sağlık Köyü'nde çalışmak üzere Mayıs ayı boyunca 10 kişilik bir Türk ekibi, J. Hopkins'te eğitim gördü. 
     Johns Hopkins International'ın CEO'su ve Tıp Fakültesi'nin Dekan Yardımcısı Steve Thompson, amaçlarını, "Hastaların bize gelmesini değil, oldukları yerde kaliteli sağlık hizmeti görmelerini amaçlıyoruz" diye özetledi. 
     Anadolu Vakfı İktisadi İşletmesi İcra Başkan Vekili Dr. Murat Dayanıklı da J. Hopkins'le görüşmelerinin 1.5 yıl sürdüğünü belirtti. Dayanıklı, 186 dönümlük arazide inşaatı devam eden hastanenin kanser ve kalp konusunda Ortadoğu, Türk Cumhuriyetler ve Balkanlar'da cazibe merkezi olmasını hedeflediklerini belirterek, "Toplam yatırım 200 milyon doları bulacak" dedi. 
     
Rakamlarla J. Hopkins      2002 yılı bütçesi 2 milyar dolar olan J. Hopkins, yılda 1,5 milyon kişiye poliklinik, 68 bin kişiye de yataklı tedavi hizmeti veriyor. ABD Ulusal Sağlık Enstitüsü'nün araştırma fonundan en çok payı alan hastane ve tıp fakültesi olan J. Hopkins, geçen yıl 489 milyon dolar aldı. Toplam 22 bin çalışana sahip Türkiye'den de her yıl yaklaşık 500 hasta J. Hopkins'te tedavi oluyor. 
     

</TEXT>
</DOC>
