<DOC>
<DOCNO> 185004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sontur10.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi bir seks için neler yapılmıyor ki 
</HEADLINE>
<TEXT>

     İBRAHİM ÖZÇEKİÇ Kayseri DHA 

Erciyes Üniversitesi Tıp Fakültesi Üroloji Anabilim Dalı Öğretim Üyesi Doç. Dr. Oğuz Ekmekçioğlu'nun, dünya genelinde cinsel gücü artırdığına inanılan alışkanlıklar üzerinde yaptığı derleme, ilginç sonuçlar ortaya çıkardı. 
     Ekmekçioğlu'nun geniş çaplı derlemesine göre, Güneydoğu Asya'da kınkanatlı böceklerin, Meksika'da tahtakurularının, Afrika'da kaplan testisinin yenilmesi insanların cinselliğe ne kadar önem verdiklerine farklı bir bakış açısı getirirken, insanların erken boşalma ve ereksiyon sorunları için de değişik bitki bileşiklerine yöneldiği belirlendi. Kadınların da iyi bir seks için, afrodizyak etkisi olduğuna inandıkları bitkileri ve bunların karışımlarını tereddütsüz kullanabildiği ortaya çıktı. Türkiye'de ise insanların diğer ülkeler kadar yoğun bir şekilde bu tür karışımlara yönelmediği sadece bitkilerden ve tatlılardan yararlanmaya çalıştığı ifade edildi. 
     Ekmekçioğlu, afrodizyak ve ereksiyon düzeltici olduğu bildirilen bileşikleri şöyle sıraladı 
     İSPANYOL SİNEĞİ Kınkanatlı böceklerden elde edilen bir kimyasaldır. Uzakdoğu da binlerce yıldır cinsel uyarıcı olarak kullanılmaktadır. Uygunsuz kullanımında ölümle sonuçlanan vakalar belirlenmiştir. Meksika'da tahta kuruları, Afrika'da kaplan testisi kantaridin benzeri etkiden faydalanmak için insanlar tarafından kullanılıyor. 
     JAPON ERİĞİ KARIŞIMI Bu karışımın cinsel isteği, uyarılmayı ve orgazmı artırdığı söyleniyor. Ağırlıklı olarak Uzakdoğu'da kullanılıyor. 
     KORE KIRMIZI GİNSENGİ Panax Ginseng denilen yöresel bitkinin yenilmesiyle cinselliğin ve fiziki performansın arttığına inanılıyor. 
     MACA And Dağları'nda yetişen bir bitki. Afrodizyak etkisi olan bitki cinsel gücü ve isteği artırıyor. 
     TONGHAT ALİ Malezya'da kullanılan afrodizyaktır. Cesaret verici ve cinsel gücü artırıcıdır. 
     LİBİDO Döllenmiş ve bir kaç gün bekletilen tavuk yumurtasının bileşenleriyle hazırlanan bir afrodizyak. 
     AŞK TAŞI VE CHAN SU Aşk taşı Batı Hindistan'da, chan su Çin'de kullanılan afrodizyaktır. Kurbağa derisinden ve bezlerinden elde edilen bileşen. Beyin üzerinde olumlu etkiler yapıyor. 
     PADİŞAH MACUNU Bal, pekmez ve 18 çeşit bitkiden elde edilen karışım, Anadolu'da afrodizyak olarak kullanılıyor. 
     
</TEXT>
</DOC>
