<DOC>
<DOCNO> 164263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/guncel/gun05.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tablomuz AP'ye girdi 
</HEADLINE>
<TEXT>

     GÜVEN ÖZALP Brüksel 

     Aday ve üye ülkelerden gelen tabloları "kültürel çeşitlilik" kapsamında duvarlarında sergileyen Avrupa Parlamentosu'nda AP artık bir Türk ressamın da tablosu yer alacak. Sosyalist grup üyesi parlamenter Ozan Ceyhun'un girişimi, Türkiye'nin AB Daimi Temsilcisi Büyükelçi Oğuz Demiralp'ın katkıları sonucu, Burhan Doğançay'ın "Hat Sanatına Saygı" Homage to Calligraphy isimli tablosu AP'de düzenlenen bir kokteylle parlamento yetkililerine teslim edildi. Sosyalist Grup Başkanı Baron Crespo'nun yanı sıra çok sayıda parlamenterin katıldığı törende Türkiye'nin AB'ye yakınlaşmakta olduğu, sanatın bunu hızlandırıcı katkı yapacağı yönünde mesajlar verildi. Törende konuşma yapan Ceyhun, Türkiye - AB ilişkilerinde kültürü köprü yapmak istediklerini belirtirken, Doğançay da umudunun "duvarsız bir Avrupa" oluşturulması olduğunu vurgulayarak, "İlk defa bir Türk ressamın tablosu AP'de yer alacak" dedi. 
     

</TEXT>
</DOC>
