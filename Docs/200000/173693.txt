<DOC>
<DOCNO> 173693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun32.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore Görüşmelerden çıkacak sonuç ABD'ye bağlı 
</HEADLINE>
<TEXT>

     Nükleer çalışmalarına devam etmesi nedeniyle çıkan soruna çözüm bulmak için masaya oturmayı kabul eden Kuzey Kore, çok taraflı görüşmelerden çıkacak sonucun ABD'nin tutumuna bağlı olduğunu savundu. 
     Kuzey Kore'nin resmi ajansı KCNA'nın haberinde, ''Görüşmelerin nasıl açılacağı, konuların nasıl ele alınacağı ve hangi sonuçlara ulaşılacağı tamamen ABD'nin tutumuna bağlı'' denildi. 
     Haberde, ABD'den, Kuzey Kore yönetimine yönelik baskı politikasından vazgeçmesi istendi. 
     ''ABD'nin, Kuzey Kore yönetimine karşı düşmanca tutumundan vazgeçip geçmeyeceği, görüşmelerden çıkacak sonucu etkileyecek'' denilen haberde, ''topun artık ABD tarafında olduğu'' belirtildi. 
     Çin, Güney Kore, Japonya, Rusya, ABD ve Kuzey Kore yetkililerinin katılması beklenen görüşmelerin yakın bir zamanda Pekin'de yapılacağı bildirilmişti. 
     
</TEXT>
</DOC>
