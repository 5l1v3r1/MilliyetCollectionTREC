<DOC>
<DOCNO> 175826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/spor/bbas.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Nowitzki'nin rüyası 
</HEADLINE>
<TEXT>

   Dallaslı ünlü Alman yıldız, MİLLİYET ile biraraya geldi, Türk basketbolunun yaptığı aşamaya dikkat çekti, "Hidayet ve Mehmet Okur ile aynı takımda oynamak isterdim" mesajını gönderdi 
      GÖKHAN TÜRE 

   
   "Hido arkadaşım" 
   NBA'DE Dallas Mavericks'in ve Alman Milli Takımı'nın ünlü yıldızı Dirk Nowitzki'nin aklı Hidayet ve Mehmet Okur'da kaldı. Gerek NBA'de, gerekse Avrupa'da Türk oyuncuları yakından takip etme fırsatı bulduğunu belirten Nowitzki, "Türkiye her geçen gün zirveye doğru yol kat ediyor. NBA'ye giden oyuncuların olması da bunun göstergesi. Hidayet, genç takımdan beri tanıdığım yakın arkadaşım. Onun NBA'ye transfer olduğunu duyduğumda çok sevinmiştim" dedi. 
   
   "Kalitesini ispatladı' 
   HİDAYET'E övgüler yağdıran tecrübeli oyuncu, "Yetenekleri sınırsız. Mehmet Okur da, ilk yılı olmasına rağmen kalitesini gösterdi" diye konuştu. İki oyuncuyu da beğendiğinin altını çizen Alman forvet, "NBA'de, Hidayet ve Mehmet'le birlikte oynamak isterdim" ifadesini kullandı. Milli Takım'da İbrahim Kutluay, Mirsad Türkcan, Hüseyin Beşok'u da iyi tanıdığını vurgulayan Nowitzki, Türkiye'nin İsveç'te final oynayabilecek kalitede olduğunu vurguladı. 
   
   Finale randevu 
   DIRK Nowitzki "Bu kadar çok yıldızın olduğu bir takımın final oynaması, ya da şampiyonluk alması bence sürpriz olmaz" yorumunu yaptı. Alman Milli Takımı olarak yeniden yapılanma içine girdiklerine işaret eden 25 yaşındaki başarılı basketbolcu, "Biz de artık Avrupa'da sürekli zirveye oynayan bir takım kimliğindeyiz. Bunu mutlaka korumamız gerek. Sorumluluğumuzun bilincindeyiz. Umarım İsveç'teki Avrupa Şampiyonası'nda finalde karşılaşırız" açıklamasını yaptı. 
   
   Devler'den anlamlı jest    AY - Yıldızlı oyuncularımız, daha önce kriz yaratan yurt dışı seyahatler için federasyonun verdiği harcırahı anlamlı bir şekilde değerlendirdi. Kaptan İbrahim ve takım arkadaşları, Milli Takım'ın malzemecisi Mithat Güvendi'nin evinin birkaç taksidini ödeyerek, kendisine yardımda bulundular. Bu davranış teknik ve idari kadroda da memnuniyetle karşılandı. 
   
   Taktik ve fizik    Ay-Yıldızlı ekip, dün önce Almanya maçının provasını yaptı, sonra kondisyon idmanına çıktı 
   
   İki aşamalı 
   İSVEÇ'TE 5 - 14 Eylül tarihleri arasında düzenlenecek Avrupa Basketbol Şampiyonası'na hazırlanan A Milli Basketbol Takımımız, Almanya'nın Nürnberg kentinde sürdürdüğü ikinci etap hazırlıklarına dün yaptığı iki aşamalı tek antrenman ile devam etti. Milli takımımız önce bugün Almanya ile karşılaşacağı Nürnberg'in Arena Salonu'nda iki saat süren bir taktik çalışması uyguladı. 
   
   Otele ziyaret 
   MİLLİLERİMİZ bu çalışmanın ardından bir saat kondisyon idmanı yaptı. Bu arada Nürnberg Başkonsolos Yardımcısı Nurdan Erpulat, dün Ay - Yıldızlı ekibimizin kaldığı Hilton Oteli'ni ziyaret ederek, Milli Takım Genel Menajeri Doğan Hakyemez ve Kaptan İbrahim ile Hidayet'e çiçek verdi. 12 Dev Adam bu sabah yapacakları şut idmanı sonrası Almanya maçını beklemeye koyulacak. 
   
   Koch da kaldı    GALATASARAY Basketbol Şubesi, yeni coach Halil Üner'in isteğiyle geçen sezon da Sarı - Kırmızılı formayı giyen Koch'u renklerinde tutmayı başardı. Jr. Koch da daha iyi teklifler olmasına rağmen, Galatasaray'da mutlu olduğu için kalmaya karar verdiğini söyledi. Üner, yeni sezona güçlü bir kadroyla girmek istediklerini belirtti. 
   
   Portekiz'i de devirdik    21. Avrupa Genç Erkekler Basketbol Şampiyonası Eleme Grubu maçında Türkiye, Romanya'dan sonra Portekiz'i de yendi 82 - 68. Ay - Yıldızlı ekibimiz Sırbistan - Karadağ'da oynanan maçın ilk yarısını da 41 - 28 önde tamamladı. İstanbul'da yapılan Bayanlar Cumhuriyet Turnuvası'nda ise Türkiye, Slovakya'ya 72 - 67 yenildi. 
   
   Rakibimiz Panzer    12 Dev Adam, Avrupa Şampiyonası'na hazırlık amacıyla bugün deplasmanda Almanya ile karşılaşacak. Nürnberg'teki mücadele saat 20.00'de başlayacak 
   Kerem yok 
   BASKETBOL Milli Takımımız, Nürnberg'teki ilk hazırlık maçında bugün Almanya ile TSİ 20.00'de karşı karşıya gelecek. Sakatlıktan kurtulan Hüseyin Beşok, bu maçta hazırlık sürecindeki ilk sınavını verecek. Gıda zehirlenmesi geçiren ve tedavi için Almanya'ya getirilmeyen Kerem Tunçeri'nin çalışmalarına İstanbul'da devam edeceği bildirildi. 
   
   Salon dolacak 
   ALMAN basını, bugün ve yarın oynanacak Almanya - Türkiye maçlarına çok geniş verdi. Gazetelerin genellikle, "2001 Avrupa Şampiyonası'nın intikamını alacağız" başlıklarını atması yüzünden, bu akşamki sınavda salonun tamamen dolması bekleniyor. Ancak Almanya'da yaşayan Türk işçilerinin de salonun yarısını dolduracağı ifade ediliyor. 
   
   
</TEXT>
</DOC>
