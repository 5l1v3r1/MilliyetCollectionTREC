<DOC>
<DOCNO> 156341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun08.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Riyad'taki patlamalar intihar saldırısı... 
</HEADLINE>
<TEXT>

     Suudi Arabistan İçişleri Bakanı Prens Nayif Bin Abdülaziz, Riyad'da meydana gelen patlamaların intihar saldırısı olduğunun belirlendiğini söyledi. 
     Prens Nayif Bin Abdülaziz, bir Suudi gazetesine yaptığı açıklamada, ''Riyad'ın doğusunda meydana gelen 3 patlama intihar saldırısıydı'' dedi. 
     Gazetenin internet sitesinde yer alan haberde, Prens Nayif'in ''Bomba yüklü araçlar hareket ettirildikten sonra hedef seçilen binalara doğru sürülmüş'' sözlerine yer verildi. 
     
     El Kaide izleri... 

     ABD Dışişleri Bakanı Colin Powell, Suudi Arabistan'da Batılılara yönelik düzenlenen saldırıların Usame Bin Ladin'in El Kaide örgütünün izlerini taşıdığını söyledi. 
     Ortadoğu turunda bulunan Powell, Ürdün'ün başkenti Amman'da düzenlediği basın toplantısında, ''Bu olaylar bize terörizmin küresel bir hareket olduğunu hatırlattı'' diyerek, ''ABD'nin tüm dünyada barışı kovalamaktan vazgeçmeyeceğini'' belirtti. 
     Saldırganları ''korkak kişiler'' olarak niteleyen Powell, saldırıların El Kaide'nin izlerini taşıdığını kaydetti. 
     Avustralya da, onlarca kişinin yaralandığı ve ölenlerin olduğu saldırıların ardında El Kaide'nin bulunduğunu düşündüğünü bildirmişti. 
     
</TEXT>
</DOC>
