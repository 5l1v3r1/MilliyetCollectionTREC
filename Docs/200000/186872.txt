<DOC>
<DOCNO> 186872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur35.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelibolu'da çıkan orman yangını devam ediyor... 
</HEADLINE>
<TEXT>

     Çanakkale'nin Gelibolu İlçesi'ne bağlı Yüllüce Köyü yakınlarında çıkan orman yangını devam ediyor. 
     Şiddetli Lodos etkisiyle 400 hektarlık ormanlık alanda etkili olan yangına, Çanakkale'deki 2 helikopterin yanı sıra Antalya'dan gelen 2 adet C- 130 ve Marmaris'ten bir helikopterin müdahale ettiği bildirildi. 
     Çanakkale Orman Bölge Müdürlüğü yetkilileri, yangın söndürme ekiplerinin yanı sıra çok sayıda arazöz ve iş makinesiyle yangına müdahale edildiğini ancak, rüzgarın hızını kesmemesi yüzünden yangını kontrol altına almakta güçlük çekildiğini bildirdiler. 
     Havanın kararmasının ardından helikopterler Çanakkale Havaalanı'na dönerken, C-130 uçakları müdahaleye devam ediyor. 
     Söndürme çalışmalarının gece boyunca devam edeceğini belirten yetkililer, şu ana kadar 400 hektar orman alanının zarar gördüğünü kaydettiler. 
     
</TEXT>
</DOC>
