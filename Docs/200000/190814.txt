<DOC>
<DOCNO> 190814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur11.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Burgazada çöplüğündeki yangın söndürüldü... 
</HEADLINE>
<TEXT>

     Burgazada'nın çöp alanında çıkan yangın söndürüldü. 
     Adanın sahil kısmındaki çöplükte, saat 08.45 sıralarında başlayan hafif dumanlı ufak çaptaki yangının Burgazada itfaiyesi ekiplerince söndürülmesinden sonra yürütülen soğutma çalışmaları da tamamlandı. 
     Adalar Belediye Başkanı Coşkun Özden, A.A muhabirine yaptığı açıklamada, ''Burgazada'daki çöplük alanda sabah saatlerinde içten içe yanma olayı yaşandığını ve ardından itfaiyenin soğutma çalışması yaptığını'' belirterek, ''Ada için tehlike arz eden herhangi bir durum yok'' dedi. 
     Lodoslu, sert havalarda bütün çöplüklerin dolaşıldığını ve tedbir amaçlı soğutma çalışmaları gerçekleştirildiğini kaydeden Özden, Kınalıada'da da aynı amaçla çalışma yapıldığını sözlerine ekledi. 
     İstanbul Büyükşehir Belediyesi İtfaiye Daire Başkanlığı Anadolu Yakası Bölge Müdür Vekili Halil Yılmaz da, ''Burgazada'daki çöplük alanda içten içe yanma olayının, endişe edecek bir yanma olayı olmadığını'' söyledi. 
     Yılmaz, itfaiyenin sürekli olarak imkanları ölçüsünde yangına karşı gerekli önlemleri aldığını belirterek, fırtınalı ve lodoslu havalarda itfaiyecilerin devriye dolaşmak gibi ekstra görevler de yüklendiklerini bildirdi. 
     Burgazada'da, 6 Ekim 2003 tarihinde çıkan ve yaklaşık 40 hektarlık orman alanının tahrip olmasına yol açan yangında, 10 ev de ağır hasar görmüş, 1 kişi ise kalp krizi geçirerek hayatını kaybetmişti. 
     
</TEXT>
</DOC>
