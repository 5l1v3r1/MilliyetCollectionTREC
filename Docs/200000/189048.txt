<DOC>
<DOCNO> 189048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/soneko18.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Nestle Waters, su pazarına hızlı girdi... 
</HEADLINE>
<TEXT>

     Dünya su pazarının lider kuruluşlarından ve 72 su markasıyla 160 ülkede hizmet sunan Nestle Waters'in, ''Nestle Pure Life'' markasıyla 2002 yılının Nisan ayında girdiği Türkiye pazarında pet şişede yüzde 10.5 paya sahip olduğu, damacana satışında ise ikinci sırada yer aldığı bildirildi. 
     Nestle Pure Life'nin Bursa'nın Kestel İlçesi'ne bağlı Derekızık Köyü'nde bulunan fabrikası basın mensuplarına tanıtıldı. 
     Nestle Waters Başkan Yardımcısı Jacques Teysseyre, tanıtım gezisi öncesi düzenlenen basın toplantısında, ambalajlı su sektöründe çalışan kuruluşların doğrudan insan sağlığına etkisi olan bir hizmetin sunucuları olarak önemli görev ve sorumlulukları olduğunu söyledi. 
     Nestle'nin bu sorumluluğunun bilincinde olarak, güvenli, kaliteli ve sağlıklı doğal kaynak sularını tüketicinin beğenisine sunduğunu anlatan Teysseyre, firmanın su politikasının, su kaynaklarının sorumluluk bilinciyle kullanılması olduğunu, bu nedenle suları korumaya yönelik birçok eğitim programına katıldıklarını kaydetti. 
     Teysseyre, Nestle'nin su birimi Nestle Waters'in, müşteri tercihlerini ön plana alan, daha kaliteli üretim için sürekli kendini yenilediğini vurguladı. 
     Nestle Pure Life Genel Müdürü Guy Bani de Türkiye'de 2001 yılında faaliyet göstermeye başlayan Nestle Waters'in, Nisan 2002'de Türk tüketicisinin beğenisine sunduğu ''Nestle Pure Life''nin bugün Bursa'da Türkiye'nin en modern su dolum fabrikasına sahip olduğunu ifade etti. 
     
     ''HEDEFİMİZ LİDER OLMAK'' 
     Kaliteli, tadı, kimyasal ve mineral yapısı dengeli bir suyu Türk tüketiciyle buluşturmanın mutluluğunu yaşadıklarını dile getiren Bani, sorular üzerine, ''Türkiye pazarına kısa süre önce girmemize rağmen, hacim olarak pet şişede yüzde 10.5 paya ulaştık, damacana satışında ise ikinci sıradayız. Türk su pazarında en büyük firmalardan birisiyiz. Daha da büyümek bir numara olmak istiyoruz yani hedefimiz sektörde lider olmak'' dedi. 
     Bani, müşterinin ne istediğini bilerek üretim yaptıklarını, su kaynaklarını seçerken insan aktivitesinin olmadığı yerleri tercih ettiklerini belirtti. Suyun üretim ve paketleme aşamalarında kalite ve hijyeni ön planda tuttuklarına değinen Bani, şunları söyledi 
     ''Türk su pazarı Avrupa'nın en büyük pazarlarından birisi. Türkiye'deki yaşama standartlarının değişmesi, kentlerin büyümesi, kişilerin su tercihlerinin değişmesi, şişelenmiş su pazarının büyümesinin en önemli etkenlerinden birisi. İnsanlar artık kaliteli suya yöneliyor, özellikle damacanada tercihlerini bir markadan yana kullanıyorlar. Biz de o markalardan birisiyiz. Ayrıca Türkiye'ye yılda ortalama 12 milyon turist geliyor. Ülkelerinde alıştıkları markayı burada da görmek isteyen turistler, bizi tercih ettiği için özellikle turistik bölgeler en büyük pazarımız durumunda.'' 
     
     ''SEKTÖRÜN ÖNCÜ KURULUŞLARINDAN BİRİ'' 
     Nestle Pure Life Bursa Fabrika Müdürü Mehmet Kaygusuz ise 14 ülkede aynı adla üretilen Nestle Pure Life'i volüm bazında en çok üreten ve satan fabrika olmanın gururunu yaşadıklarını söyledi. 
     Derekızık'ta 8 dönümü kapalı toplam 22 dönüm alanda kurulan tesisin, Türkiye'de kısa sürede sektörün öncü kuruluşlarından biri olduğunu, diğer firmaların da kendilerini izlediğini savunan Kaygusuz, Sağlık Bakanlığı ve Bursa İl Sağlık Müdürlüğü'nün, tesislerini örnek gösterdiklerine dikkat çekti. 
     Kaygusuz, Uludağ Milli Parkı koruma alanında, 2100 metre yükseklikteki Kürekçi ve Kovukdere kaynaklarının sularını pazarladıklarına işaret ederken, Nestle Pure Life'nin, düşük sodyum oranıyla ve ''0,7 Fr sertlik derecesiyle'' yumuşak içimli suları tercih eden Türk halkının beğenisini kazandığını belirtti. Pet hatlarında 180 milyon şişe, damacana hattında ise 9 milyon şişe yıllık üretim kapasitesine sahip olan fabrikanın toplam üretim kapasitesinin 380 milyon litre olduğunu kaydeden Kaygusuz, kapasiteyi aşmaları halinde yeni yatırımlara yöneleceklerini bildirdi. 
     
     ''ABD ORDUSUNUN GENEL TEDARİKÇİSİYİZ'' 
     Öncelikli hedeflerinin Türkiye'deki pazar payını artırmak olduğuna, ancak ihracata yönelik çalışmalarının da sürdüğüne işaret eden Kaygusuz, çevre ülkelere ihracat yaptıklarını anlattı. Kaygusuz, 2-3 yıldır ABD ordusunun ''lokal tedarikçisi'' olarak hava üslerinin ve Kosova'daki askerlerin içme suyu ihtiyaçlarını karşıladıklarını, ABD'nin Irak'a müdahalesinden sonra ise ABD askerinin ''global tedarikçisi'' olduklarını söyledi. 
     ''Dünya çapında bir firma olarak ABD ordusunun global tedarikçisiyiz'' diyen Kaygusuz, ABD'li yetkililerin fabrikada 2 kez denetim ve çok ciddi testler uyguladıktan sonra bu kararı aldığını belirtti. Kaygusuz, bugüne kadar ABD ordusuna 200'ü aşkın TIR şişelenmiş su gönderdiklerini, hatta yaklaşık iki hafta önce Irak'ta yakılan TIR'lardan birinin kendi araçları olduğunu sözlerine ekledi. 
     
</TEXT>
</DOC>
