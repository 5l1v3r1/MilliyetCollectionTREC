<DOC>
<DOCNO> 178469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/soneko29.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Babacan Türkiye yeniden yatırım cenneti olabilir 
</HEADLINE>
<TEXT>

     Devlet Bakanı Ali Babacan, ''Ekonomide gözle görülebilir bir iyileşme süreci yaşanmaktadır'' dedi. 
     Babacan, Hazine Müsteşarlığı'nda toplanan, Yatırım Ortamını İyileştirme Koordinasyon Kurulu YOİKK toplantısının açılışında yaptığı konuşmada, makroekonomik göstergelerin ve diğer benzeri gelişmelerin Türkiye'nin artık yeniden bir yatırım cenneti haline gelmesinin önünü açtığını kaydetti. 
     Türkiye'nin yakaladığı olumlu havanın kalıcı olduğunu anlatan Babacan, bu havayı bütün kesimlerin hissetmeye başladığını söyledi. Babacan, Türkiye'nin sağlıklı ve kalıcı bir ekonomik yapıya kavuşması için yatırım, üretim ve istihdamın hızlı artması gerektiğini de kaydetti. 
     Yatırım her safhasında yabancı ve yerli yatırımcının karşılaştığı idari engellerin ortadan kaldırılmasında YOİKK'in önemli katkıları bulunduğunu belirten Babacan, ''YOİKK, çalışmaları ile siyaset ve bürokratik anlayışın değişmesine büyük katkı sağladı'' dedi. Babacan, bazı teknik komitelerin çalışmalarını tamamladığını, şirket kuruluşlarının 19 aşamadan 3 aşamaya indirilerek, bir günde şirket kurulmasının mümkün hale getirildiğini hatırlattı. 
     Türkiye Yatırım Promosyon Ajansı kurulması tasarısının Başbakanlığa gönderildiğini vurgulayan Babacan, bazı kanun taslakları üzerinde çalışmaların da devam ettiğini söyledi. 
     Yeni yasama döneminde bu çalışmaların yasalaşmasını beklediklerini ifade eden Babacan, bazı teknik komite çalışmalarının ise devam ettiğini, bu çerçevede de sektörel lisans konusundaki çalışmaların tamamlanması gerektiğini bildirdi. 
     Sektörel lisans konusundaki çalışmaların tamamlanmasının, Türkiye'nin yatırımda tercih edilebilir ülke olması açısından önemli olduğunu bildiren Babacan, hükümetin bütün kararlarında diyaloga büyük önem verdiğini anlatarak, ilgili kesimlerin görüş ve önerilerinin dikkate alınmasını önemli gördüklerini kaydetti. 
     Babacan, hükümetin özellikle ekonomik alanda elde ettiği başarıda diyalog ortamının önemli rol oynadığını da bildirdi. 
     
     ÇALIŞMALARDA GELİNEN NOKTALAR 

     YOİKK kapsamında bugüne kadar yapılan çalışmalara göre, doğrudan çıkarılan kanunlar şöyle 
     ''Doğrudan Yabancı Yatırımlar Kanunu, İş Kanunu, Yabancıların Çalışma İzinleri Hakkındaki Kanun, Şirket Kuruluşu Kanunu, Çeşitli Kanunlarda Değişiklik Yapılması Hakkındaki Kanun, İş Kurumu Kanunu, Kaçakçılıkla Mücadele Kanunu, Bağ-Kur Kanunu ve SSK Kanunu.'' Meclis gündemindeki kanunlar ise Türk Patent Enstitüsü'nün Kuruluşu ve Görevleri Hakkında Kanun Hükmünde Kararname ve Değişiklik Yapılmasına Dair Kanun, Maden Kanunu ve Çevre Kanunu. Ulusal Meslek Standartları Kurumu Kanunu, Yatırım Promosyon Ajansı Kanunu, Entegre Devre Topografyalarının Korunması Hakkında Kanun ve Yatırımlarda Devlet Yardımı Kanun Tasarıları Başbakanlığa gönderilirken, Başbakanlığa sunulma aşamasına gelmiş ve üzerinde çalışılan kanunlar ise şunlar 
     ''Patent ve Marka Vekilleri Birliği Yasası, Marka Kanun Anlaşması, Endüstriyel Tasarımların Uluslararası Tesciline İlişkin Lahey Anlaşması, Türkiye İlaç Kurumu'nun Kuruluş Kanun Tasarısı ve Sektörel Lisanslar.'' Basına kapalı olarak devam eden toplantıya, Hazine Müsteşarı İbrahim Çanakçı, DPT Müsteşarı Ahmet Tıktık, TOBB Başkanı Rifat Hisarcıklıoğlu, YASED, TÜSİAD, TİM ile bazı sektör temsilcileri ve diğer bürokratlar katılıyor. 
     
</TEXT>
</DOC>
