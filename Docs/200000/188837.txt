<DOC>
<DOCNO> 188837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sonspo17.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi Daum taktiği söylesin, ben de söylerim 
</HEADLINE>
<TEXT>

     Bursaspor Teknik Direktörü Gheorghe Hagi, 19 Ekim Pazar günü kendi sahalarında ve seyircileri önünde yapacakları Fenerbahçe maçının çok önemli olduğunu söyledi. 
     Gheorghe Hagi, düzenlediği basın toplantısında, A Milli Takım'ın İngiltere maçı nedeniyle lige verilen aradan yararlanarak, Romanya'da gerçekleştirdikleri 4 günlük kampın çok verimli geçtiğini belirterek, burada yaptıkları 2 hazırlık maçından hem skor hem de oyun olarak memnun kaldığını bildirdi. 
     Konuk edecekleri Fenerbahçe'nin çok güçlü bir takım olduğunu anlatan Rumen teknik adam, ''Formda bir takımla mücadele edeceğiz. Bu zorlu maç öncesi yaptığımız Romanya kampı çok yararlı geçti. Hedefimiz, sahadan galibiyetle ayrılmak olacak'' dedi. 
     Hagi, ligin ilk 8 haftasında istedikleri sonuçları alamadıklarını hatırlatarak, Fenerbahçe karşısında alınacak bir galibiyetin takıma olumlu yansıyacağını, gelecek haftalar için de moral vereceğini vurguladı. 
     Fenerbahçe'nin gücünü bildiklerini, ancak çekinmediklerini ifade eden Hagi, ''Fenerbahçe maçı bizim için çok önemli. Zor bir maç olacak. Bu maç için rakibimiz favori gösteriliyor. Dünyada maçı oynamadan sonucu garanti eden bir sistem yok. Biz kazanmak istiyoruz ve bunun için elimizden geleni yapacağız'' diye konuştu. 
     Hagi, bir gazetecinin, ''Fenerbahçe maçında sistem değişikliği yapacak mısınız '' sorusuna, ''Gerek görürsem değiştiririm. Ama hangi sistemle oynayacağımızı söyleyemem. Daum söylerse, ben de söylerim'' diyerek esprili yanıt verdi. 
     
</TEXT>
</DOC>
