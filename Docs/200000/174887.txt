<DOC>
<DOCNO> 174887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sontur27.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan'dan Erdoğan'a Davet edilmediğimiz yere gitmeyiz 
</HEADLINE>
<TEXT>

     SP Genel Başkan Yardımcısı Recai Kutan, Başbakan Recep Tayyip Erdoğan'ın oğlunun düğünüyle ilgili olarak, ''Ben ve genel başkanımız düğüne davet edilmedik, davet edilmediğimiz yere de gitmeyiz'' dedi. 
     Bolu Aladağ'da düzenlenen Saadet Partisi SP Batı Karedeniz 1. Gençlik Şöleni'ne katılan SP Genel Başkan Yardımcısı Recai Kutan, A.A muhabirine yaptığı açıklamada, Başbakan Erdoğan'ın oğlunun düğününe davet edilmediğini belirterek, ''Ben ve genel başkanımız Necmettin Erbakan, düğüne davet edilmedik. Davet edilmediğimiz yere de gitmeyiz. Bu tabii ki düğün sahibinin takdiridir. İstediğini davet eder, istediğini etmez. Bunu müzakere konusu yapmayız'' dedi. 
     Düğün nedeniyle İstanbul'da bazı yolların kapatılmasını eleştiren Kutan, ''Bu tip uygulamalar, vatandaşı rahatsız etmeyecek şekilde olmalıdır. Bir insanın düğününü en iyi şekilde organize etme hakkı olduğu gibi, vatandaşın da rahatsız edilmeme hakkı vardır'' diye konuştu. 
     Soru üzerine, orman vasfını yitirmiş arazilerin satış kararını isabetli bulmadığını belirten Recai Kutan, şöyle devam etti 
     '' Bu arazileri satarak 20-25 milyar dolar gelir elde ederiz diyorlar, ancak geçen gün değerli bir ekonomist 2.5 milyar dolar gelir elde etsinler, ben Taksim Meydanı'nda horoz gibi öterim demişti. Bu kararı savunanlar, ormanlarda yaşayan insanların geçmişleri hakkında fikir sahibi değiller. Ormanda geçimini çok zor sağlayan insanlara Orayı ver diyecekler. Bundan sonrasını düşünmüyorlar. Bu karar, propagandaya dönük bir karardır.'' Öğle namazını pikniğe katılanlarla birlikte kılan SP Genel Başkan Yardımcısı Kutan, daha sonra iller arasında yapılan bilek güreşi ve gösterileri izledi. Namaza katılanların bir bölümünün, Saadet Partisi bayraklarını seccade olarak kullandıkları gözlendi. 
     Kutan, piknik kapsamında düzenlenen açık artırmaya da 2 milyar lira bağışla katılarak, ''SP Gençlik Kolları 1. Batı Karadeniz Gençlik Pikniği Güreş Ağası'' oldu. Kutan'a ağalık kıyafeti giydirildi. 
     
</TEXT>
</DOC>
