<DOC>
<DOCNO> 196853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sonspo06.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Kocabey'in 200'ler kulübüne girmesi için 10 gol kaldı 
</HEADLINE>
<TEXT>

     İkinci Futbol Ligi A Kategorisi takımlarından Çanakkale Dardanelsporlu Mustafa Kocabey'in 200'ler Kulübü'ne girmesine 10 gol kaldı. 
     10 yaşında Galatasaray'ın alt yapısında başlayan futbol hayatını halen Çanakkale Dardanelspor'da sürdüren Mustafa Kocabey, bu sezon oynadığı 9 maçta 8 gol attığını hatırlattı. 
     Attığı 8 golle Türkiye Liglerinde ki 190'ıncı golüne ulaştığını ve 200'ler kulübü için 10 golün kaldığını belirten Kocabey, ''Bu sezon attığım 8 golle gol sayım 190'a çıktı. Sezon sonuna kadar 10 golün sorun olmayacağını düşünüyorum. Çanakkale Dardanelspor da iyi seviyelere gelmeye başladı. Takımımızın grafiği her geçen gün artıyor. Şu anda 29 yaşındayım. 200'ler kulübünü giren 5 futbolcu var. Bu futbolculardan sadece Hakan Şükür oynamaya devam ediyor. Sanırım rekor 243 golle Tanju ağabeyin elinde. Onun rekorunu aşacağımı düşünüyor ve inanıyorum'' diye konuştu. 
     Futbola Galatasaray'da başladığını, 1992 yılında ise profesyonel olduğunu, kendisine taraftarların, Fransızların bir zamanlar ünlü futbolcusu olan Papen'in lakabını verdiklerini belirten Kocabey, şunları kaydetti 
     ''Futbolda gözlerimi Galatasaray'da açtım. 1992 yılında profesyonel oldum ve 17 yaşındayken 2 yıl Galatasaray'da top koşturdum. Yaklaşık 55 kez genç milli takımın formasını giydim ve oynadığım maçlarda 30-35 gol attım. Galatasaray'da 2 yıllık futbol yaşantımın ardından 1994 yılında Kocaelispor'a transfer oldum. Daha sonra ise çeşitli takımların formasını giydim.'' Bu yıl tekrar Çanakkale Dardanelspor'a transfer olduğunu hatırlatan Kocabey, ''Bence bu kadar çok takım değiştirmenin iki nedeni olabilir. Bunlardan biri ya çok problemlisinizdir, ya da çok aranan futbolcu olduğunuz içindir. Ben hep aranan futbolcu oldum. Çünkü Türkiye'de golcü sıkıntısı çok yüksek seviyede. Bir de ülkemizde gol deyince akla gelen futbolcular arasında yer alıyorum. O nedenle transfer döneminde tercih ediliyorum'' diye konuştu. 
     Mustafa Kocabey, Türk futbolunun en önemli golcü futbolcularından biri olan Metin Oktay'ın kendisini 13-14 yaşlarında izledikten son çok beğendiğini de işaret ederek, şunları kaydetti 
     ''Salih Bulgurluoğlu adlı bir hocam vardı. Her seferinde Metin Oktay'a benden bahsedermiş. Bir gün beni ağaçların arasından izlemişler. Rahmetli Oktay, Mustafa benden sonra gelecek en önemli futbolculardan biri olacak, yeter ki arkası kollansın demiş. Metin Oktay, bu olaydan iki yıl sonra vefat etti. Gerçi o yıl Galatasaray'ın A takımına yükseldim. Eğer ben A takıma yükseldikten sonra vefat etmesiydi Galatasaray'da kalırdım.'' Kocabey, futbol yaşamında en büyük arzusunun 200'ler kulübüne girebilmek olduğunu ve bu arzusunu gerçekleştirmek istediğini sözlerine ekledi. 
     
</TEXT>
</DOC>
