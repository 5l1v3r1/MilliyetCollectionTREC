<DOC>
<DOCNO> 157334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur13.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinde ÖSS deneme sınavı... 
</HEADLINE>
<TEXT>

     Gaziantep E ve Özel Tip cezaevlerinde kalan hükümlü ve tutuklular ile personele yönelik, bir dershanenin işbirliğinde ÖSS Deneme Sınavı yapıldı. 
     Cumhuriyet Başsavcısı Ahmet Karayiğit, E ve Özel tip cezaevlerinde kalan hükümlü, tutuklu ve personelden üniversite sınavına hazırlananların birçoğunun, test çözme yetenekleri ve dershaneye gitme imkanları olmadığı için sınavda başarısız sonuçlar aldığına dikkati çekti. 
     Hükümlülerin birçoğunun açık liseye devam ettiğini, liseyi bitirenlerin ÖSS'ye girip, bir fakülte veya yüksekokulda eğitim görmek istediğini ifade eden Karayiğit, şöyle konuştu 
     ''Biz her şeyden önce cezaevini zindancılık zihniyetinden arındırıp, buraları birer eğitim yuvası haline dönüştürdük. Açtığımız çeşitli kurslarla hükümlü ve tutuklularımıza her türlü imkanı sağlıyoruz. Okumak isteyene, daha yüksek eğitim yapmak isteyene de engel olmuyoruz, aksine onları destekliyoruz. 
     Şüphesiz her yıl milyonlarca gencimizin girdiği sınavı kazanmak gerçekten çok zor. Sınavı kazanmak için mutlaka iyi bir altyapı gerekiyor. Dershane ve test çözme imkanı bulamayan, girdikleri ÖSS'de başarısız olan hükümlülerimizin morallerinin bozulup, hayata küstüklerine tanık oldum.'' Karayiğit, bu yıl ilk kez özel bir dershanenin işbirliğiyle cezaevinde düzenledikleri deneme sınavına, Özel Tip'ten 7, E Tipi'nden 12, cezaevi personelinden de 7 kişinin girdiğini, eğitim çalışmalarına daha fazla ağırlık vererek çalışmaların sürdürüleceğini sözlerine ekledi. 
     
</TEXT>
</DOC>
