<DOC>
<DOCNO> 176303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/soneko03.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine bu hafta iki ayrı tahvil ihalesi düzenleyecek 
</HEADLINE>
<TEXT>

     Hazine, bu hafta biri Euro diğeri ise ABD Doları cinsinden olmak üzere iki ihale birden düzenleyecek. 
     Hazine, 19 Ağustos Salı günü, 546 gün vadeli ABD Doları ve Euro cinsinden iki ayrı iskontolu devlet tahvili ihalesi yapacak. 
     İhraç tarihi 20 Ağustos olarak belirlenen ihalelerde satılacak kağıtların geri ödemesi 16 Şubat 2005'de gerçekleştirilecek. Söz konusu ihalelerde katılımcılar, 10 bin ABD doları ve 10 bin Euro üzerinden fiyat teklifinde bulunacaklar. 
     Hazine, bu hafta tamamı piyasaya olmak üzere, 1 katrilyon 782 trilyon lira iç borç ödemesi gerçekleştirecek. 
     Piyasaya, yarın, tamamı dövize endeksli cinsten olmak üzere, 450 trilyon lira iç borç servisi yapacak olan Hazine, 20 Ağustos Çarşamba günü de tamamı piyasaya olmak üzere 1 katrilyon 332 trilyon lira ödeme yerine getirecek. Hazine, bu tutarın 59 trilyon lirasını Türk Lirası cinsinden, 1 katrilyon 273 trilyon lirasını döviz cinsinden gerçekleştirecek. 
     Hazine, Ağustos ayında 11 katrilyon 330 trilyon lirası piyasaya olmak üzere, 12 katrilyon 379 trilyon lira iç borç ödemesi yerine getirecek. 
     Ağustos ayında Hazine'nin yapacağı iç borç servisinin 10 katrilyon 6 trilyon lirası Türk Lirası, 1 katrilyon 317 trilyon lirası döviz cinsinden, 525 trilyon lirası da dövize endeksli cinsinden olacak. 
     
</TEXT>
</DOC>
