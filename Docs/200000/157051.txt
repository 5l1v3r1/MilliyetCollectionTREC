<DOC>
<DOCNO> 157051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sondun17.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdatlı imam minberden tehditler savurdu 
</HEADLINE>
<TEXT>

     Bağdat'ta bugün bir imam, cuma hutbesi için çıktığı minberden, ''günahkar kadınları, içki satıcılarını ve sinemacıları'' tehdit etti. 
     Muhsin camisinin Şii imamı, ''Bunlar bir hafta içinde bu yaptıklarına son vermezlerse başlarına iş alacaklar'' dedi. 
     İmam, ''Sadun sokağındaki sinemalarda açık saçık filmler oynatıyorlar. Buradan uyarıyorum. Bir haftaya kadar bu işe son vermezlerse onlarla başka bir dille konuşuruz'' diye tehdit savurdu. 
     Muhammed Fertusi adlı imam, ''günahkar'' olarak nitelendirdiği kadınları da uyardı ve ''Kadınları ve onları Amerikalılara götüren aracıları uyarıyorum. Onlar da bir hafta içinde bu işi bırakacaklar, aksi halde katledilmelerine şer'an cevaz verilecektir'' ifadesini kullandı. 
     Bağdatlı imam, ''bu uyarıların, alkollü içki satıcılarıyla radyo ve televizyonları da '' kapsadığını belirtti. 
     Fertusi, nisan sonlarında Amerikan askerlerince gözaltına alınınca serbest bırakılması için binlerce Şii Bağdat'ta gösteri yapmıştı. 
     
</TEXT>
</DOC>
