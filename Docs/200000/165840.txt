<DOC>
<DOCNO> 165840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/soneko19.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya ile doğalgaz görüşmelerine ara verildi... 
</HEADLINE>
<TEXT>

     Rusya ile doğalgaz alımı konusunda mevcut sorunların giderilmesine ilişkin görüşmelere ara verildiği açıklandı. 
     Enerji ve Tabii Kaynaklar Bakanlığı'ndan yapılan yazılı açıklamada, görüşmelerde bir uzlaşma noktasının bulunması için zamana ihtiyaç duyulduğundan ara verildiği belirtildi. 
     Açıklamaya göre, Mavi Akım diye adlandırılan hattan alınan doğalgazda fiyat artışına neden olacak söz konusu fiyat formülü ile ilgili Gazexport'un talebinin karşılanmasının mümkün olmadığı kendilerine bildirildi. 
     Bunun üzerine, Gazexport'un batı hattı fiyatları da dahil olmak üzere ''al ya da öde'' miktarlarını belirli bir süre değiştiren bir teklif ile gelmesinin, Botaş'ın da batı hattı dahil tüm doğalgaz alımları ile Gazexport'a bir karşı teklif sunmasına imkan sağladığı belirtilen açıklamada, şöyle denildi 
     ''Bu tekliflerin karşılıklı görüşülmesi ve bir uzlaşma noktasının bulunması için zamana ihtiyaç duyulduğundan görüşmelere ara verildi. 
     Bu arada, görüşmelerin yanı sıra, Mavi Akım Projesi'nin kontrat çerçevesi içinde Gazexport tarafının fiyat formülüne ilişkin başlattığı tahkim prosedürüne de Botaş olarak gereken cevap verildi. Görüşmelere paralel olarak bu süreç içinde Botaş'ın belirlemesi gereken hakem bildirildi ve gereken işlemler de başlatıldı. 
     Bulgaristan üzerinden gelen batı hattı doğalgazı bu işlemlere konu edilmedi.'' Açıklamada, ''temel amacımız, ülkemizin çıkarları doğrultusunda, Türkiye-Rusya ilişkilerini geliştirmek, yoruma açık olmayan işlemler tesis etmek ve uzun vadede ülkemiz ekonomisine rekabet gücü kazandırarak ülke refahını yükseltmektir'' denildi. 
     
</TEXT>
</DOC>
