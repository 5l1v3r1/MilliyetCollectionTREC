<DOC>
<DOCNO> 198356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun11.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix Umarım ABD Irak'ta dersini almıştır 
</HEADLINE>
<TEXT>

     Irak'ta çalışmalarda bulunan BM silah denetçilerinin eski başkanı Hans Blix, ''ABD'nin Irak'ta çokuluslu işbirliği gerektiği dersini aldığını umuyorum'' dedi. 
     Belçika'nın De Morgen gazetesine demeç veren Blix, ABD'nin Saddam Hüseyin'i devirdikten sonra Irak'tan kolayca ayrılamayacağını kaydederek, ''ABD, şimdi ayrılamaz. Ayrıca bir ülkeyi yeniden yapılandırmada fazla deneyimi yok'' dedi. 
     Washington yönetiminin BM'ye ihtiyacı olacağını belirten Blix, ''Umarım Amerikalılar derslerini aldı ve işbirliği gerektiğini kavradılar. İran ya da Kuzey Kore'de aynı şeyi yapacaklarını sanmıyorum. Aynı kanıtla geldikleri zaman onları çok yakından izleyeceğimize inanın'' diye konuştu. 
     İsveç'in eski dışişleri bakanı olan Blix, uluslararası düşünce kuruluşları tarafından desteklenen ve maliyeti İsveç tarafından karşılanan toplu imha silahlarıyla ilgili yeni bir komisyonun başkanlığını yürütüyor. 

     
</TEXT>
</DOC>
