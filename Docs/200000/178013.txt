<DOC>
<DOCNO> 178013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/soneko18.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF- Dünya Bankası yıllık toplantıları 20 Eylül'de... 
</HEADLINE>
<TEXT>

     Uluslararası Para Fonu IMF ve Dünya Bankası Yıllık toplantıları, 20-24 Eylül tarihlerinde, Birleşik Arap Emirlikleri'nin ticari merkezi Dubai'de yapılacak. 
     Kamu yönetiminde sivilleşme, bölgesel ve küresel ekonomik sorunlar ağırlıklı bu yılki toplantılara, Başbakan Recep Tayyip Erdoğan ve Devlet Bakanı Ali Babacan'ın yanı sıra bazı hükümet yetkilileri, bürokrat ve işadamalarının da katılması bekleniyor. 
     Devlet Bakanı Babacan'ın, toplantılar çerçevesinde, IMF ve Dünya Bankası yetkilileri ile çok uluslu şirketler ve finans kuruluşlarının temsilcileriyle ikili görüşmelerde bulunacağı belirtiliyor. 
     
     DİĞER KATILIMCILAR... 
     Toplantıların geçici programına göre, Bankacılık Düzenleme ve Denetleme Kurumu BDDK başkanı Engin Akçakoca ile CHP İstanbul Milletvekili Kemal Derviş'in iki ayrı panele katılacaklar. 
     BDDK Başkanı Engin Akçakoca, Dubai'de, ''Sistemik Bankacılık Krizi Yönetiminden Dersler'' konulu panele katılarak, Türkiye'deki bankacılık sektörünün düzenlenmesi konusundaki tecrübeleri anlatacak. 
     Panele ilişkin bilgide, Türkiye, Rusya, Arjantin, Uruguay ve Ekvador gibi ülkelerdeki bankacılık krizlerinin, bu ülkelerin ekonomilerinin yüksek oranda dolarize olması, borç yükünün artması ve sınırlı mali kaynaklardan kaynaklandığı vurgulanıyor. 
     Panele ilişkin bilgide, bankacılık krizlerinin, bugünün küresel ekonomisinde ana sorun haline geldiği, farklı ülke yapılarında kaynaklanan bankacılık krizlerinin, klasik banka çözümleriyle çözümlenemez hale geldiği kaydediliyor. 
     Akçakoca'nın katılacağı paneldeki diğer konuşmacılar ise Tayland Merkez Bankası Başkan yardımcısı Tarisa Watanagase ve Meksika Finans şirketleri danışmanı Eduardo Fernandez olacak. 
     
     DERVİŞ'İN KATILACAĞI PANEL... 
     CHP İstanbul Milletvekili Kemal Derviş ise ''Hükümetler Üstü Yönetim-Kamu-Özel sektör İşbirliği'nin Yeni Kimyası'' bir panele katılacak. 
     Bu panelle ilgili alt bilgide, klasik hükümet anlayışının, artan ülkesel ve küresel sorunlara eetkin bir şekilde yanıt veremediği belirtililiyor. 
     Panele ilişkin bilgide, küresel kalkınma konularının hassasiyeti, farklılığı ve karmaşık olmasının, yeni yönetim mekanizmasının, geleneksek olmayan aktörlerden oluşarak, yeni düzenleyici bir süreç gerektirdiği ifade ediliyor. 
     Yeni yönetim sisteminde, seçilenler ve atanmışların yanısıra, özel sektör ve sivil toplum kuruluşlarının daha etkin bir rol oynayabileceği vurgulanıyor. 
     Panele, Kemal Derviş'in yanı sıra Uluslararası Ticaret Liderleri Forumu başkanı Robert Davies, Merkezi İngiltere'de bulunan Küresel Tanık ismindeki sivil toplum kuruluşu Araştırma Bölümü başkanı Simon Taylor ve Mısır'da Organik tarım ürünleri üreticisi şirket SEKEM'in başkanı Helmi Abu El Eish gibi isimler katılıyor. 
     Kemal Derviş ayrıca, ''Ekonomik ve Mali Politikalar ile Reformların Başarısında, Etkin Kamu İletişiminin Rolü'' konulu bir paneli de yönetecek. 
     Bu panelde, hükümetlerin, şeffaflaşma ve ekonomik reformları gerçekleştirirken, kamuoyu desteğinin nasıl alınabileceği tartışılacak. 
     
     TOPLANTILARIN DİĞER KONU BAŞLIKLARI... 
     Yıllık toplantılarda ele alınacak diğer konular ise Bölgesel İşbirliği ve Kalkınma İçin Uluslararası Nehirler, Orta Doğu ve Kuzey Afrika bölgesi ülkelerinde İstihdam, Ticaret ve Yatırım İklimi, Güney Asya'da Sosyal Koruma ve Yoksulluk, Gelişmekte Olan Piyasalarda Doğrudan Yabancı Sermaye, Su Güvenliği, Küresel Bankacılık Standardı, Küresel ve İslami Bankacılık, Barış ve Demokrasi'nin Tesis Edilmesinde Ticaretin rolü gibi başlıklardan oluşuyor IMF ve Dünya Bankası toplantılarının birisi Bahar döneminde Washington'da gerçekleştiriliyor ve buna Yarı Yıl Toplantısı ya da Bahar Dönemi Toplantısı adı veriliyor. 
     Toplantılardan diğeri, Washington dışında bir ülkede gerçekleştirilirken, bu toplantıya da Yıllık Toplantı ismi veriliyor. 
     
</TEXT>
</DOC>
