<DOC>
<DOCNO> 196628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sonspo13.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor, Fenerbahçe'ye hazırlanıyor... 
</HEADLINE>
<TEXT>

     Sahasında pazar günü Fenerbahçe'yi konuk edecek Samsunspor, bu maçın hazırlıklarını sürdürürken, Kulüp Basın Sözcüsü Ercan İnce, ''Mazeretimiz yok, kazanmak için her şey uygun'' dedi. 
     İnce, düzenlediği basın toplantısında, Fenerbahçe maçıyla ilgili değerlendirmelerde bulunarak, pazar günkü karşılaşmayı mutlaka kazanmak istediklerini söyledi. 
     Maçın çok zor geçeceğinin bilincinde olduklarını belirten İnce, ''Bu maça çok iyi konsantre olduk. İyi mücadele edip kazanmak istiyoruz. Mazeretimiz yok, kazanmak için her şey uygun'' diye konuştu. 
     Lige verilen aranın eksiklikleri gidermek ve sakat oyuncuların iyileşmesi açısından kendileri için faydalı olduğunu ifade eden İnce, kart cezalısı Musa'nın dışında eksik oyuncuları bulunmadığını söyledi. 
     
     DERELİ KONUSU 
     İnce, bir soru üzerine, Samsunspor-Gaziantepspor maçının hakemi Selçuk Dereli hakkında başta Futbol Federasyonu olmak üzere ilgili kuruluşlar nezdinde girişimlerde bulunduklarını, ancak bu girişimlerden bir sonuç alamadıklarını bildirdi. 
     ''Sonuç alamamış olmamız bu işin peşini bıraktığımız anlamına gelmez, süreç devam ediyor'' diyen İnce, hakem Dereli'nin ''Samsunspor camiasının güvenini yitirmiş bir hakem'' olduğu görüşünü savundu. 
     
</TEXT>
</DOC>
