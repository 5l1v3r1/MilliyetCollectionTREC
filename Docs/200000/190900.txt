<DOC>
<DOCNO> 190900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/spor/spo03.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray'a adım adım 
</HEADLINE>
<TEXT>

   Galatasaray'ın, gurbetçi oyuncu için Leverkusen ile anlaşma aşamasına geldiği iddia edildi. Milliyet'e konuşan Yıldıray Baştürk, "Hangi kulübün teklifi iyiyse onu değerlendireceğim" dedi 
      CÜNEYT KARAKAYA 

   
   Bonservis pazarlığı 
   ARA transfer döneminde yıldızları kadrosuna katmak isteyen Galatasaray, Yıldıray Baştürk için önemli adımlar attı. Günlerdir yürütülen gizli operasyonlar sonucunda Yıldıray'ın kulübü Bayer Leverkusen ile uzlaşma noktasına gelindiği iddia edildi. Alman ekibinin, başarılı oyuncuyu sezon sonunda bedava kaçırmamak için Galatasaray'a yeşil ışık yaktığı bildirildi. 
   
   Üç yıllık olacak 
   SARI - Kırmızılılar'ın Yıldıray Baştürk'e yıllığı 1 milyon Euro olmak üzere 3 senelik sözleşme imzalattırmayı planladığı açıklandı. Başkan Özhan Canaydın'ın kongreye güçlü girebilmek için Yıldıray'ın transferini liste başı yaptığı iddia edildi. Galatasaray'ın yanı sıra milli futbolcu için Alman ve İngiliz kulüplerinin de devreye girdiği bildirildi. 
   
   Veda edecek 
   YILDIRAY Baştürk, artık takım değiştirme zamanının geldiğini açıkladı. Başarılı oyuncu, ilk önce Leverkusen ile masaya oturacağını dile getirerek, "Kulübüm bonservisime fazla para istemez. Sezon sonu serbest kalıyorum. Benim için en büyük koz bu. Özel bir tercihim yok. Türkiye de olabilir, İngiltere de... Kimin teklifi daha iyi olursa onu tercih ederim" dedi. 
   
   Yolcu yolunda gerek 
   GALATASARAY bu sezon yabancı transferinde tam bir kabus yaşadı. Sarı - Kırmızılı takımın, ligin başından bu yana renklerine kattığı 6 yabancı oyuncu, sezon sonunu göremeden ayrıldı. Felipe, Sarr, Almaguer ve son olarak Pinto ile yollarını ayıran Cim - Bom, ara transferde aldığı Xavier ve Revivo'yu da göndermişti. Cim-Bom, Samsunspor maçının hazırlıklarını dün yaptığı tek idmanla sürdürdü. Çalışmaya Ümit, Mehmet, Tamas ve Volkan katılmadı. Bu arada dün Arif'in MR'ı çekildi. 
   
   Kaptandan mesaj var 
   PROFİLO Alışveriş Merkezi'ndeki Aria bayisinde düzenlenen imza gününe katılan Bülent Korkmaz, taraftarlara destek çağrısı yaptı. Sarı - Kırmızılılar'ın büyük ilgisini gören tecrübeli futbolcu, "Bu yıl fekadarlık yılı. Zor günlerimizde hep bizimle olmalarını istiyoruz. Onların desteğiyle özlenen günlere döneceğiz" diye konuştu. 
   
   Beşiktaş'a ihtarname 
      GALATASARAY Yönetimi, son dönemlerde adı Beşiktaş camiasının içinde fazla dolaşan Ümit Karan için kolları sıvadı. Sarı - Kırmızılılar'ın, Beşiktaş'a noter aracılığıyla ihtarname çekerek, golcü oyuncudan uzak durmalarını isteyeceği bildirildi. Hatırlanacağı gibi Ümit Karan'ın, menajer Sinan Engin ile transfer pazarlığı yaptığı gündeme gelmişti. 
   SARI - Kırmızılı takımın yıldızı Hakan Şükür, Olympiakos galibiyetiyle birlikte aradıkları morali bulduklarını söyledi. Golcü futbolcu, büyük takımların büyük maçlarda belli olduğunu ifade ederek, "Stres dolu bir maçtan umut dolu bir geleceğe çıktık. Yolumuz açık. Sarı - Kırmızı renklerin en yüksekte yer alması için dün olduğu gibi, bugün de mücadele edeceğiz" dedi. 
   
   Başbakan'a özel davet    
   Maça çağırdılar 
   OLİMPİYAT Stadı'ndaki sorunların halen çözülememesi Galatasaray yönetiminin isyanını doruk noktaya taşıdı. Aylardır yolların asfaltlanıp, çevre düzenlenmesinin bitmesini bekleyen yönetimin Başbakan Recep Tayyip Erdoğan'a stadın tüm eksiklerini göstermek amacıyla bir brifing hazırladığı ayrıca Erdoğan'ı Samsunspor maçına davet ettiği öğrenildi. 
   
   'Mesaj yerine ulaştı' 
   BAŞBAKAN'DAN Büyükşehir Belediyesi ile Milli Olimpiyat Komitesi arasındaki sorunun çözülmesi ve verilen sözlerin yerine getirilmesi konularında yardım isteneceği de ifade edildi. Bu arada Başkan Özhan Canaydın, Orhan Yüce tarafından onuruna verilen yemekte "Mesaj yerine ulaştı. En kısa zamanda stadın yolları yapılarak taraftarımız çile çekmekten kurtulacak" dedi. 
   
   GALATASARAY GÜNLÜĞÜ    
   Transfer değil 
   ÜMİT Karan ile Volkan Arslan, dün Fenerbahçe'nin eski yöneticilerinden Sadettin Saran ile bir araya geldi. Ümit, Volkan ve Saran, Friends Tanıtım ve Organizasyon Şirketi'nin açılışında uzun süre sohbet etti. 
   
   Tamas da sırada 
   GALATASARAY'DA gönderilecekler listesine Tamas'ın da eklendiği iddia edildi. Eleştiri oklarına hedef olan, statü gereği ligde oynamayan Rumen futbolcu ile ara transfer döneminde yolların ayrılacağı bildirildi. 
   
   Pinto'nun derdi 
   PİNTO'NUN Galatasaray'dan ayrılmasındaki en önemli nedenlerden birinin dil sorunu olduğu ortaya çıktı. Yaklaşık bir yıldır Türkiye'de olan Brezilyalı oyuncunun, ekmek dışında Türkçe kelime öğrenemediği açıklandı. 
   
   Eksper geldi 
   SARI - Kırmızılı yönetim, kredi çalışmalarını sessizce sürdürüyor. Önceki gün ABD'den bir eksperin İstanbul'a geldiği öğrenildi. Yetkilinin, Galatasaray'ın teminat gösterdiği mal varlıklarını incelediği açıklandı. 
   
   Felipe ay sonu 
   SPOR Mahkemesi CAS , Galatasaray ile Brezilyalı Felipe arasındaki davayı ay sonunda çözeceğini açıkladı. Sarı - Kırmızılı yöneticiler, davayı kazanacaklarını ve 3 milyon doları geri alacaklarını iddia ettiler. 
   
   'En iyilerdenim' 
   YUNAN televizyonlarına konuşan Hasan Şaş, Dünya Kupası sonrasında sıkıntılı günler geçirmesine karşın, takımın en iyileri arasında olduğunu söyledi. Şaş,"Starlık, büyük kavram, altından kalkmamız lazım. Dünya Kupası'ndan sonra Galatasaray için ben bir stardım. Sonra kötü dönemler geçirdim. Ancak şu anda takımın en iyileri arasında olduğumu hissediyorum" dedi. 
   
   
</TEXT>
</DOC>
