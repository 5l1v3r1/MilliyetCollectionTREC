<DOC>
<DOCNO> 173899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/yazar/altan.html </URL>
<DATE> 2003/08/06/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Türkçede 'espri' sönüyor mu 
</HEADLINE>
<TEXT>

   
   Her kuşak yaşlandığında yeni dönemi, kendi dönemine oranla daha ruhsuz, daha sığ, daha donanımsız bulur. 
   Bu, biraz da kendi gençliğine duyduğu gizli bir özlemin, bükük boyunlu bir iç çekişi... 
   Örneğin Ahmet Haşim, bundan neredeyse 90 yıl önce yazdığı "O Belde" şiirinde şöyle demekte 
   "Sana yalnız bir ince taze kadın 
   Bana yalnızca eski bir budala 
   Diyen bugünkü beşer, 
   Bu sefil iştiha, bu kirli nazar, 
   Bulamaz sende, bende bir mana" 
   Aynı kırıklığa başka ozanlarda da rastlayabilirsiniz, örneğin Halit Fahri'de, Yusuf Ziya'da, hatta Mithat Cemal'de... 
   
   Bendenizin dikkatini çeken biraz daha ayrı bir plandaki bir kısırlık ki, Türkçe dilinin gitgide büzülüp kavruklaşmasıyla ilgili... 
   Bir dilin kullanımında yoksullaşma başladı mı nükte salvolarıyla mizahi füzelenmeler de sönükleşir. 
   Artık ne Bal Mahmut gibi bir espri virtüözüne rastlayabilirsiniz, ne Bedia Muvahhit gibi kahkahalar şıngırdatan bir espri rüzgarına, ne de bir espri kokteyli olan Ercüment Ekrem'e... 
   
   Eski 30 Ağustoslardan birinde, Bedia'nın anlattığı bir fıkrayı hatırlıyorum 
   İki generalin karısı konuşuyorlar. 
   Biri ötekine 
   - Bizimki "or" oldu, diyor. 
   Öteki, hafif dudağını bükerek yanıt veriyor 
   - Bizimki sadece "kor"... 
   
   "Espri"nin Türkçede tam karşılığı yok gibi çünkü karşılığı ne salt nükte, ne cinas, ne telmih, ne teşbih, ne istiare hem hepsi, hem bir dili, ortak bir neşe orkestrası zenginliğinde kullanabilmek hüneri, hem de ruhsal bir algılama derinliği... 
   
   "Espri"nin ne olup ne olmadığını, en dört dörtlük somutlaştırmış örnek de, sanırım Edmond Rostand'nın Cyrano'sundaki "Burun" tiradı... 
   Aşırı kocaman ve komik burunlu Cyrano'ya, "ne çirkin burnun var" diye sataşan dar kafalı, kibirli bir saltanat düküyle hemen düelloya tutuşan Cyrano'nun, kendi burnu hakkında yapmaya başladığı espriler... 
   
   Modern teknolojideki çok hızlı aşamalar sonucu, iletişim ve ulaşımdaki mucizelerle birlikte başlayan küreselleşme süreci insan yığınlarına gitgide daha genişleyen çemberler halinde modern olanaklar örneğin TV'ler, cep telefonları, internet vs. sunarken ister istemez taze olanaklara kavuşan ve zenginleşmeye gözünü diken yığınlarda da, "kalite" düşmekte... 
   
   Vaktiyle de "burjuvazi" zenginleşirken, "aristokrasi"ye oranla çok hamhalattı... 
   Yeni egemen sınıfın, biraz olsun yontulması için düzenlenmişti, hiçbir meslek donanımı vermeyen "lise öğrenimi"... 
   Ancak lise mezunlarının işyerleri hazırdı babalarının patronu olduğu ve endüstri devriminin özünü oluşturan irili ufaklı ilkel fabrikalar... 
   
   Bizim Tanzimatçılar ne teknolojik, ne ekonomik, ne siyasal değişimler konusunda bir bilgi ve bilince sahip olduklarından çağdaşlaşma özeniyle, lise öğrenimini de kendilerince kopya ettiler. 
   Ne var ki bizde, lise mezunlarının babaları ne patron, ne de bir işyeri sahibiydi. 
   Ve lise mezunları, bir tanıdık aracılığıyla, Hazine'den geçinmeli memuriyete kapılandılar. 
   Üretime dayalı burjuvazi egemenliği yerine de cartcurta dayalı bürokrasi egemenliğini oluşturdular. 
   Şimdi de küreselleşme süreci önünde zorlanıyorlar. 
   
   Ne diyor dünyaca ünlü borsacı Soros 
   - Sizin en iyi ihraç maddeniz askerleriniz... 
   Bakalım Irak'a da gönderilecekler mi 
   Ve Orhan Veli'den, esprisi ibrişimli minicik bir şiir 
   
   Vatan İçin 
   Neler yapmadık bu vatan için 
   Kimimiz öldük 
   Kimimiz nutuk söyledik. 
   
      
   
</TEXT>
</DOC>
