<DOC>
<DOCNO> 184761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sondun13.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya "Kaplan'ın sınırdışı edilmesi için yasal engeller var" 
</HEADLINE>
<TEXT>

     Almanya Federal İçişleri Bakanı Otto Schily, Almanya'da yasaklanan İslami Cemiyet ve Cemaatleri Birliği'nin İCCB yöneticisi Metin Kaplan'ın sınır dışı edilmesi gerektiğini söyledi. 
     Schily, dün geç saatlerde Federal Meclis'te yaptığı konuşmada, ''Kaplan'ın sınır dışı edilmesi lazım, ancak yasal engeller var'' dedi. 
     Schily, Alman Anayasası'nın yanı sıra Avrupa İnsan Hakları Konvansiyonu'nun da, yabancı bir kişinin, işkence görme ya da idam cezasına çarptırılması ihtimali bulunduğu takdirde sınır dışı edilmesini yasakladığına dikkati çekti. 
     Muhalefetteki Birlik partili CDU CSU milletvekilleri de Kaplan'ın sınır dışı edilmesi gerektiğini savunarak, bunun için Yabancılar Yasası'nın değiştirilmesi gerektiğini belirttiler. 
     Hür Demokrat Parti FDP Milletvekili Max Stadler de, ''Kaplan'ın Almanya'da kalması dayanılacak gibi değil'' şeklinde konuştu. 
     ''Kara ses'' olarak bilinen Cemalettin Kaplan'ın oğlu olan Metin Kaplan, rakibi İbrahim Sofu'yu öldürtmeye azmettirmek suçundan 4 yıl hapis cezasına çarptırılmış, cezasını çektikten sonra Düsseldorf Eyalet Yüksek Mahkemesi, Türkiye'de işkence görebileceği gerekçesiyle sınır dışı edilmemesine karar vermişti. 
     Schily de, Türkiye'ye giderek İçişleri Bakanı Abdülkadir Aksu ile Kaplan'ın iade edilmesi konusunda görüşmüştü. 
     
</TEXT>
</DOC>
