<DOC>
<DOCNO> 190789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo34.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Manisa'da işadamları stat için buluştu 
</HEADLINE>
<TEXT>

     Manisalı bir grup işadamı, Manisa Valisi Orhan Işın başkanlığında düzenlenen toplantıda, yapılması planlanan 32 bin kişilik stat için biraraya geldi. 
     Anemon Otel'de yapılan toplantıda vali Orhan Işın, projenin yaklaşık 10 milyon dolara malolacağını belirterek, Zorlu Grubu'nun büyük kısmını üstleneceği proje için Manisalı sanayici ve işadamlarından da destek beklediklerini bildirdi. 
     Vestel Şirketler Grubu İcra Kurulu Başkanı Ömer Yüngül, Manisa'nın, Ege Bölgesi'nin ''futbol başkenti'' olmaya aday bir kent olduğunu belirterek, stat projesi için tüm Manisalıların güç birliği yapmasını istedi. Yüngül, Zorlu Grubu bünyesindeki Vestel'in, Vestel Manisaspor Kulübü'ne her yıl 3-4 milyon dolar dolayında katkıda bulunabileceğini de kaydetti. 
     Manisa Organize Sanayi Bölgesi Sanayicileri Derneği Başkanı Nihat Akyol, stat projesi için destek verebileceklerini ve bu konuda sanayicilerle bire bir görüşmeler yapacağını söyledi. 
     Toplantıya ayrıca Manisa Belediye Başkanı Adil Aygül, Manisa Ticaret ve Sanayi Odası Yönetim Kurulu Başkanı Bülent Koşmaz ve Vestel Manisaspor Kulübü Başkanı Cengiz Ergün de katıldı. 
     
</TEXT>
</DOC>
