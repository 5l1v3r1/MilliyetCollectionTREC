<DOC>
<DOCNO> 164323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/yazar/tamer.html </URL>
<DATE> 2003/06/20/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Patlak akciğerle cezaevinde 
</HEADLINE>
<TEXT>

     Oya daha sonra yurtdışında ihtisas yaptı. Türkiye'yi mikro cerrahi ile ilk tanıştıran uzmanlardan biri oldu. Kopan organları büyük bir cimrilikle, tek zerresini bile çöpe atmamaya çalışarak yerine taktı. Zengin - yoksul, küçük - büyük, torpilli - torpilsiz demeden her hastasına aynı özeni, titizliği gösterdi. İşte bu yüzden de, trafik kazası sonucu 6. kaburgası kırılan ve akciğeri patlayan Ayşe Şensılay'ın, doktor ihmali yüzünden ölümle burun buruna gelmesine isyan etti. Tam isyanının had safhasındayken Oya'ya rastlayınca bu yazı ortaya çıktı. 
     
     6. kaburga kırık 
     Türkbükü'ndeki Giritli Restoran'ın sahibi olan Şensılay, kendi özel otomobilinde aşçısıyla birlikte Ankara'ya giderken ağır bir trafik kazası geçirmiş. Aşçı olay yerinde ölmüş, Şensılay Dinar Devlet Hastanesi acil servisine kaldırılmış. Radyolojik tetkikler sonucu 6. kaburgasında kırık ve göğüs travması tespit edilen Ayşe Hanım, Dinar Hastanesi'nde bu konuda uzman hekim olmadığı için Isparta'ya sevk edilmiş. 
     Isparta Devlet Hastanesi'nin acil servisine polis nezaretinde getirilen Şensılay'a gerekli müdahale için kardiyolog Dr. Muammer Aker evinden çağrılmış. Radyolojik tetkikleri yeniden yaptıran Dr. Aker, Ayşe Hanım'ın hastanede kalmasına gerek görmemiş. Ancak Ayşe Hanım'ın ağrısı çok fazla olduğundan arkadaşları o gece kendisinin müşahade odasında kalmasını sağlamışlar. 
     
     Dinar Cezaevi'ne... 
     Ertesi sabah adeta hastaneden kovulurcasına çıkartılan Ayşe Hanım, ağrılar içinde Evciler Jandarma Karakolu'na giderek ifade vermiş ve aşçısının ölümüne sebebiyetten kusurlu bulunarak Dinar Kapalı Cezaevi'ne gönderilmiş. 
     Cezaevinde 6 kişilik kadınlar koğuşuna konan Şensılay'ın ağrıları iyice artınca jandarma gözetiminde tekrar Dinar Devlet Hastanesi'ne götürülmüş ve ağrı kesici verilerek cezaevine geri gönderilmiş. 
     
     Sol akciğer patlak 
     Kadınlar koğuşunda soluk alamaz hale gelen ve vücudunun sol kısmı ileri derecede şişen Şensılay, jandarma gözetiminde 3. kez Dinar Devlet Hastanesi'ne getirildiğinde, bu kez muayeneyi yapan göğüs hastalıkları uzmanı, kırık kaburganın bir ucunun akciğere girerek sol akciğeri patlattığını, bu yüzden akciğere hava ve kan dolduğunu, aynı zamanda vücudun üst sol yarısında cilt altına hava kaçağı dolayısıyla cilt anfizemi meydana geldiğini tespit etmiş. Duruma müdahale edemeyeceğini söyleyerek, Şensılay'ı yeniden Isparta Devlet Hastanesi'ne sevk etmiş. 
     Neyse ki bu arada yakınları, Şensılay'ın kefaletle serbest bırakılmasını sağlamışlar da özel Afyon Fuar Hastanesi'ne yetiştirilip akciğerine dren konarak, mutlak bir ölümden döndürülmüş. 
     
     Toplumsal sorumsuzluk 
     Dr. Oya Bayrı, yaşananlardan İsparta Devlet Hastanesi kardiyoloğu Dr. Muammer Aker'i sorumlu tutuyor "Her kaburga kırığı akciğeri patlatmaz. Ama bir doktor, radyolojik tetkikini yaptığı hastasının kaburgasında kırık görüyorsa, üstelik bu hasta ağrılar içinde kıvranıyorsa, hem kafasında hem göğsünde travma varsa, dahası vücudu çürükler içindeyse ki polis tarafından ölçümleri yapılmış , onu müşahade altında tutmak zorundadır. Taburcu edip cezaevine gönderemez. Radyolojik tetkikleri ben de inceledim. Kırığı görmemek için, ancak bakmamak lazım. Bu doktorluk değil. Benim en çok alındığım nokta bu Toplumsal bir sorumsuzluk örneği olarak ölüme bile varabilecek bu olay, hepimizin her an yaşayabileceği çok ağır bir travmadır." 
     Görüşlerine başvurduğumuz Dr. Muammer Aker "Kaburgada kırık vardı, ama acil bir durum görünmüyordu" demekle yetindi. Şensılay ise bitkin sesiyle olan - biteni telefonda tek bir cümleyle özetledi "Eğer arkan yoksa, Türkiye'de sadece bir sayıdan ibaretsin " 
     
     

</TEXT>
</DOC>
