<DOC>
<DOCNO> 163724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo04.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveçli Johansson da Wimbledon'a katılmıyor 
</HEADLINE>
<TEXT>

     Avustralya Açık Tenis Turnuvası'nda geçen yıl tek erkeklerde şampiyon olan İsveçli Thomas Johansson, 23 Haziran Pazartesi günü başlayacak Wimbledon Tenis Turnuvası'na katılamayacak. 
     İsveç haber ajansı TT'nin verdiği bilgiye göre, şubat ayında dizinden ameliyat olan 28 yaşındaki Johansson, henüz çim kortta oynayabilecek düzeye gelmediği için sezonun 3. Grand Slam'i olan Wimbledon'a gitmeyecek. 
     Sakatlığı nedeniyle kasım ayından bu yana doğru dürüst oynayamayan Thomas Johansson, 7 Temmuz'da İsveç'te toprak zeminde yapılan Bastad Turnuvası'na katılmayı hedefliyor. 
     2000 yılı Fransa Açık Tenis Turnuvası finalisti olan bir başka İsveçli tenisçi Magnus Norman da belindeki sorun nedeniyle büyük bir ihtimalle Wimbledon'da yer alamayacak. 
     Norman, TT'ye yaptığı açıklamada, şu anda kendini, Wimbledon'a katılabilecek durumda hissetmediğini söyledi. 
     
</TEXT>
</DOC>
