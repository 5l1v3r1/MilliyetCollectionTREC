<DOC>
<DOCNO> 188945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/yasam/yas02.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaynar su faciası 
</HEADLINE>
<TEXT>

   Çocukların uyuduğu odada bulunan kaynar su dolu bidon aniden devrildi. 5 yaşındaki Bediha ölürken, aynı odada yatan üç kardeşi de 'haşlandı' 
      ERDEM ÖZCAN, ORHAN DURMAZ Balıkesir DHA 
   
   Susurluk'ta geçen cumartesi bir kaynar su dolu bidon faciası yaşandı. 
   Diyarbakır'dan göç eden sekiz çocuklu Adalet ve Ahmet Hamdi Ekinci çifti, evleri yetersiz olduğu için, çocuklarını aynı zamanda banyo olarak kullandıkları odada uyutuyordu. Olay günü de çocuklardan Garip 11 , erken kalktı ve banyo yapmak için duvara sabitlenmiş bidondaki suyu ısıtan elektrik şalterini indirdi ve tekrar yatıp uykuya daldı. 
   Yerden 1.5 metre yüksekliğe konulan plastik kaptaki su bir süre sonra kaynayıp taştı ve kaynar su bidonun bulunduğu bölümün çökmesine neden olarak uyuyan çocukların üzerine devrildi. 
   Üzerlerine dökülen kaynar haldeki 70 litre suyun verdiği korkunç acıyla çığlıklar atarak uykularından uyanan Lokman 15 , Şenbahar 13 , Garip ve Bediha'nın vücutlarının büyük bölümü yandı. 
   Ekinci kardeşler, olay sonrası kaldırıldıkları Susurluk Devlet Hastanesi'nden Uludağ Üniversitesi Tıp Fakültesi Hastanesi'ne sevk edildi. Ancak Bediha doktorların müdahalesine rağmen kurtarılamadı. 
   
   Soruşturma açıldı 
   Vücutları 2. derecede yanan Lokman, Şenbahar ve Garip'in tedavisi yoğun bakım ünitesinde sürerken, Susurluk Savcılığı da olayla ilgili soruşturma başlattı. Soruşturma sonunda "Dikkatsizlik ve tedbirsizlik sonucu ölüme ve yaralanmaya neden olmak" suçundan Adalet ve Ahmet Hamdi Ekinci çifti hakkında 10 yıla kadar hapis cezası istemiyle dava açılabileceği belirtildi. 
   
   
</TEXT>
</DOC>
