<DOC>
<DOCNO> 168074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sonspo16.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst Anderson ve De Boer'de son aşamaya geldik 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, yabancı oyuncu transferinde Sony Anderson ve Frank De Boer'le son aşamaya gelindiğini söyledi. 
     Florya Metin Oktay Tesisleri'nde sarı-kırmızılı takımın antrenmanı sonrası basın mensuplarının sorularını yanıtlayan Dürüst, Hakan Şükür ve Abdullah Ercan'ın takıma dahil edilmesiyle yerli transferini büyük ölçüde tamamladıklarını kaydederek, şöyle konuştu 
     ''Ama yabancı transferinde çalışmalarımız sürüyor. Sony Anderson ve Frank De Boer'in transferlerinde son aşamaya gelindi. Bir aksilik olmazsa bu iki oyuncuyu da kadromuza dahil etmek istiyoruz.'' Dürüst, bahsettiği iki yabancı oyuncunun transfer edilmesi halinde Galatasaray'da yabancı oyuncu sayısının 9'a çıkacağının hatırlatılması üzerine de ''Her şey düşünüldü. Biz onun da icabına bakarız'' dedi. 
     
     HAKAN'LA YAŞANANLAR GERİDE KALDI 

     Ali Dürüst, sarı-kırmızılı takıma geri dönen Hakan Şükür'le geçmiş yıllarda yaşana sorunların geride kaldığını söyledi. 
     Hakan Şükür'ün her futbolcunun yapacağı gibi FİFA yoluyla haklarını aradığını ifade eden Dürüst, ''Biz yaşananlara sünger çektik. Artık Hakan Şükür'ün başarılı olması için çalışacağız. O da aynı şeyi isteyecektir'' diye konuştu. 
     Dürüst ayrıca, Abdullah ile Hakan Şükür'ün boş sözleşmeye imza atarak kendilerine gelmelerinden duydukları mutluluğu dile getirerek, ''Amacımız takımda rekabeti sağlamak'' dedi. 
     Ali Dürüst, medyaya ilgilendikleri yönünde haberler yansıyan Yıldıray Baştürk için ise ''Bonservisi çok yüksek. Kendisiyle resmi bir görüşmemiz olmadı. Şu an bu oyuncunun transferi söz konusu değil'' açıklamasını yaptı. 
     
</TEXT>
</DOC>
