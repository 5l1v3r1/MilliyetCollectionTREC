<DOC>
<DOCNO> 194279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/dunya/dun03.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi Arabistan'da patlama 30 ölü 
</HEADLINE>
<TEXT>

   ABD'nin, terörist saldırısı uyarısından bir gün sonra Riyad'ın Muhayya semtinde patlayan bombalar, 100 kişiyi de yaraladı 
   DIŞ HABERLER SERVİSİ 

   
   Suudi Arabistan'ın başkenti Riyad'ın batısında bulunan, yabancıların ve Suudilerin kaldığı Muhayya semti, dün gece yarısından sonra peş peşe meydana gelen üç şiddetli patlamayla savaş alanına döndü. El Arabiye TV'si, olayda 20 - 30 kadar kişinin öldüğünü, çoğu çocuk 100 kadar kişinin de yaralandığını duyurdu. 
   Riyad'ın Vadi Laban kesimindeki, yabancıların ve Suudilerin kaldığı Muhayya semtinde meydana gelen patlamaların ardından bölgeden yoğun duman kitlesinin yükseldiği, polis, ambulans ve itfaiye araçlarının olay yerine hızla sevk edildiği bildirildi. ABD'nin önceki gün terörist saldırı uyarısında bulunarak Suudi Arabistan'daki büyükelçiliğini kapatmasından bir gün sonra meydana gelen patlamalar nedeniyle açıklama yapan yetkililer, olayı terör saldırısı olarak nitelemekle yetindi. 
   El Arabiye TV'si, patlamaların meydana geldiği semtte Suudi Kraliyet ailesi mensubu prenslerin yaşadığını bildirirken, 10 binanın çöktüğünü, her tarafın cam kırıklarıyla dolu olduğunu duyurdu. El Cezire TV'si de infilak sonrası büyük bir yangının çıktığını, polisin bölgeyi kordon altına alarak girişlere izin vermediğini bildirdi. TV, patlamaların, bölgede çıkan silahlı çatışma sonrası meydana geldiğine dikkat çekti. 
   
   
</TEXT>
</DOC>
