<DOC>
<DOCNO> 191748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/yasam/yas04.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Otopsi olacaksa kornea alınmaz' 
</HEADLINE>
<TEXT>

   Kalpten ölen Sema Çelik'in korneası, yasa gereği aileye sorulmadan alınmıştı. Ancak bakanlık, 'otopsi yapılacaktı' diyerek, soruşturma açtı 
      GAZİANTEP DHA 
   
   Sağlık Bakanlığı, SSK Gaziantep Bölge Hastanesi'nde Sema Çelik'in 25 kornealarının alınması nedeniyle inceleme başlattı. 
   Gaziantep Savcılığı, kalp yetmezliğinden ölen Çelik'e otopsi istemiş, ancak ölümden bir gün sonra Devlet Hastanesi morguna götürülen cesedin kornelarının alındığı belirlenmişti. Bunun üzerine savcılık 'otopsi yapılacak cesetten organ alındığı' için soruşturma açtı. Durumu duyan aile de 'organ çalındığı' gerekçesiyle suç duyurusunda bulundu. 
   
   'Aynı kişiye nakledilemez' 
   Gaziantep İl Sağlık Müdürü Dr. Yusuf Ziya Yıldırım, bakanlığın talimat verdiğini belirterek, "Kornea alınışının yasal olup olmadığı, nerede kullanıldığı dahil her şeyi araştıracağız" dedi. Hastane Başhekimi Dr. Ali Gözey de, "Müfettişler inceleyecek. O zaman korneaların kime nakledildiği ortaya çıkar" diye konuştu. 
   SSK Hastanesi, ameliyatı yapan doktor ve nakil gerçekleşen hasta ya da hastaların adını açıklamazken, kornealardan birinin 23 yaşındaki bir genç kıza nakledildiği öne sürüldü. Başhekim Gözey bu konuda yorum yapmadı, nakli gerçekleştirdiği öne sürülen Dr. Adnan Aksoy, iddiaları reddetti. Bir uzman da, "Bir insandan alınan iki kornea aynı hastaya nakledilemez, doku uyuşmaz. Ya biri kullanıldı, diğeri duruyor ya da iki kornea iki ayrı hastaya nakledildi" şeklinde konuştu. 
   
   İzin gerekmiyor    AYŞEGÜL AYDOĞAN İstanbul 
   2238 sayılı Organ Nakli Yasası'nın 14. maddesinde, "Kişinin aksine vasiyet veya beyanı yoksa, kornea gibi ceset üzerinde değişiklik yapmayan dokuları alınabilir" ifadesi yer alıyor. Sağlık Bakanlığı Tedavi Hizmetleri Genel Müdür Yardımcısı ve Organ Nakli Şubesi Sorumlusu Bekir Keskinkılıç, 'Yasa kornea hariç tüm doku ve organların bağışında, kişi beyan verdiyse bile ailesinin rızasını arıyor' derken, İstanbul Tıp Fakültesi Transplantasyon Ünitesi Başkanı Prof. Dr. Uluğ Eldegez, "Kanun net. Yine de aileyi 'Korneayı alacağız' diye uyarmakta fayda var" diye konuştu. İstanbul Tıp Fakültesi'nden Prof. Dr. Ercan Öngör de "Yasada hekime verilen çok açık yetki var. Aileye danışmaya gerek yok" görüşünü savundu. 
   
   
</TEXT>
</DOC>
