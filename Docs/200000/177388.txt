<DOC>
<DOCNO> 177388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/yazar/akyol.html </URL>
<DATE> 2003/08/22/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Generalin polemikleri 
</HEADLINE>
<TEXT>

   
   EMEKLİYE ayrılan 1. Ordu Komutanı Çetin Doğan çok karamsar. Bunu, konuşmasında Nazım Hikmet'in "hava kurşun gibi ağır" sözünü kullanarak açıkça ifade ediyor. 
   Büyük şair Nazım, "Kerem Gibi" adlı şiirinde, "hava kurşun gibi ağır bağır bağır bağırıyorum" diyordu. 
   Nazım 1930 yılında, Kemalist Türkiye'de bu kadar bunalmış, karamsarlaşmış olabilir. Eğitimini Moskova'da almıştı, Kemalist rejime değil, Bolşevik rejime gönül vermişti. Hakkında mahkumiyetler, koğuşturmalar vardı. 
   Cumhuriyet'in 80. yılında bir generalin bu kadar karamsar olmasını anlamak mümkün değil ancak psikolojiyle izah edilebilir. 
   Bildik 'batıyoruz ' psikolojisi Laik Cumhuriyet sinsi sinsi aşındırılıyor İrtica takiyye yapıyor Irak'a asker gönderilmesini doğru bulanlar "Green Card" peşinde "Amerikan güçlerine katılıyor " vs, vs... 
   
   IRAK'A asker göndermek lehte ve aleyhte unsurlarıyla daha çok tartışılmalıdır. 
   Irak'a asker göndermemizi savunmayı "Green Card... şahsi çıkar için ABD güçlerine katılmak" diye nitelemek, bir bühtandır 
   Irak'a asker göndermemizde Türkiye'nin milli çıkarı olduğunu aylardan beri Genelkurmay Başkanı Org. Özkök'ten, İkinci Başkan, şimdi 1. Ordu Komutanı Org. Büyükanıt'tan, TV'lerde konuşan onlarca emekli generalden dinliyoruz 
   Ben de Mehmetçiğin Irak'a gitmesini doğru buluyorum, çünkü bunda Türkiye'nin stratejik zaruretlerinin bulunduğunu görüyorum bunun şartlarını ABD ile müzakere eden Genelkurmay'a ve Dışişleri'ne de güveniyorum. Çünkü onların uzmanlık alanı. 
   Olayla hiçbir ilgisi bulunmayan "Galiçya ve Yemen" analojileriyle, "şahsi çıkar için ABD güçlerine katılma" gibi ağır bühtanlarla ve "irtica" paranoyasını kaşıyan sözlerle ancak "kurşun gibi ağır bir hava" yaratılır, çok yönlü, analitik tartışma mümkün olmaz ortak aklı yaratamayız. 
   
   SAYIN General'in tarihe bakışı da bir tuhaf... Yemen, Osmanlı'nın "müstemlekesi" imiş 
   Hayır Osmanlı 'sömürgeci imparatorluklar' tipinden çok farklıydı. Hatta zamanımızın en büyük Osmanlı tarihçilerinden Donald Quataert, iki yıl önce yayımladığı "The Ottoman Empire" adlı kitabında, Osmanlı'nın, Batı tahakkümü altındaki müstemlekeler için umut kaynağı olduğunu yazar. Sf. 11 
   Osmanlı fetihlerinin stratejik sebeplerini öğrenmek için Sayın General'e mesela Halil İnalcık'ı okumasını tavsiye ederim. 
   Avrupa cephesindeki Galiçya, Irak cephesindeki Kut-ul Amare şehitleri, hatta ondan önce, Plevne, İşkodra, Yanya, Kanije, Mohaç, Kosova şehitleri, bıraktıkları medeniyet eserleriyle ve zaferlerimizle birlikte, bizim bir "millet" olmamızın bin yıllık mimarlarıdır. 
   Bizde "vatan" gerçeğini ve "millet" olma bilincini Cumhuriyet'in yarattığını söylemek, bu kavramları yufkalaştırmaktır. 
   
   "İRTİCA" paranoyası yanıltıcı bir psikolojidir. İrtica zannettikleri değişimler, toplumsal modernleşmenin ve sekülerleşmenin işaretleridir Tanzimat'tan Cumhuriyet'e uzanan "devletçi modernleşme"nin kurduğu hukuki temeller üzerinde Türkiye toplumsal modernleşme aşamasını başarıyor 1950'lerle başlayan 80'lerde hızlanan şehirleşme, ticarileşme, uzmanlaşma gibi en önemli modernleşme dinamikleri sayesinde, Türkiye çoğulculaşma, orta sınıflaşma sürecini yaşıyor. 
   Sosyolojik vizyona sahip olmayanlar tarihe derinlikli bakamadıkları gibi, 'sekülerleşme' sürecini "irticanın takiyesi" sanıyorlar 
   Eski devletçi şablon bugünkü Türkiye'ye uymuyor. 
   Çünkü modernleşen her toplum çoğulculaşır ve devletin müdahale alanını daraltır. Modernleşen toplumların dünyaya bakışı da, sınırlarını aşar ekonomik çıkar olarak da, güvenlik ihtiyacı olarak da... 
   Türkiye bu yönde, doğru yönde... 
   Kara gözlükler bizi yanıltmasın. 
   
      
   
</TEXT>
</DOC>
