<DOC>
<DOCNO> 188517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sondun22.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Özür dileriz 136 yıl önce bir misyonerinizi yemiştik.. 
</HEADLINE>
<TEXT>

     Fiji Adaları'ndaki bir köy kabilesinin, 136 yıl önce bir İngiliz misyoneri yediği için gelecek ay resmen özür dileyeceği bildirildi. 
     Fiji basınında çıkan haberlerde, 21 Temmuz 1867'de dönemin Londra Misyonerler Örgütü'ne bağlı Thomas Baker adlı bir İngiliz misyonerin, köyde, kabile liderinin başına dokunarak saçındaki tarağı aldığı için cezalandırılarak öldürüldüğü, daha sonra da pişirilip yenildiği açıklandı. Fiji'de o dönemde ve bugün, kabile şeflerinin başına dokunmak yasak. 
     O dönemden bugüne gelen anlatılara göre, bir köy sakini, ''Misyonerin her yerini yedik, botları hariç'' demiş. 
     Adalarda bu şekilde cezalandırılan ilk ve son kişi olan Baker'ın botlarından biri şu anda Fiji Müzesi'nde sergileniyor. 
     Baker'ın ailesinin, Fiji Adaları'nın merkezindeki bir dağlık bölgede bulunan Navosa yöresindeki törene davet edildiği, henüz tarihi belli olmayan bu törene Başbakan Laisenia Qarase'nin de katılmasının beklendiği belirtildi. 
     Fiji halkı, Hıristiyan dinini benimsemiş bulunuyor. 
     
</TEXT>
</DOC>
