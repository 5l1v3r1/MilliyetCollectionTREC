<DOC>
<DOCNO> 160086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/guncel/gun20.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Olmayan ATM'ye kart verildi      Konya'nın Çumra ilçesinde ATM'si olmayan bir banka şubesi, ilçedeki Bağ-Kur emeklilerine bankamatik kartı dağıttı. Halk Bankası Genel Müdürlüğü'nden gelen talimat gereği Çumra Şubesi, 5 bin Bağ-Kur emeklisi için bankamatik kartı çıkardı. Banka şubesine gelen emekliler, ATM olmadığını görünce şaşırdı. 
     
189 kilo eroine 'Kartal Pençesi'      SERHAT ÜNAL İstanbul 

     Yurtdışına eroin sevkiyatı yapılacağı istihbaratını alan narkotik polisi, dün Kartal, Bağcılar, Kadıköy ve Gebze'de "Kartal Pençesi" adını verdiği operasyon düzenledi. İki TIR'da 117 paket halinde 59 kilo 813 gram, bir minibüste 73 paket içerisinde 38 kilo 187 gram eroin bulan polis, aralarında eroinin sahipleri Faysal Lale ile Burhan Köklü'nün de bulunduğu 9 kişiyi yakaladı. Bu şebekenin İtalya'ya giden bir gemideki iki TIR'a da uyuşturucu yüklediğinin belirlenmesi üzerine harekete geçen İtalyan polisi de 91 kilo 500 gram eroin ele geçirdi. 
     
Memura özel hastane şansı      ANKARA Milliyet 

     Memurlar, 1 Haziran 2003'ten itibaren kendi seçecekleri özel sağlık kuruluşlarından hizmet alabilecek. Hastaya hekimini seçme hakkı tanınması açısından sevk işlemlerinde sadece ilgili birim yazılacak, herhangi bir kuruluş veya hekim ismi belirtilmeyecek. Devlet memurları ile bakmakla yükümlü oldukları aile fertlerinin özel sağlık kuruluşlarından yararlanma hakkı tanıyan düzenlemeye göre, hastalar, özel polikliniklere, kurumlarından alacakları hasta muayene istek belgesi sevk evrakı ile başvurabilecekler. Belgelendirilmesi kaydıyla acil durumdaki hastalar, özel kuruluşlarca kabul edilip teşhis ve tedavileri yapılabilecek. 
     
Çağa Hukuk Ödülü sahibini buldu      ELVAN EZBER İstanbul 

     Çağa Hukuk Vakfı tarafından bu yıl ikincisi verilen "Çağa Hukuk Ödülü"nü, Yard. Doç. Dr. M. Alper Gümüş kazandı. Levent'teki İş Kuleleri'nde düzenlenen ödül töreninde bir konuşma yapan Doğan Holding Yönetim Kurulu Başkanı Aydın Doğan, hukukun herkese lazım olduğunu, kendisinin de Türk adaletine güvendiğini söyledi. Kendisini fahri hukukçu olarak nitelendiren Yeditepe Üniversitesi Mütevelli Heyeti Başkanı Bedrettin Dalan ise, Aydın Doğan'dan, basın organlarından birinde hukuka yarım sayfa ayrılması isteğinde bulundu. Aydın Doğan da bir iki ay içerisinde bir hukuk dergisi çıkarmayı planladıklarını belirtti. Törene çok sayıda seçkin davetli katıldı. 
     
Arena yine rakip tanımadı      Uğur Dündar yönetimindeki araştırmacı televizyon gazeteciliğinin lider programı Arena, "Bizim Lösemili Çocuklar Vakfı" dosyasının ikinci bölümünü açarak vakıfla ilgili iddiaları belgeler eşliğinde ve tarafsız yaklaşımla gündeme getirdi. Arena'nın araştırması, 31.40'lık izlenme payı ile aynı saat diliminde yer alan tüm programları geride bıraktı. Arena'nın ikinci dosyası ise Neşter Operasyonu'ydu. Arena, AB grubunda da 34.90'lık izlenme payı elde etti ve tüm rakiplerine ezici bir üstünlük sağladı. 
     
Bardakoğlu, Diyanet İşleri Başkanı oldu      Diyanet İşleri Başkanlığı'na atanan Prof. Dr. Ali Bardakoğlu, "toplumda din konusunun gerilim, siyasi çekişme ve kısır polemiklerin kaynağı olmaktan çıkarılması gerektiğini" bildirdi. Bardakoğlu'nun Diyanet İşleri Başkanlığı'na atanmasına ilişkin kararname, dünkü Resmi Gazete'de yayımlandı. 
     

</TEXT>
</DOC>
