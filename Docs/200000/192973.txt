<DOC>
<DOCNO> 192973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/yazar/sazak.html </URL>
<DATE> 2003/11/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
TCK ve kadın 
</HEADLINE>
<TEXT>

   
   Türban konusunda ters düşen CHP ve AKP grupları, TBMM Adalet Alt Komisyonu'nda görüşülmekte olan Türk Ceza Yasası'nın 'kadına karşı ayrımcılık' içeren maddelerinin değiştirilmesi konusunda uzlaştılar. 
   Sivil toplum örgütlerinin ve TBMM'nin kadın üyelerinin ortak yaklaşımıyla TCK tasarısında 'kadın bakış açısı' oluşturuldu. 
   Bugüne dek 'namus cinayetleri' adı altında töre ve geleneksel değerlerle örtülmeye çalışılan, zorla kaçırmalar, 'cinsel tecavüz' olayları kadının bireysel hakları çerçevesinde 'kişiye karşı işlenmiş' suçlar kapsamına alınıyor ve ceza indirimleri kalkıyor. 
   Adalet Bakanlığı Danışmanı Prof. Doğan Soyaslan'ın 'Tecavüz eden kişi ile evlenmek Türkiye'nin bir gerçeğidir. Hiç kimse bakire olmayan bir kadınla evlenmek istemez' sözleriyle tetiklenen tartışmada, TBMM'nin kadın üyeleri 'mağdurun, tecavüzcüsüyle zorla evlendirilmesine' karşı çıkıyorlar. 
   Tasarı İstanbul'da bugün başlayacak 'TCK'da Kadının İnsan Hakları' panelinde tartışılacak. 
   TCK Kadın Çalışma Grubu'nca Meclis'e iletilmek üzere kapsamlı öneriler hazırlanmıştı 
   Cumhuriyet Kadınları Derneği, Diyarbakır Barosu Kadın Komisyonu, İstanbul Barosu Kadın Hakları Uygulama Merkezi, İstanbul Valiliği Kadının Statüsü Birimi, İzmir Barosu Kadın Hakları Uygulama Merkezi, İzmir Barosu Kadın Komisyonu, Kadının İnsan Hakları - Yeni Çözümler Vakfı ve Mor Çatı Kadın Sığınağı Vakfı yoğun bir kampanya başlattılar. 
   Yeni Çözümler Vakfı, TCK paketinin bugünkü haliyle yasalardaki cinsiyet eşitsizliğini kaldırmadığı görüşünde. AKP döneminde AB 6. uyum paketi çıkartılırken iptal edilen namus suçlarında indirim uygulamasının TCK 462. madde tasarıda korunduğu savunuluyor. Böylece suçlulara arka çıkan anlayışın değişmediği öne sürülüyor. 
   TCK şöyle eleştiriliyor 
   "Evlilik içi tecavüzü, namus cinayetlerini, insan kaçırmayı, kadınlara karşı özel ve kamusal alanda ayrımcılığı meşrulaştıran TCK tasarısı, kadın bedenini ve cinselliğini kadının kendisine değil, erkeğe, aileye, topluma mal eden tutumunu korumaktadır. Tasarının bu haliyle yasalaşması durumunda, töreler ve gelenekler yasaların üzerinde tutulmaya ve Türkiye Cumhuriyeti Anayasası'nın eşitlik ilkesi ihlal edilmeye devam edecektir." 
   Geçen hafta CHP Ankara milletvekili Gülsün Bilgehan'la söyleşimizde TCK tasarısında 'kadın bakış açısını' destekleyen bir tutum gözlemlemiştik. Aynı duyarlılık AKP'li kadın üyelerde de var. AKP İstanbul milletvekili Nimet Çubukçu, 'Sohbet Odası'nda yıllarca insan hakları ihlallerine karşı mücadele vermiş bir hukukçu olarak kendi tespit ve önerilerini açıkladı. 
   CHP ve AKP'li üyeler, 'TCK ve kadın' konusunda birbirine yakınlar. Türbandaki ayrışma Türk Ceza Yasası'nda yok 
   
      
   
   
</TEXT>
</DOC>
