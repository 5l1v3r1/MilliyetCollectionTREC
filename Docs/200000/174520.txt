<DOC>
<DOCNO> 174520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sonspo24.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Romashenko resmen Trabzonspor'da... 
</HEADLINE>
<TEXT>

     Trabzonspor, geçen sezon sonundan beri ısrarla istediği Belaruslu oyuncu Maxim Romaschenko ile sözleşme imzaladı. 
     Mehmet Ali Yılmaz Tesisleri'nde kulüp genel sekreteri Yusuf Ziya Yılmaz ve genel sayman Kenan Atalay'ın hazır bulunduğu imza töreninde, geçen sezon Gaziantepspor'da forma giyen Romaschenko, kendisini 1 yıllığına bordo-mavili takımın renklerine bağlayan sözleşmeye imza attı. 
     Kulüp genel sekreteri Yılmaz, imza töreninde yaptığı açıklamada, bu sabah Trabzon'a getirdikleri Romaschenko ile son bir görüşme yaparak her konuda anlaştıklarını ve bu futbolcuyla 1 yıllık sözleşme imzaladıklarını söyledi. 
     Yılmaz, Maxim ile sözleşme imzalamaktan memnuniyet duyduklarını belirterek, ''Yeni sezonda yarışacak bir kadromuz var ve bu konuda herhangi bir zafiyetimiz yok. Son yaptığımız transferlerle gücümüze daha da güç kattık'' dedi. 
     Romaschenko'nun transferiyle büyük hedefleri konusunda daha da konsantre olduklarını dile getiren Yılmaz, bu sezon ligde başarılı olacaklarına inandıklarını kaydetti. 
     Yılmaz, sezon sonunda tarafların anlaşması durumunda Romaschenko'nun sözleşmesini uzatabileceklerini de sözlerine ekledi. 
     Romaschenko ise, Trabzonspor ile anlaşmaktan mutluluk duyduğunu ifade ederek, ''Şu an yüzde 100 değil ama kondisyonum var. Kendimi Fenerbahçe maçına hazırlayacağım'' dedi. 
     Romaschenko, 22 numaralı formayı giymek istediğini, bordo-mavili takımda bu formanın sahibi yedek kaleci Tolga'dan anlayış beklediğini de söyledi. 

     
</TEXT>
</DOC>
