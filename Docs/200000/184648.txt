<DOC>
<DOCNO> 184648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur32.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahya Demirel'in yurtdışına çıkış yasağı kaldırıldı 
</HEADLINE>
<TEXT>

     ''Teşekkül oluşturmak suretiyle sistemli ve planlı olarak Egebank'ı zarara uğrattıkları'' öne sürülen, bankanın eski sahibi Yahya Murat Demirel'in de aralarında bulunduğu 37 sanığın yargılanmasına devam edildi. 
     İstanbul 1. Ağır Ceza Mahkemesi'ndeki duruşmaya, tutuksuz yargılanan Ümit Öndeş, Kevin Hood ve Recep Can Yaraş katıldı. Diğer sanıklar ise duruşmaya gelmedi. 
     Mahkeme Heyeti Başkanı, celse arasında sorgusu yapılan sanık Recep Can Yaraş hakkındaki gıyabi tutuklama kararının kaldırıldığını belirtti. 
     Sanıklardan Yahya Murat Demirel, Ümit Öndeş, Recep Can Yaraş, Özgen Tamuman ile Nail Keçili'nin yurtdışına çıkış yasaklarının kaldırılmasına ilişkin talepleri ile bazı sanık avukatlarının soruşturmanın genişletilmesi istemine ilişkin dilekçelerin dosyaya konulduğunu tutanağa yazdırdı. 
     Sanıklardan Ömer Gülüştür, Naime Buket Yengümen ve Josef Pesah'ın gıyabi tutukluluk hallerinin devamına karar veren mahkeme heyeti, BDDK'ya müzekkere yazılarak, bankanın bazı tarihlerdeki toplam mevduat ve müşteri sayısı, kaç şube açıldığı ve bilançosu ile bazı şirketlerin kullandıkları kredilere ilişkin bilgi istenmesini ve müşteki konumunda olan 615 kişinin banka ve off-shore mudisi olup olmadıklarının sorulmasını kararlaştırdı. 
     Mahkeme heyeti, yeniden bilirkişi incelemesi yapılması konusunun ise bu ara kararın sonucu alındıktan sonra düşünülmesine karar verdi. 
     Delillerin önemli ölçüde toplanması, yargılamanın bulunduğu aşama ve muhtemel sonuçlanma tarihini dikkate alarak Yahya Murat Demirel, Ali Süha Paya, Ümit Öndeş, Nail Keçili ve Recep Can Yaraş'ın da aralarında bulunduğu sanıkların yurtdışına çıkış yasaklarını kaldıran mahkeme heyeti, duruşmayı erteledi. 
     
     İDDİANAMEDEN 
     Davanın İstanbul DGM Cumhuriyet Başsavcılığı'nca hazırlanan iddianamesinde, 615 müşteki olduğu dikkate alınarak, suç tarihinde Egebank A.Ş ve Egebank Off-Shore Ltd. Şti'nin sahibi olan Yahya Murat Demirel'in 1890 ile 4 bin 727 yıl, bankanın yönetim kurulu üyesi Ali Süha Paya, bütçe ve mali kontrolden sorumlu müdür yardımcısı Sevtap Arslan, Egebank Off-Shore'nin kurucusu Kevin Hood, off-shore şirketin genel müdürü Aykut Karabulut ve aynı şirketin ortağı Hüsnü Barbaros Olcay'ın 1846 ile 4 bin 615'er yıl, Demirel'in yakın arkadaşı Gökalp Baştürk'ün 1863 ile 4 bin 6 yıl, Demirel'in firmalarında yönetici olan yakın arkadaşı Şaban Ayhan Tatlıgil'in de 1857 ile 4 bin 638 yıl arasında ağır hapis cezalarına çarptırılmaları isteniyor. 
     İddianamede, aralarında işadamı Cavit Çağlar, Egebank Yönetim Kurulu Üyesi Neslihan Demirel, Cenajans Grey'in sahibi Nail Keçili ve Akdeniz Turizm A.Ş'nin yöneticisi Ayşenur Demirel'in de bulunduğu diğer sanıkların ise 2 ile 78 yıl arasında değişen ağır hapis cezalarına çarptırılmaları talep ediliyor. 
     
</TEXT>
</DOC>
