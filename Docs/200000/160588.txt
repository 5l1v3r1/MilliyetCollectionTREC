<DOC>
<DOCNO> 160588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sonspo20.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan Ömer Ligi çok kötü bir sonuçla bitirdik 
</HEADLINE>
<TEXT>

     Bursaspor Takım Kaptanı Ömer Kılıç, ligde kalmalarını başarı olarak görmediğini belirterek, ''Bana göre ligi kötü bir sonuçla bitirdik'' dedi. 
     Ömer, Bursaspor'un gelecek dönemlerde benzer sorunlar yaşamaması için, bu yılki sıkıntılardan ciddi dersler çıkarılması gerektiğini söyledi. 
     Kulüple sözleşmesinin sona erdiğini anımsatan Ömer, gitme veya kalma konusunda net bir karara varmadığını ifade ederek, ''Oturup konuşacağız. İyi bir kadro oluşturulursa kalırım. Aynı sıkıntılar çekilecekse, kalmamın anlamı yok. Umarım, bundan sonra Bursaspor benzer sıkıntıları yaşamaz'' diye konuştu. 
     Ömer, başarısızlıktaki en önemli etkenin, transferlerde yapılan yanlışlıklar olduğunu, takımın bulunduğu durumdan kurtulabilmesi için, iyi transfer ve güçlü bir mali yapıya ihtiyaç olduğunu sözlerine ekledi. 
     
</TEXT>
</DOC>
