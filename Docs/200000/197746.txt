<DOC>
<DOCNO> 197746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/yasam/yas03.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de kadın olmak zor zanaat 
</HEADLINE>
<TEXT>

   Türkiye'de her 100 kadından sadece ikisi yüksek öğrenim görüyor. Üst kademe yöneticilerinin sadece yüzde 1'ini kadınlar oluşturuyor 
      
   Erkeklerden geride 
   ABANT İzzet Baysal Üniversitesi AİBÜ Sağlık Yüksekokulu Müdürü Doç. Dr. Feray Gökdoğan, dünyada kadınların eğitim, sağlık, çalışma ve siyaset alanında karar alma mekanizmalarına katılım açısından, erkeklerden çeşitli düzeylerde geri olduğunu belirtti. 
   
   Üniversite mezunu az 
   "TÜRKİYE'DE her 100 kadından sadece ikisi yüksek öğrenim görüyor" diyen Gökdoğan, şunları söyledi "Kadınların okuma yazma bilen nüfus içindeki payı yüzde 44.4 ya da başka bir deyişle 8 milyon kadın okuma yazma bilmiyor. Üniversite mezunu kadınların oranı ise yüzde 3.2..." 
   
   Ücretleri de daha az 
   HİZMET sektöründe çalışanların yüzde 57.5'ini, tarım dışı üretim işçilerinin yüzde 25'ini, üst kademe yöneticilerinin de 1'ini kadınların oluşturduğunu kaydeden Doç. Dr. Gökdoğan, kadınların erkeklere göre yüzde 25 - 50 daha az ücretle çalıştırıldığını savundu. 
   
   70 
   GÖKDOĞAN'IN verdiği bilgiye göre, evlilik ve doğum, kadın işçilerin işten ayrılma nedenlerinin yüzde 70'ini, işverenin işten çıkarma nedenlerinin yüzde 20'sini oluşturuyor. Doç. Dr. Gökdoğan, "Çocuk sayısındaki artışa rağmen kadının çalışmak zorunda olması, annenin bedensel ve ruhsal olarak yıpranmasına, iş veriminin düşmesine ve iş kazalarına yol açabiliyor" dedi. 
   
   
</TEXT>
</DOC>
