<DOC>
<DOCNO> 170900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sondun13.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Savunma Bakanlığı Kelly'nin kimliğini gizlemek istedi ama... 
</HEADLINE>
<TEXT>

     İngiltere Savunma Bakanlığı bürokratlarının bilim adamı Dr. David Kelly'nin kimliğini gizlemek istediği, ancak buna Başbakanlığın izin vermediği öne sürüldü. 
     İngiliz The Independent gazetesi, Savunma Bakanlığı bürokratlarının Kelly'nin isminin BBC'nin köstebeği olarak açıklanmasına ve soruşturma komisyonuna gönderilmesine engel olmaya çalıştıklarını, ancak Başbakanlığın buna izin vermediğini yazdı. 
     Savunma Bakanı Geoff Hoon'un sorgulanacağı hatırlatılan haberde, soruşturma yargıcı Lord Hutton'ın ise Kelly'nin deşifre edilmesi konusunda Hoon'un bürokratlarına mı, yoksa Başbakanına mı destek verdiğini anlamaya çalışacağı görüşüne yer verildi. 
     
</TEXT>
</DOC>
