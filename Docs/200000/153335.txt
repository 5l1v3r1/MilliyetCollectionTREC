<DOC>
<DOCNO> 153335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur20.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşık teröristler mahkum oldu... 
</HEADLINE>
<TEXT>

     Terör örgütü PKK KADEK üyesi Suriye asıllı Yunus Ahmed ile sevgilisi Şevkiye Atalay, Erzurum DGM'de görülen duruşmada, 12 yıl 6'şar ay hapis cezasına çarptırıldılar. 
     Bugün yapılan duruşmada, sanıklardan Suriye asıllı Yunus Ahmed, savunmasında, 1997 yılında maddi nedenlerden dolayı terör örgütü PKK'ya katıldığını belirterek, daha sonra askeri ve siyasi eğitimden geçtiğini ve silahlı hiçbir eyleme katılmadığını, yalnızca lojistik görev aldığını iddia etti. 
     Şevkiye Atalay'la, İran'daki Hıneri kampında bulunduğu sırada tanıştıklarını anlatan Ahmed, ''Birbirimizi çok sevdik ve örgütten kaçmaya karar verdik. Bizi bulabilecekleri için Suriye'ye gidemezdik. Şevkiye, Türkiye'ye pişmanlık yasasından yararlanabileceğimizi söyledi. Sonra örgütten kaçtık ve güvenlik güçlerine teslim olduk'' dedi. 
     Diğer sanık Şevkiye Atalay da Yunus Ahmed'i çok sevdiğini, terör örgütüne 1999'da katılmaktan dolayı da pişman olduğunu itiraf ederek, tahliyelerin istedi. 
     Türk adaletinin vereceği her türlü karara saygı duyacaklarını belirten Atalay, Pişmanlık Yasası'ndan faydalanmak istediklerini de mahkeme heyetine söyledi. 
     Mahkeme Başkanı Bayram Yılmaz ise Pişmanlık Yasası'nın şu an yürürlükte olmadığını ve bu nedenle sanıkların yasadan faydalanamayacaklarını belirterek, sanıklara TCK'nın 168. maddesi gereğince terör örgütünün sair efradı olmaktan 12'şer yıl 6'şar ay hapis cezası verdi. 
     Suriye asıllı Yunus Ahmed ve Şevkiye Atalay, 2001 yılının Kasım ayında tanışarak, Mayıs 2002'de örgütten kaçmış, bir süre İran'da kaldıktan sonra 25 Ocak 2003'te Gürbulak Sınır Kapısı'na gelerek güvenlik güçlerine teslim olmuşlardı. 
     




</TEXT>
</DOC>
