<DOC>
<DOCNO> 172393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur09.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
5.kattan düştü, burnu bile kanamadı... 
</HEADLINE>
<TEXT>

     Bolu'da, apartmanın 5. katından, birinci kattaki balkonda asılı yorganın üzerine düşen 3 yaşındaki çocuk, yara almadan kurtuldu. 
     Bolu'nun Karaçayır Mahallesi Ulus Sitesi'nde, 5. kattaki evin balkonunda oynayan 3 yaşındaki Yasin Aydemir, dengesini kaybederek düştü. Binanın 1. kat balkonunda asılı yorgana çarpan Aydemir, yorganla birlikte zemine düştü. 
     Olay yerine gelerek küçük çocuğa ilk müdahaleyi yapan 112 Acil Yardım ekipleri, Aydemir'i İzzet Baysal Devlet Hastanesi'ne kaldırdı. 
     Aydemir'i muayene eden doktorlar, çocuğun vücudunda herhangi bir kırık, ezik ve yaralanma olmamasına şaşırdıklarını belirterek, ''Çocuğun yaşamını, yorgan kurtarmış, normalde o yükseklikten düşen biri kurtulmaz'' dediler. 
     Aydemir, Çocuk Cerrahi Servisinde müşahede altına alındı. 
     
</TEXT>
</DOC>
