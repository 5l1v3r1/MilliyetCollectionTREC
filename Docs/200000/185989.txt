<DOC>
<DOCNO> 185989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/soneko05.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den uluslararası topluma Irak faturası 35 milyar dolar 
</HEADLINE>
<TEXT>

     Irak'ın imarına katkıda bulunmak amacıyla bu ayın sonunda İspanya'nın başkenti Madrid'de biraraya gelecek olan devletlerden 4 yıl içinde toplam 35 milyar dolar katkı isteneceği bildirildi. 
     Faturanın, Dünya Bankası, IMF ve BM tarafından yapılan hesaplamalara dayandığı belirtiliyor. Bu paranın Avrupa ülkeleri, Japonya ve Arap ülkeleri tarafından karşılanması istenecek. Madrid konferansı, 23-24 Ekim tarihlerinde yapılacak. 
     Tespit edilen rakamın, bağış yapacak ülkeler toplantısına hazırlık için bugün Madrid'de biraraya gelecek olan uzmanlara gayri resmi şekilde duyurulacağı diplomatik kaynaklar tarafından ifade edildi. 
     
     GERÇEK RAKAMLAR DAHA YÜKSEK 

     Uzmanlar, ambargo ve savaş yüzünden harap olan petrol zengini Irak'ı onarmanın faturasının aslında daha yüksek olduğunu belirtiyorlar. 2004-2007 dönemini kapsayan faturanın 55 milyar doları bulabileceği, Irak'ta güvenliğin sağlanması için yapılması öngörülen harcamaların ise bu rakama dahil olmadığı bildiriliyor. 
     55 milyarın yaklaşık 20 milyarının tek başına ABD tarafından karşılanacağı, Washington'un geri kalan 35 milyar doları ise uluslararası toplumun karşılamasını istediği kaydedildi. Madrid konferansına yakın kaynaklar ise uluslararası toplumun ilk yıl için taahhüt edeceği miktarın 1-2 milyar doları geçmeyeceği kanaatinde olduklarını ifade ediyorlar. 
     Konferansa ev sahipliği yapacak olan İspanya Dışişleri Bakanı Ana Palacio, ''Başkan Bush'un Kongre'den talep ettiği 87 milyar dolar ya da ABD'nin Irak'ın onarımı için harcamayı planladığı 20 milyar dolar gözönüne alındığında, diğer ülkelerin verecekleri paralar göze çok az görünecektir'' dedi. 
     Palacio, ''Bununla birlikte, konferansa üst düzeyli katılım, Irak'ın onarımının hepimizin arzusu olduğunu gösterecektir'' açıklamasında bulundu. 
     Taahhütte bulunacak ülkeleri en çok düşündüren hususların başında, ABD'nin, BM kararı olmaksızın Irak'a savaş açmış olması ve toplanacak paranın nasıl kullanılacağı konusunda öteki ülkelere söz hakkı tanımaması geliyor. 
     Irak'ın 2005 yılından itibaren petrol satışından yılda 5 milyar dolar elde edeceği hesaplanıyor. Bu gerçekleştiği takdirde 2005-2007 yılları arasında Irak kendi kaynaklarından, ülkenin imarı için 15 milyar dolar sağlamış olacak. Ancak Beyaz Saray uzmanları Irak'ın onarımı için 2007 yılına kadar 50-75 milyar dolar gerekeceğini tahmin ediyorlar. 
     
</TEXT>
</DOC>
