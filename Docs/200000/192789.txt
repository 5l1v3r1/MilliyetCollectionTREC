<DOC>
<DOCNO> 192789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/yazar/altan.html </URL>
<DATE> 2003/11/02/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Çıktım erik dalına, anda yedim üzümü" 
</HEADLINE>
<TEXT>

   
   Bektaşi'ye sormuşlar 
   - Baba erenler, Ramazan'ın İslamda, güneşin doğuşundan batışına dek tutulması gereken bir oruç ayı olması hakkında ne düşünüyorsun 
   Bektaşi babası, çıktığından bu yana hiç kesilmemiş gibi görünen beyaz bıyıklarını şöyle hafifçe bir sıvazlamış 
   - Doğrusu iftara pek bir şey dediğim yok ama, demiş bence şu sahuru da öğleye alsalar daha iyi olurdu. 
   
   - Baba erenler, peki savaşlar hakkında ne düşünüyorsun 
   - Askerler için kışlalarda kaynayan kazanlara, yine pek bir şey dediğim yok ama, demiş şu silahlara harcanan paralarla, pek ala dünyadaki yoksullukla açlık sınırının altında yaşayan 4 milyar insanın her birine, bir villayla bir araba armağan edilebilirdi... 
   - Sence neden dünyadaki yoksulluğun bitirilmesi yerine, silah yapımlarıyla alımlarına yılda 900 milyar dolar harcanması yeğleniyor 
   Bektaşi babası gülümsemiş 
   - Sana bir bulmaca sorayım mı, demiş 
   - Sor... 
   - Sor demekle olmaz ki... 
   - Ya ne demekle olur 
   - "Ya ne demekle olur" demekle olmaz ki... 
   - Allah Allah bu ne biçim bulmaca 
   - "Allah Allah bu ne biçim bulmaca" demekle olmaz ki... 
   - Baba erenler deli etme insanı Tanrı aşkına... 
   - Herhalde dünyada 4 milyar yoksul varken, yılda silah yapım ve alımlarına harcanan 900 milyar dolar da, böyle bir bulmaca işte... 
   
   Keloğlan'a sormuşlar 
   - Sence Türkiye'nin geleceğini en iyi görebilecek kişi, şayet sağ olsa, kim olurdu acaba 
   Keloğlan 
   - Herhalde Jules Verne olurdu, demiş. 
   - Şimdi nereden aklına geldi Jules Verne 
   - 1969'da Ay'da ilk yürüyen insan oldu Neil Armstrong oysa Jules Verne böyle bir yolculuğun romanını yüz yıl önce yazmıştı. 
   - Canım bizim siyasetçiler de, az masal anlatmıyorlar gelecekle ilgili... Onların öngörü dehasına sen inanmıyor musun 
   Keloğlan 
   - Haha hah hah, diye güldü. Bizim ölçülerimiz çok daha başka türde, dedi. Örneğin biz aya yıldıza gitmek yerine, onları yere indirmeyi yeğlemişiz. 
   Ve ilkokulda ezberlediğimiz bir manzumeyi okudu 
   
   Atalarım gökten yere 
   İndirmişler ay yıldızı. 
   Bir buluta sarmışlar ki, 
   Rengi şafaktan kırmızı. 
   
   Galatasaray - Beşiktaş maçına kadar uzanan tarihsel ve sanatsal bir analiz 
   Pir Sultan Abdal - Hızır Paşa. 
   Nef'i - Şeyhülislam Yahya. 
   Recaizade Mahmut Ekrem - Muallim Naci. 
   Tevfik Fikret - Mehmet Akif. 
   Hüseyin Cahit - Kel Ali. 
   Nazım Hikmet - Necip Fazıl. 
   Galatasaray - Beşiktaş maçında, soyunma odalarının koridoru... 
   
   Nasreddin Hoca'ya sordular 
   - Hoca, 1945'ten sonra başlayan çok partili dönemin, en ateşli öncülüğünü kim yaptı basında 
   Hoca şöyle hafif bir düşündü 
   - Vatan gazetesinin sahibi ve başyazarı Ahmet Emin Yalman, dedi. 
   - Peki, Ankara iktidarının kalemşörleri nasıl yanıt verdiler buna 
   Hoca 
   - Tabii, dedi, bizde geleneksel olan "ihanet" suçlamasıyla. 
   Ve bir örnek verdi Ahmet Emin hakkında o zamanlar yazılmış bir yergiden 
   
   Şu bizim dönme dolap Ahmet Emin 
   Yine ortalığı birbirine katıyor. 
   Başımız ağrımaz etsek de yemin, 
   Vatanı on kuruşa tam satıyor. 
   
   Söylentilere göre, Irak'taki Amerikan askerleri, Noel armağanı olarak Başkan Bush'a, vaktiyle Vietnam savaşları sırasında Eflatun Nuri'nin yaptığı bir karikatürü büyüterek göndereceklermiş 
   "Defne dallarıyla taçlandırılmış olağanüstü güzel bir barış perisi ve ona bakarak mastürbasyon yapan genç bir Amerikan neferi"... 
   
      
   
</TEXT>
</DOC>
