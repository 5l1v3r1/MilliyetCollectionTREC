<DOC>
<DOCNO> 199777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/soneko43.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom'un Turkcell alehine açtığı davada, tedbir kabul edildi 
</HEADLINE>
<TEXT>

     Turkcell İletişim Hizmetleri A.Ş., Türk Telekom'un ara bağlantı ücretlerine ilişkin, anapara ve faiz olmak üzere yaklaşık 490 trilyon liranın tahsili bakımdan tedbir istemi ile açtığı davada tedbir talebinin kabul edildiğini bildirdi. 
     Turkcell'den İMKB'ye gönderilen açıklamada, Türk Telekom ile imzalanan 24 Nisan 1998 tarihli Şebekelerarası İrtibat ve İşbirliği Sözleşmesi'nin çağrı sonlama ücretleri ile ilgili ilave 1 A1 bölümünün Ankara 9. İdare Mahkemesi'nde Elektrik Muhendisleri Odası'nın açtığı dava sonucunda ücretlerin eşit bölüşülmediği gerekçesiyle iptal edildiği anımsatıldı. 
     Açıklamada, Ankara 9. İdare Mahkemesi'nin bu kararına istinaden iki kez Ankara 1. Asliye Ticaret Mahkemesi nezdinde alacak davası açarak tedbir isteminde bulunan Telekom'un bu taleplerinin reddedildiği belirtilerek, sonraki dava süreçleri hakkında bilgi verildi. Açıklamada, şunlar kaydedildi 
     ''Tüm bunlara rağmen, Türk Telekom'un şirketimize 3 Aralık 2003 tarihinde tebliğ edilen yazısı ile Türk Telekom'un Ankara 9. İdare Mahkemesi'nin kararına istinaden açmış olduğu Eylül 2001 Ağustos 2002 dönemi için anapara ve faiz olmak üzere yaklaşık 490 trilyon lira tahsilinin sağlanması bakımından tedbir istemi ile Ankara 1. Asliye Ticaret Mahkemesi'nde açtığı davada, tedbir taleplerinin 14 Kasım 2003 tarihi itibariyle kabul edilmiş olduğunu bildirmiştir. 
     Türk Telekom bu tedbir kararına istinaden geçmis dönem alacaklarını mahsup etmek üzere, 30 Kasım 2003 tarihinde yapması gereken 35.9 trilyon lira tutarındaki ödemeyi yapmadığını tarafımıza bildirmiştir. 
     Ankara 1. Asliye Ticaret Mahkemesi'nin Türk Telekom'un daha önce aynı yöndeki tedbir talebini iki defa reddetmiş olmasına karşın bu kez tedbir isteminin kabulüne karar vermesi kanımızca daha önce kendisi tarafından verilen kararlarla çelişmekte olup tamamen haksız ve hukuka aykırıdır.'' Gerek Danıştay 1. Dairesi ve Ankara 9. İdare Mahkemesi'nin Türk Telekom'un talebi üzerinde verdiği kararlarda gerekse Ankara Asliye 7. Ticaret Mahkemesi'nin şirket lehine verdiği kararda, Türk Telekom'un iddialarının ve Ankara 1. Asliye Ticaret Mahkemesi'nin verdiği tedbir kararının ne kadar haksız, hukuka aykırı ve mesnetsiz olduğunun açıkça görüldüğü belirtilen açıklamada, Türk Telekom'un tedbir talebi ve Ankara 1. Asliye Ticaret Mahkemesi'nin verdiği tedbir kararının da 20 Eylül 2003 tarihinde Türk Telekom ile şirket arasında imzalanan söz konusu sözleşmeye de aykırı kaldığı ve haksız durum teşkil ettiği savunuldu. 
     Turkcell açıklamasında, anlaşmazlığın esasa ilişkin kısmının Ankara Asliye 7. Ticaret Mahkemesi'nce halen görülmekte olduğuna işaret edilerek, ''Şirketimiz yargının nihai kararının adaletli ve hukuki yaptırımlar çerçevesinde olmasını beklemektedir'' denildi. 
     
</TEXT>
</DOC>
