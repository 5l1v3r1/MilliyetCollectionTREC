<DOC>
<DOCNO> 166872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sonspo01.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Wimbledon bayanlarda yarı finalist raketler belli oldu 
</HEADLINE>
<TEXT>

     Sezonun 3. ''Grand Slam'' mücadelesi olan Wimbledon Tenis Turnuvası'na, İngiltere'nin başkenti Londra'da devam ediliyor. 
     Toplam 15.54 milyon dolar yaklaşık 21.8 trilyon lira ödüllü turnuvada bugün tek bayanlarda çeyrek final maçları yapılarak yarı finalist 4 raket belli oldu. 
     Dünya klasmanında ilk sırada bulunan geçen yılın şampiyonu ve 1 numaralı seribaşı ABD'li Serena Williams, 8 numaralı seribaşı yurttaşı Jennifer Capritati'yi, ilk seti 6-2 yitirmesine karşın, 2. seti 6-2, 3. ve son seti de 6-3 kazanarak 2-1 yendi ve yarı finalist oldu. 
     2 numaralı seribaşı ve bu yılın Fransa Roland Garros Turnuvası finalisti Belçikalı Kim Clijsters, 27 numaralı seribaşı İtalyan Silvia Farina Elia önünde 5-7, 6-0 ve 6-1, bu turnuvada 2 şampiyonluğu bulunan 4 numaralı seribaşı ve geçen yılın finalisti ABD'li Venus Williams da 1999 yılının şampiyonu ve 5 numaralı seribaşı yurttaşı Lindsay Davenport karşısında 6-2, 2-6 ve 6-1'lik setlerle 2-1 galip gelerek yarı finale yükseldi. 
     Günün son maçında ise 2001 yılının finalisti ve bu yılın Fransa Roland Garros Turnuvası Şampiyonu, 3 numaralı seribaşı Belçikalı Justine Henin-Hardenne, 33 numaralı seribaşı Rus Svetlana Kuznetsova'yı 6-2'lik setlerle 2-0 yenerek yarı finalist oldu. 
     Tek bayanlarda 3 Temmuz Perşembe günü yapılacak yarı finallerde, Serena Williams-Justine Henin Hardenne ve Kim Clijsters-Venus Williams karşı karşıya gelecek. 
     Öte yandan tek erkeklerin 4. turunda bugün yapılan tek maçta, 13 numaralı seribaşı Fransız Sebastian Grosjean, bu yılın Fransa Roland Garros Turnuvası Şampiyonu 3 numaralı seribaşı İspanyol Juan Carlos Ferrero'ya, 6-2, 4-6, 7-6 7-2 ve 7-6'lık 7-3 setler ve 3-1'lik skorla şans tanımadı ve tur atladı. 
     Turnuvada yarın tek erkeklerde çeyrek final maçları yapılacak. 
     
</TEXT>
</DOC>
