<DOC>
<DOCNO> 196665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur28.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinagog saldırıları TBMM gündeminde... 
</HEADLINE>
<TEXT>

     CHP İstanbul Milletvekili Hasan Fehmi Güneş, Türkiye'nin Cumartesi günü İstanbul'da 2 sinagoga yönelik saldırıyla terörizmin yeni tehdit ve uygulama alanı içine girdiğini söyledi. 
     İçişleri Bakanı Abdülkadir Aksu'nun İstanbul'daki saldırılar konusunda TBMM'ye bilgi vermesinin ardından siyasi parti grup temsilcileri de görüşlerini dile getirdi. 
     CHP Grubu adına konuşan Hasan Fehmi Güneş, güvenlik örgütünün saldırılar karşısında çok başarılı sonuçlar aldığını belirterek, ''İç güvenlik örgütümüzden daha yeni ve ileri başarılar bekliyoruz. iyi donatır ve iyi eğitirsek çözülemeyecek olay yoktur'' dedi. 
     Siyasal amaçlı terörün son 25-30 yıldan beri ülkenin öncelikli gündem maddesini oluşturduğunu anlatan Güneş, teröre, siyasal amaçlı şiddete bağlı suç örgütü olarak yaklaşılmasının sorunun çözümünü zorlaştıracağını söyledi. Topluma Kazandırma Yasası gibi çözümlerin yetersiz ve yüzeysel çözüm olarak nitelendiren Güneş, ''İstanbul'daki saldırılarda ölenler ışıklar içinde yatsınlar. Onlar şehit töreni ile gömüldüler. Çünkü şehit törenini hakkettiler'' dedi. 
     Terörün, ulusal yayılmacılığın, emperyalizmin en zehirli ürünü olduğunu söyleyen Güneş, soğuk savaş döneminde bazı ülkelerin karşı tarafı istikrar ve gücünü engellemeye dönük bir araç olarak kullanıldığını, süper güçlerin bu amaçla terör örgütlerini koruduğunu ve kolladığını, kaynak sağladığını kaydetti. Güneş, bunun uygarlık adına utanç verici olduğunu vurguladı. 
     
     KUKLALARIN EFENDİLERİNE BAŞKALDIRMASI 
     11 Eylül'de ABD'ye yönelik saldırıların teröre yeni bir boyut kazandırdığını ve ''küresel terörden'' söz edilmeye başlandığını anlatan Güneş, bir anlamda emperyalizmin yarattığı kuklaların efendilerine başkaldırdığını kaydetti. 11 Eylül'den sonra Afganistan ve sonrasında Irak işgalinin terörü önlemek yerine yaygınlaştırdığını ifade eden Güneş, ''Şimdi Afganistan ve Irak topraklarında egemen olan korkudur. Korku, terörün öte adı, soyadıdır'' görüşünü savundu. 
     Dost ya da düşman, komşu ya da uzak olan ülkeler tarafından Türkiye'nin ''karşı taraf''olarak görüldüğünü belirten Güneş, şöyle konuştu 
     ''Bize dönük olarak terörden yararlanma alçaklığına sığınanlar olmuştur. Bazıları laik demokratik düzeni yıkma, bazıları Sevr özlemiyle kalkınmamızı, güçlenmemizin önüne terörü destekleyerek alçakça saldırmışlardır. Cumartesi günü itibaren Türkiye, terörizmin tehdit ve uygulama alanı içine girmiştir. Bu yeni bir durumdur, yeni bir boyuttur. Bu yeni boyutu, yeni bir anlayışla, yeni konseptle, yeni yaklaşımlarla ele almak gerekir. Hazırlıklı olmamız gerekir. Önce istihbarattan başlayarak eksikliklerimizi tamamlamalıyız. Laik demokratik Cumhuriyeti koruma kararlılığımızı yinelemeli ve güçlendirmeliyiz.'' Güneş, terörün insanlığa ve uygarlığa karşı olduğunu, bunun için uluslararası işbirliğinin önemine dikkat çekilmesini isteyerek, ''Türkiye bu konuda ön almalıdır. Çünkü bizim haklılığımız var. Yeter ki olayın ciddiyetini anlayalım ve üzerine gidelim'' dedi. 
     
     ''OYUN BÜYÜK, TEZGAH BÜYÜK...'' 
     AK Parti Tekirdağ Milletvekili Ziyaeddin Akbulut da kim adına yapılıyor olursa olsun terörü lanetlediklerini belirterek, ne zaman Türkiye'de işler iyiye gitse bu tür olayların meydana geldiğini söyledi. ''Oyun büyük, tezgah büyük ama ülkemiz dimdik ayakta'' diyen Akbulut, bu oyunu bozmakta kararlı olduklarını, TBMM'nin 550 milletvekili ile terör karşısında yek vücut olduğunu kaydetti. Hükümet'in doğru politika izlediğini, daha önceki yönetimlerin terör konusundaki hatalarına düşmediğini anlatan Akbulut, İstanbul'daki saldırıların kısa sürede aydınlatılması ve faillerinin bulunmasının da önemine değindi. 
     Türkiye'nin terörden çok çektiğini, terör kurbanlarının ''bizden-sizden'' diye ayrılması gibi yanlışların bugün yapılmadığını belirten Akbulut, ''Dünya ülkelerinin teröre karşı ortak tavır almasının zamanı gelmiş, geçiyor'' dedi. 
     Türkiye'de yaşayan Musevi vatandaşlarla bir sorunlarının olmadığını, Osmanlı ve Türkiye'nin zor durumdaki Musevilere her zaman kapısını açtığını ifade eden Akbulut, terörün dininin olmayacağını, dinin ideolojik ve siyasi amaçla kullanılamayacağını söyledi. 
     Cumartesi günü 2 sinagog önündeki patlamanın bir Cuma gününde camii önünde meydana gelmesinden hiçbir farkı almadığını vurgulayan Akbulut, Türkiye'de farklı dinlerin birlikteliğinin zenginlik olduğunu ifade etti. 
     
     ''TERÖRE KARŞI ULUSLARARASI İŞİRLİĞİ'' 
     DYP Iğdır Milletvekili Dursun Akdemir de küresel şiddetin dalga dalga yayıldığını belirterek, terör ve şiddetin her türünü lanetlediklerini kaydetti. Teröre bulaşanların masum gösterilmesini kabul edemeyeceklerini, bunları mücadele edilmesi gereken unsurlar olarak gördüklerini anlatan Akdemir, ''Türkiye'nin teröre boyun eğmesini ve Atatürk'ün gösterdiği hedeflerden vazgeçmesi hayalini kimse taşımasın'' dedi. 
     Akdemir, teröre karşı uluslararası işbirliğinin gerekliliğine dikkati çekerek, Hükümet'in bu tür olaylar karşısında duyarlı olmasını istedi. 
     
</TEXT>
</DOC>
