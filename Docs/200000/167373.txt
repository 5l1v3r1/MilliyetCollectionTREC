<DOC>
<DOCNO> 167373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur30.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yamaçtan bahçeye ceset düştü... 
</HEADLINE>
<TEXT>

     Bursa'da, Tophane yamaçları altındaki evde oturan çocuk, hortum almak için çıktığı bahçede, erkek cesediyle karşılaştı. 
     Alınan bilgiye göre, Kuruçeşme Mahallesi'nde oturan Havva Karabulut'un 13 yaşındaki oğlu Azzam Karabulut, akraba ziyareti dönüşünde hortum almak için bahçeye çıktı. Bahçede erkek cesediyle karşılaşarak korkuyla eve dönen çocuk, gördüklerini annesine anlattı. Oğluna inanmayan Havva Karabulut da bahçedeki cesedi görünce, durumu önce komşularına, daha sonra polise bildirdi. 
     Tophane yamaçlarındaki gezi yolundan düşerek öldüğü sanılan kişinin yanında Mehmet Zakir Karataş adına düzenlenmiş kimlik bulundu. Kaza gibi görünen olayın, yapılan incelemenin ardından cinayet olduğu ortaya çıktı. Karnından aldığı bıçak darbesiyle öldüğü ve daha sonra yamaçlardan aşağıya atıldığı belirlenen Mehmet Zakir Karataş'ın cesedi, otopsi yapılmak üzere Adli Tıp Kurumu'na kaldırıldı. 
     Bu arada mahalle sakinleri, gezi yolundan şikayetçi oldu. Gezi yolunda alkol alanların, şişeleri yukarıdan aşağıya attığını ve istediklerinde bahçelerine kadar geldiklerini belirten mahalle sakinleri, yetkililerden, güvenlik önlemi almasını istedi. 
     Olayla ilgili soruşturma başlatıldı. 
     
</TEXT>
</DOC>
