<DOC>
<DOCNO> 164518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/siyaset/siy01.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kavga bitmez 
</HEADLINE>
<TEXT>

İmam hatiplerin önünü açıyorlar      ANKARA Milliyet 

     Yükseköğretim Kurulu YÖK Başkanı Kemal Gürüz, meslek lisesi öğrencilerinin üniversiteye girişte hak gaspına uğradıklarını savunan Milli Eğitim Bakanı Hüseyin Çelik'e tepki göstererek, "Meslek liseleri mezunlarının arkasında yatan olay, imam hatip liselerinin önünü açmak. Bunu herkes böyle bile" dedi. YÖK Genel Kurulu öncesinde soruları yanıtlayan Gürüz, Çelik'in "Meslek lisesi mezunlarının mağduriyetini ÖSS'de yapılacak değişiklikle gidereceğiz" açıklamasının anımsatılması üzerine, YÖK'e yüzlerce dava açıldığını ve hepsini kazandıklarını, gasp diye bir şeyin söz konusu olmadığını söyledi. Ağırlıklı ortaöğretim puanının ÖSS'deki etkisinin artırılması gerektiğine dikkat çeken Gürüz, şunları söyledi "Beyanlar var, doğruysa esef verici. İmam hatipten çıkanlar ilahiyat fakültesine gidebilecek, ama serbesttir diğerlerine de başvurabilir. Aldıkları ortaöğretim puanı neyse onu alacak. Önlisans programında tüm Diyanet mensupları eğitim görüyor. Anayasal kurul ülkesinin dinine karşı olamaz. Karşı olduğumuz din ağırlıklı eğitim yoluyla toplumun, milletin şeklinin değiştirilmesi, milletin yeniden tanımlanmasıdır." 
     
Gürültüye pabuç bırakmayacağız      SİNAN TOROS İstanbul 

     Milli Eğitim Bakanı Hüseyin Çelik, "Öyle anlaşılıyor ki sayın Gürüz, bizim nezaketimizi ve sahip olduğumuz terbiyeyi zaaf olarak telakki etmiş olmalı ki, bu konuda sınır tanımıyor" dedi. Çelik, İzmir'e gidişinden önce Atatürk Havalimanı'nda düzenlediği basın toplantısında, YÖK Başkanı Kemal Gürüz'ün, meslek lisesi mezunlarına ÖSS'ye girişte uygulanan katsayı farklılaştırmasının kaldırılmasına yönelik tartışmaları, "Arkasında yatan olay, imam hatip liselerinin önünü açmaktır, herkes bunu böyle bile" değerlendirmesine yanıt verdi. Çelik, şöyle konuştu "Gürüz, bizim nezaketimizi ve sahip olduğumuz terbiyeyi zaaf olarak telakki etmiş olmalı ki, bu konuda sınır tanımıyor. Eğer Gürüz'ün bunu yapmaktaki amacı, gürültü çıkararak, yakında TBMM'ye göndereceğimiz YÖK Yasası'nı engelleme çabası içerisindeyse, şunu kesinlikle bilmelidir ki, yapılması gereken neyse hükümetimiz bu konuda kararlıdır. Gürüz eğer bu gürültüyle bunu engellemeye çalışıyorsa, bilmelidir ki gürültüye pabuç bırakma niyetimiz kesinlikle yoktur." 
     

</TEXT>
</DOC>
