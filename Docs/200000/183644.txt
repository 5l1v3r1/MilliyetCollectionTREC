<DOC>
<DOCNO> 183644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/dunya/adun.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türklerin değerini Sırplar bile anladı 
</HEADLINE>
<TEXT>

   'Türk askeri Irak'a' mesajı veren Pentagon'un iki numarası Wolfowitz, 'Bosna'ya Türk askeri istemeyen Sırplar, TSK'nın katkılarını görünce fikir değiştirdi' dedi 
      
   ABD Savunma Bakan Yardımcısı Paul Wolfowitz, zamanında Türk askerinin Bosna'ya gidişine de, başta Sırplar olmak üzere karşı çıkanlar bulunduğunu, ancak Sırplar dahil herkesin, Türk askerinin Bosna'da olmasının, barış ve huzura katkı getirdiğini gördüğünü söyledi. 
   Türkiye Odalar ve Borsalar Birliği TOBB Başkanı Rifat Hisarcıklıoğlu ile önceki gün bir görüşme yapan Wolfowitz Irak'a Türk askerinin gönderilmesi konusunda yoğun mesajlar verdi, Mehmetçik'i istemeyen Kürtleri üstü kapalı olarak eleştirdi. 
   
   Çıkarlarımız ortak 
   Hisarcıklıoğlu, İsabel kasırgası yüzünden planladığı temaslarını yapamadan Washington'dan ayrılmak üzereyken, kasırgaya rağmen son anda kendisine randevu veren Wolfowitz'le görüşmesine ilişkin izlenimlerini bir grup Türk gazeteciye aktardı. 
   TOBB Başkanı'nın açıklamalarına göre Wolfowitz, Irak'ta Türkiye ile ABD'nin ortak çıkarı bulunduğunu belirterek, "Türk askerinin Irak'a barış ve istikrar getireceğini" söyledi. Wolfowitz, "Irak'ta Türkiye ve ABD'nin çıkarları ortak, aynı noktada örtüşmektedir. Biz, Irak'ın toprak bütünlüğünü savunmaya devam ediyoruz. Amacımız Irak'ın kendini yönetmesi, demokrasinin yerleşmesi" diye konuştu. 
   Wolfowitz'in Bosna'yla ilgili sözlerini yorumlayan Hisarcıklıoğlu, "Wolfowitz'in bu görüşü, 'Türklerin gelmesine gerek yok' diyen Irak'taki mevcut geçici yönetim ve kuzeydeki unsurlara bir mesaj olarak alınmalı" dedi. 
   
   PKK radar takibinde 
   TOBB Başkanı, Wolfowitz'in görüşmede, terör örgütü PKK - KADEK'in her türlü hareketinin radarla izlendiğini ve ABD Başkanı Bush'un, terörizme yönelik kararlılığından taviz verilmesinin söz konusu olmadığını söylediğini vurguladı. 
   
   
</TEXT>
</DOC>
