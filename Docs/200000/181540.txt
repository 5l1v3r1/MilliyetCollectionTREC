<DOC>
<DOCNO> 181540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sontur12.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Mali işlerle uzaktan yakından ilgim yoktu" 
</HEADLINE>
<TEXT>

     Kapatılan RP'nin 1997 yılı Hazine yardımıyla ilgili olarak dönemin genel başkan yardımcısı Recai Kutan ve 4 eski milletvekilinin ''özel evrakta sahtecilik yaptıkları ve Siyasi Partiler Yasası'na muhalefet ettikleri'' iddiasıyla 7 yıl 6'şar aya kadar hapis istemiyle yargılanmalarına devam edildi. 
     Ankara 24. Asliye Ceza Mahkemesi'nde görülen davanın bugünkü duruşmasına, Recai Kutan ve avukatı Yaşar Gürkan ile Maliye Bakanlığı'nın avukatı Serpil Dalokay katıldı. 
     Kutan, savunmasında, iddianamede kendisine ''evrakta sahtecilik'' suçlaması yöneltildiğini ifade ederek, bu suçlamanın asılsız olduğunu ileri sürdü. Söz konusu dönemde, kapatılan RP'nin tanıtma işlerinden sorumlu genel başkan yardımcısı olarak görev yaptığını, Enerji ve Tabii Kaynaklar Bakanlığı görevlerinde bulunduğunu anlatan Kutan, parti faaliyetleri içinde uzun süre bulunma imkanı olmadığını söyledi. Kutan, ''Tanıtma işlerinden sorumluydum, mali işlerle uzaktan yakından ilgim yoktu'' diye konuştu. 
     Recai Kutan, Ankara 9. Ağır Ceza Mahkemesi'nde 1. ''Kayıp Trilyon'' davasında yargılanan kendi konumunda olan genel başkan yardımcılarının beraat ettiğini kaydetti. 
     Kutan'ın avukatı Yaşar Gürkan da Maliye Bakanlığı'nın suç duyurusunun hukuki olmadığını, siyasi partilerle ilgili mali inceleme yapma yetkisine Anayasa Mahkemesi'nin sahip olduğunu söyledi. Gürkan, Anayasa Mahkemesi'nin konuyla ilgili benzer olaylarda verdiği karar örneklerini sunmak için süre istedi. 
     Duruşma, Oğuzhan Asiltürk, Rıza Ulucak, Musa Demirci ve Fehim Adak'ın adreslerinin tespiti için yazılan müzekkere yanıtlarının beklenmesine ve Yaşar Gürkan'a delillerini sunması için süre verilmesine karar verilerek ertelendi. 
     İddianamede, kapatılan RP'nin 1997 yılı Hazine yardımının 71 il teşkilatına, makbuz imzalattırılarak dağıtılmış gibi gösterildiği ileri sürülüyor. Paranın gerçekte il başkanlıklarına dağıtılmadığı öne sürülen iddianamede, harcama belgesi olarak gösterilen 118 milyar liralık faturaların da gerçeği yansıtmadığı belirtiliyor. 
     İddianamede, Kutan, Ulucak, Asiltürk, Adak ve Demirci hakkında, Türk Ceza Kanunu'nun TCK ''özel evrakta sahtecilik'' suçunu içeren 345, cezayı yarı oranında artıran 80 ve Siyasi Partiler Yasası'nın ''parti defterlerinin düzenlenmesini'' tanımlayan 113. maddeleri uyarınca 2 yıl 6'şar aydan 7 yıl 6'şar aya kadar hapisleri talep ediliyor. 
     
</TEXT>
</DOC>
