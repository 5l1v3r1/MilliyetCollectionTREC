<DOC>
<DOCNO> 176278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/yazar/uras.html </URL>
<DATE> 2003/08/17/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Doğuş, marinaya 30 milyon dolar yatırdı 
</HEADLINE>
<TEXT>

   
   Bodrum Turgutreis'te, Doğuş Grubu tarafından 30 milyon dolar harcama ile tamamlanan 550 yat kapasiteli marinanın açılış töreni dün yapıldı. 
   Doğuş Holding'in turizm yatırımlarından sorumlu yönetim kurulu üyesi Filiz Şahenk, "Türkiye'nin geleceğinde turizmin önemine inanıyoruz. Ekonominin zor döneminde yatırımlarımızı sürdürüyoruz. En iyisini yapmayı hedef alıyoruz" diyor. Doğuş Turizm Grubu'nun 6 turistik tesisi, 4200 yatak kapasitesi var. Grubun bir diğer önemli projesi, İstanbul'daki Maçka Palas binasını butik otele dönüştürmek. Oteli Hyatt International grubu işletecek. 
   1992 - 2002 yılları arasında Antalya, Bodrum, Bozburun, Dalaman, Datça, Didim, Fethiye, Kaş ve Turgutreis'te yat limanları yapımı için devlet ihale açtı. Özel sektör 6 bin yat bağlama kapasitesi yaratacak yeni liman projelerinin yapımını üstlendi. Ama geçen sürede sadece Doğuş'un Turgutreis Marinası işletmeye açılabildi. 
   Filiz Şahenk, 1998 yılında "yap, işlet, devret" modeli kapsamında devletten 25 yıllığına kiralanan marina alanında inşaata, 12 bakanlık ve 40 devlet kuruluşunda uzayıp giden bürokratik formaliteler nedeniyle 5 yıl geçtikten sonra başlanabilmesine dikkati çekiyor. Formalitesi 60 ay süren marinanın yapımı 30 ayda tamamlandı. 
   
   Akdeniz'de 1 milyon yat var 
   Marina 255 dönümlük alanda, dalgakıranları, yüzer iskeleleri, rıhtımı, çekek alanı, feribot yanaşma rıhtımı, gümrüğü, yat kulübü, yüzme havuzu, spor tesisleri, süpermarketi, lokantaları ve açıkhava tiyatrosu ile çağdaş bir tesis. 
   Yat turizmi üst gelir grubundaki insanların uğraşı alanı. Her geçen gün daha fazla ilgi görüyor. Akdeniz ve Karayip Adaları yat turizminin iki önemli merkezi haline geldi. Akdeniz'deki limanlara bağlı yaklaşık 1 milyon yat var. Her yıl 50 bin yeni yat Akdeniz'e açılıyor. Akdeniz'de yat bağlama kapasitesinin yüzde 85'i Fransa, İtalya ve İspanya arasında paylaşılmış durumda. 
   Türkiye'de 10.500 bağlama kapasitesine sahip 17 belgeli yat limanı var. Kapasitenin 5.868'i Turizm Bakanlığı belgeli 4.632'si iskele, rıhtım ve balıkçı barınağı şeklinde. 
   Yabancı bayraklı bir yatın Türkiye'ye bıraktığı döviz 30 yabancı turistin harcamasına eşit. Tekne kiralamak için Türkiye'ye gelen bir yatçı ortalama 11 gün süre ile günde 51 dolar, özel teknesiyle gelen yabancı yatçı ortalama 31 gün süre ile günde 104 dolar harcama yapıyor. Konuyu bilenler 1997 - 1998 döneminde deniz turizminin ortalama 2.5 milyar dolar döviz getirdiğini, Türkiye'nin deniz turizminde "1 numara" olma şansını kullanması halinde, yılda 10 milyar dolar döviz gelirine kavuşabileceğini belirtiyor. 
   
   Turizm Bakanlığı'ndan belgeli yat limanları Kapasite Deniz Kara İstanbul, Kalamış - Fenerbahçe 1.210 250 İstanbul, Ataköy 700 100 Ayvalık, Setur 50 150 İzmir, Levent 70 80 Çeşme, Altınyunus , Setur 190 90 Kuşadası, Setur 380 220 Bodrum, Milta 375 40 Marmaris Orhaniye , Martı 250 100 Marmaris, Netsel 720 100 Marmaris, Albatros 40 280 Göcek, Club Marina 200 - Göcek, Skopea 60 - Göcek, Port Göcek 374 160 Finike, Setur 350 150 Kemer, Park 180 120 Turgutreis, Doğuş 550 100 
   Akdeniz'deki yat limanları ve bağlama kapasiteleri Ülke Liman Kapasite Fransa 296 153.500 İspanya 159 61.641 İtalya 125 60.000 Hırvatistan 43 15.464 Yunanistan 12 4.932 İsrail 7 2.670 Türkiye 17 10.500 
      
   
</TEXT>
</DOC>
