<DOC>
<DOCNO> 174085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur53.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer 7. Uyum Paketi'ni onayladı... 
</HEADLINE>
<TEXT>

     Cumhurbaşkanı Ahmet Necdet Sezer, kamuoyunda ''7. AB uyum Paketi'' olarak bilinen yasayı onayladı. 
     Cumhurbaşkanlığı Basın Merkezi'nden yapılan açıklamada, Sezer'in, 4963 sayılı ''Çeşitli Kanunlarda Değişiklik Yapılmasına İlişkin Kanun''u onaylayarak, Resmi Gazete'de yayımlanmak üzere Başbakanlığa gönderildiği belirtildi. 
     Cumhurbaşkanı Ahmet Necdet Sezer'in onayladığı ve kamuoyunda ''7. AB Uyum Paketi'' olarak nitelendirilen 4963 sayılı ''Çeşitli Kanunlarda Değişiklik Yapılmasına İlişkin Kanun'', birçok konuda önemli değişiklikler içeriyor. 
     Yasanın getirdiği düzenlemelerin ana başlıkları şöyle 
     -Devletin ve devlet görevlilerin manevi şahsiyetlerine ''tahkir ve tezyif'' suçlarına verilecek cezanın alt sınırı bir yıldan 6 aya indirildi. 
     ''Tahkir, tezyif ve sövme kastı bulunmaksızın, sadece eleştirmek maksadıyla yapılan düşünce açıklamaları'' cezayı gerektirmeyecek. 
     -''Bilim ve sanat eserleri ile edebi değere sahip olan eserler'', ''genel ahlaka aykırı yayınlar'' kapsamında değerlendirilmeyecek. 
     -Halkın ar ve haya duygularını inciten veya cinsi arzuları tahrik ve istismar eder nitelikte genel ahlaka aykırı yayınlar, imha edilmeyecek, sadece müsaderesine karar verilebilecek. 
     -''İşkence'' suçunun soruşturulması öncelikli işlerden olacak. Bu suçlarla ilgili davalarda duruşmalara zorunluluk olmadıkça otuz günden fazla ara verilmeyecek, adli tatilde de bakılacak. 
     -Asker olmayan kişiler, barış zamanında, ''askerleri kanunlara karşı itaatsizliğe teşvik etme'' ve ''halkı askerlikten soğutma'' suçları iddiasıyla sivil mahkemelerde yargılanacak. 
     -TBMM Başkanlığı'nın talebi üzerine, Sayıştay, Silahlı Kuvvetler'in elindeki mallar da dahil olmak üzere denetlemeler yapabilecek. 
     -Çocuk mahkemelerinde yargılanma yaşı 15'ten 18'e çıkarıldı. 
     -Dernek kurma hakları genişletildi. Tüzel kişiler de dernek kurabilecek. Dernek üyeliğinden ayrılmak isteyenin 6 ay önceden haber vermesine gerek olmayacak. 
     -Toplantı ve gösteriler, 30 gün yerine ancak 10 gün ertelenebilecek. 
     -Türk vatandaşlarının günlük yaşamlarında geleneksel olarak kullandıkları farklı dil ve lehçelerin öğrenilmesi için, 625 sayılı Özel Öğretim Kurumları Kanunu hükümlerine tabi olmak üzere özel kurslar açılabilecek. 
     
     MGK 

     -Milli Güvenlik Kurulu'nun MGK görevleri yeniden tanımlandı. 
     MGK, ayda 1 kez yerine 2 ayda bir toplanacak. 
     Kurul, gerektiğinde Başbakan'ın teklifi üzerine veya doğrudan Cumhurbaşkanı'nın çağrısı ile de toplanabilecek. 
     MGK Genel Sekreterliği'nin görev ve yetkileri yeniden düzenlendi. 
     MGK Genel Sekreterliği'ne sivil de atanabilecek. 
     Genel Sekreter, Başbakan'ın teklifi ve Cumhurbaşkanı'nın onayı ile atanacak. Söz konusu atamanın, TSK mensupları arasından yapılması halinde Genelkurmay Başkanı'nın olumlu görüşü alınacak. 
     -Türkiye'de kurulan vakıflar, amaçları doğrultusunda uluslararası alanda işbirliği yapılmasında yarar görülen hallerde, Dışişleri Bakanlığı'nın görüşü alınmak suretiyle İçişleri Bakanlığı'nın izniyle yurtdışında kurulmuş vakıf veya kuruluşlara üye olabilecek. 
     Türkiye'de kurulan vakıfların, vakıf senedinde belirtilen amaçlarını gerçekleştirmek üzere uluslararası faaliyette bulunması ve yurtdışında şube açması ile yurtdışındaki benzer amaçlı vakıf veya kuruluşlarla işbirliği yapması, Dışişleri Bakanlığı'nın görüşü alınmak suretiyle İçişleri Bakanlığı'nın iznine bağlı olacak. 
     
     TERÖRLE MÜCADELE KANUNU 

     -Terörle Mücadele Kanunu'nun 7. maddesinin ikinci fıkrasına ''şiddeti teşvik'' de eklendi. 
     Buna göre, ''terör örgütü mensuplarına yardım edenlere veya şiddet veya diğer terör yöntemlerine başvurmayı teşvik edecek şekilde propaganda yapanlara'' fiilleri başka bir suç oluştursa bile ayrıca bir yıldan beş yıla kadar hapis ve 500 milyon liradan 1 milyar liraya kadar ağır para cezası verilecek. 
     
</TEXT>
</DOC>
