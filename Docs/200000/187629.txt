<DOC>
<DOCNO> 187629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/ekonomi/eko02.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'a ÇEAŞ dersi 
</HEADLINE>
<TEXT>

   Uyuşmazlık Mahkemesi'nin kararında Uzanlar'ın ÇEAŞ'taki mülkiyet iddiaları geçersiz bulundu ve mülkiyete haksız el atmadan söz edilemeyeceği belirtildi 
      NEŞET KARADAĞ ADANA DHA 
   
   Bakanlar Kurulu kararıyla el konulan Çukurova Elektrik AŞ ÇEAŞ ile Türkiye Elektrik İletim AŞ TEİAŞ ve Enerji Piyasası Düzenleme Kurumu EPDK arasındaki davanın adli yargıda görülemeyeceğine karar veren Uyuşmazlık Mahkemesi, kararında ÇEAŞ'ın iletim tesisleri üzerindeki mülkiyet iddialarını hukuki dayanaktan yoksun buldu. 
   Uyuşmazlık Mahkemesi'nin kararıyla Uzan Grubu'nun el konulan ÇEAŞ'ta hak iddia etmesinin yasal dayanağı da ortadan kalkmış oldu. 
   EPDK oluşturulduktan sonra, 28 Kasım 2002'de yayımlanan yönetmelikle ÇEAŞ'ın da iletim tesislerini TEİAŞ'a devri öngörülüp, 31 Aralık 2002 tarihine kadar süre tanınmıştı. Bu süre dolmasına karşın ÇEAŞ iletim tesislerini TEİAŞ'a devretmedi. ÇEAŞ 24 Şubat 2003'te yönetmeliğin uygulanmasını durdurmak üzere 'ihtiyati tedbir talepli, el atmanın önlenmesini' isteyerek Adana 4'üncü Asliye Hukuk Mahkemesi'ne dava açtı. 
   
   İdari yargıya gidecek 
   ÇEAŞ'ın istemi kabul edilince, EPDK itirazda bulundu. Aynı mahkeme bu itirazı reddetti. EPDK avukatları itirazlarını, Anayasa Mahkemesi'ne intikal ettirdi. Anayasa Mahkemesi söz konusu davanın adli değil idari mahkemede açılması gerektiği görüşünü belirtip, dosyayı yetkisizlik kararı vererek Danıştay'a gönderdi. Tarafların, davanın görüleceği mahkeme konusundaki karşılıklı itirazları nedeniyle dosya Danıştay tarafından Uyuşmazlık Mahkemesi'ne intikal ettirildi. 
   
   'Özel mülkiyetten söz edilemez'    Uyuşmazlık Mahkemesi'nin kararı dün Resmi Gazete'de yayımlandı. Karara göre, ÇEAŞ ile TEİAŞ ve EPDK arasındaki davanın, idari nitelikte olduğu ve davaya idari yargının bakması gerektiği kesinleşti. Kararda, "Bir kamu hizmetine özgülenmiş olmaları nedeniyle 'devlet malı' niteliğini taşıyan bu gibi yerler üzerindeki devletin mülkiyet hakkı, Medeni Hukuk'taki anlamda bir mülkiyet hakkı olmayıp, bir nevi 'idare hukuku mülkiyeti'dir ve özel mülkiyete konu edilemez. Bu durum karşısında ÇEAŞ'ın iletim tesisleri üzerindeki mülkiyet iddiaları hukuki dayanaktan yoksun bulunduğundan, mülkiyete haksız el atmadan söz etmek olanaksızdır" denildi. 
   Hukukçular, bu kararın, devletin 12 Haziran 2003'te ÇEAŞ'a el koymasından sonra Uzanlar tarafından açılan birçok dava için de aleyhlerine bir emsal olacağı görüşünde birleşti. 
   
   Kepez'in borcu sorun oldu    ANKARA ANKA 
   Bu yıl haziran ayında ÇEAŞ'la birlikte el konulan Kepez Elektrik'in, Dünya Bankası'nın yan kuruluşu International Finance Corporation'a IFC olan yaklaşık 6.5 milyon dolarlık borcunun zamanında ödenmemesi Hazine'yi uluslararası kuruluşlar nezdinde sıkıntıya soktu. Hazine Müsteşarlığı'nın Enerji Bakanlığı'na yazdığı yazıda söz konusu kredinin yeniden yapılandırılması konusunda IFC Başkanı Peter Lutz Woice ile görüşüleceği kaydedildi. 
   
   Metaş borsa kotundan çıktı    EKONOMİ SERVİSİ 
   Uzan Grubu'na ait Metaş İzmir Metalurji, borsa pazarlarından çıkarıldı. 1999'da üretim faaliyeti, 2003 Ocak ayından bu yana da mamul satışı bulunmayan şirketin gayri faal olması ve şirket, şirket ortakları ve grup şirketleri hakkında ihtiyati tedbir kararı verilmesi hususları göz önüne alınarak işlem görmekten men kararı verildi. Metaş'ın 3 bin 745 hissedarı bulunuyor. 
   
   
</TEXT>
</DOC>
