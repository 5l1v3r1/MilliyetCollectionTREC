<DOC>
<DOCNO> 164365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun39.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den İran'a askeri harekat tehdidi 
</HEADLINE>
<TEXT>

     ABD Dışişleri Bakan Yardımcısı John Bolton, Washington'ın İran'ın nükleer silah geliştirmesini durdurmak için askeri harekat hakkını saklı tuttuğunu söyledi. 
     Bolton, BBC radyosuna yaptığı açıklamada, ''Bu askeri harekat , bir seçenek olmalı'' dedi. 
     ABD Başkanı George Bush'un sürekli olarak bütün seçeneklerin masada olduğunu söylediğini belirten Bolton, ancak askeri harekatın bir dizi olasılıktan biri olduğunu ve tercihleri arasında bulunmadığını ifade etti. 
     İran, ABD Başkanı George Bush'un geçmişte Irak ve Kuzey Kore ile birlikte ''şer ekseni'' nitelemesi kullandığı ülkeler arasında bulunuyor. 
     Bush yönetimi, Irak'ın aksine bugüne kadar İran'a karşı doğrudan güç kullanımından bahsetmezken, diplomatik cephede, nükleer silah üretme programları olduğunu iddia ettiği İran ve Kuzey Kore'ye karşı uluslararası kamuoyu oluşturmaya çalıştığı yorumları yapılıyordu. 
     
</TEXT>
</DOC>
