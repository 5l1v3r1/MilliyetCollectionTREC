<DOC>
<DOCNO> 164931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/soneko14.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar ve faiz haftaya yükselişle başladı... 
</HEADLINE>
<TEXT>

     Faiz ve dolar kurunda, haftanın ilk işlem gününde yükseliş kaydedildi. 
     Dolar, İstanbul serbest piyasada 10 bin lira artışla 1 milyon 431 bin liraya çıkarken, İMKB Tahvil ve Bono Piyasası Kesin Alım Satım Pazarı'nda en çok işlem gören 7 Temmuz 2004 vadeli tahvilin bileşik faizinde 1.9 puanlık artış oldu. 
     Kapalıçarşı'da Cuma günü 1 milyon 421 bin liralık satış fiyatıyla haftayı kapatan dolar, güne 1 milyon 425 bin liradan başladı. 
     Kapalıçarşı'da dolar, saat 12.00 itibariyle alışta 1 milyon 426 bin lira, satışta ise 1 milyon 431 bin lira seviyesinde bulunuyor. 
     Bankalararası piyasada da yükselen dolar, alışta en yüksek 1 milyon 429 bin 500 lira, satışta en yüksek 1 milyon 438 bin 500 seviyesini gördü. 
     
     FAİZDE 2 PUANA YAKIN ARTIŞ 

     İMKB Tahvil ve Bono Piyasası Kesin Alım Satım Pazarı'nda en çok işlem gören 7 Temmuz 2004 vadeli tahvilin aynı gün valörlü işlemlerinde Cuma günü yüzde 49.64'den kapanan bileşik faiz, sabah piyasa açılışında yüzde 50.98 seviyelerindeyken, saat 11.45 itibariyle yüzde 51.54'e yükseldi. 
     Uzmanlar, bankalardan gelen bono satışlarıyla faizde ve ardından piyasadan dolar alımlarıyla, kurda yükseliş kaydedildiği yorumlarını yaptılar. 

     
</TEXT>
</DOC>
