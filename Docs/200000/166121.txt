<DOC>
<DOCNO> 166121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/siyaset/siy07.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
KADEK, İran’da 8 asker öldürdü 
</HEADLINE>
<TEXT>

     İran topraklarına yerleşmeye çalışan terör örgütü PKK-KADEK’in, Shinava kentindeki bir karakolu basarak, 8 askeri öldürdüğü bildirildi. 
     PKK - KADEK’in örgütteki huzursuzluğu ve kaçışları engellemek için Irak’ın kuzeyinde bulunan Kandil Dağı’ndaki 1000 kadar silahlı militanını İran’a yerleştirme çabasının, İran’ın tepkisiyle çatışmalara neden olduğu belirtildi. İran güvenlik güçlerinin Doli Göze’deki kampın İran kısmının boşaltılmasını istemesiyle 18 Haziran’da meydana gelen çatışmada, 4 İran askeri ile 6 terörist yaralandı. Sözde Başkanlık Konseyi üyesi Murat Karayılan’ın da İran’a "misilleme yapılması" talimatıyla, teröristler 21 Haziran’da Shinava’daki bir karakolu basarak 8 askeri öldürdü. Örgütün, 800 kişiyi daha İran sınırına kaydırdığı, İran’ın tepkisinden çekinen Cemil Bayık, Nizamettin Taş ve Osman Öcalan gibi Başkanlık Konseyi üyelerinin ise Dola Koga’dan ayrılıp Harun kampına geçtikleri bildirildi. İran’ın Ermenistan’a geçen 7 militanı yakaladığı, 5 teröristin de Ermenistan güvenlik birimlerince gözaltına alındığı kaydedildi. 
     

</TEXT>
</DOC>
