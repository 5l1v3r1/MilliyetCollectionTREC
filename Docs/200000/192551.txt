<DOC>
<DOCNO> 192551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur25.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı'ndan, doktorların iş bırakma eylemi için gözdağı 
</HEADLINE>
<TEXT>

     Sağlık Bakanı Recep Akdağ, doktorların ''iş bırakma'' eylemi konusunda yaptığı açıklamada, ''Bu meseleden dolayı tek bir vatandaşım küçücük bir sıkıntı çekerse bunların sorumluları hakkında gerekenleri yapmaktan hiç çekinmem'' dedi. 
     Bakan Akdağ, İzmir'de Ege Bölgesi Erzurum Dernekler Birliği Federasyonu'nun açılışını yaptı. Şehit Başkomiser Adil Temizer Sağlık Ocağı ve Atatürk Eğitim ve Araştırma Hastanesi Polikliniği'nde incelemelerde bulunan Akdağ, İzmir İl Sağlık Müdürlüğü'nde basın toplantısı düzenledi. 
     Gazetecilerin, doktorların iş bırakma eylemiyle ilgili sorularını yanıtlayan Akdağ, eylemin ''suni gündem'' olduğunu söyledi. Halkın gündeminde bu konuların bulunmadığını kaydeden Akdağ, şöyle konuştu 
     ''Bunlar suni oluşturulmuş ve üzülerek söylemeliyim ki fanatik biçimde, ideolojik şekilde oluşturulmaya çalışılan gündemlerdir. Bugün incelemelerde bulunduk. Halkın gündeminde böyle bir şey yok. Halk, yıllardır alamadığı sağlık hizmetini nasıl daha iyi alırım ın peşindedir. Ben çok değerli, gönlü insan sevgisiyle dolu, Hipokrat Yemini'ni unutmamış olan, vicdanen insana hizmetin ne demek olduğunu bilen, tıp etiğini kavramış Türk hekimlerinin bu kabil kışkırtmalara asla gelmeyeceklerini ve bu kabil eylem çabalarının da başarısız kalacağını biliyorum. Bu şekildeki çağrılar yapan kişileri, her kimse onları şiddetle kınıyorum.'' Sağlık hizmetinin hiç bir zaman ihmale gelmeyeceğini kaydeden Bakan Akdağ,'' Bu meseleden dolayı tek bir vatandaşım küçücük bir sıkıntı çekerse, hizmette en ufak bir sıkıntı olursa, bunların sorumluları hakkında gerekenleri yapmaktan hiç çekinmem. Bu ülkenin Sağlık Bakanı olarak halkımın sağlığını korumak benim en başta gelen görevimdir'' dedi. 
     
     TABİPLER BİRLİĞİ 
     Mevcut durumdan hastaların ve onlara hizmet verenlerin memnun olmadığını, iki taraflı memnuniyeti sağlamaya çalıştıklarını dile getiren Akdağ, ''Mükemmel bir uygulama olarak'' nitelediği sözleşmeli personel uygulamasının ''bu şekilde çarpıtılmasını'' anlayamadığını söyledi. 
     Bir gazetecinin Türk Tabipler Birliği ile olan ilişkilerde son dönemde gerginlik yaşanıp yaşanmadığına ilişkin sorusunu da yanıtlayan Bakan Akdağ, ''Türk Tabipler Birliği kendi mevzuatı çerçevesinde yapması gerekenleri yapmalıdır. Siyasetle meşgul olmak istiyorlarsa bir parti kursunlar. Bizim siyaset yaparken hiç kimseyle kin esasına dayalı ilişkimiz olamaz. Dün nasıl olumlu ilişkilerimiz varsa bundan sonra da devam edebiliriz'' dedi. 
     Akdağ, Atatürk Eğitim ve Araştırma Hastanesi Polikliniği'nde incelemelerde bulunduğu sırada hasta ve hasta yakınlarının şikayetleriyle karşılaştı. Poliklinik içinde bir süre vatandaşlarla sohbet eden Bakan Akdağ, basına bilgi vermek üzere hastane bahçesine çıktı. Bakan Akdağ'ın konuşması sırasında hastanede kendilerine ilgi gösterilmediğini ve hizmet verilmediğini öne süren hastalar doktorlarla tartışmaya girdi. Hastaların seslerini yükseltmesi üzerine Bakan Akdağ, açıklamasını yarıda bıraktı. 
     Bir süre hastalarla konuşan Akdağ, daha sonra hastaneden ayrıldı. 
     
</TEXT>
</DOC>
