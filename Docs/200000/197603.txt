<DOC>
<DOCNO> 197603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun24.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Jvaniya "Bakü-Ceyhan'ı biz de çok önemsiyoruz" 
</HEADLINE>
<TEXT>

     Gürcistan'ın eski parlamento başkanı Zurab Jvaniya, Azeri ana üretim petrolünü Batı pazarlarına taşıyacak Bakü-Tiflis-Ceyhan BTC petrol boru hattı projesini çok önemsediklerini belirtti. 
     Şevardnadze iktidarını sona erdiren muhalefetin önde gelen liderlerinden Jvaniya, A.A'ya yaptığı açıklamada, Bakü-Ceyhan hattı projesine bundan sonra da tam destek vereceklerini, projeyle yakından ilgili ülkelerle ilişkilerini en üst düzeyde tutacaklarını kaydetti. 
     Eski iktidar döneminde izlenen en başarılı politikanın, enerji projelerine verilen destek olduğunu ifade eden Jvaniya, BTC projesinin artık inşaat sürecinin başladığını ve Bakü-Tiflis-Erzurum BTE doğalgaz boru hattının da kısa sürede hayata geçirilmesi için gerekli çabayı göstereceklerini söyledi. 
     Zurab Jvaniya, yeni hükümetin kurulması için önlerinde 45 günlük bir süreç bulunduğunu, ancak dünden bugüne devlet başkanlığı seçimlerini hiç konuşmadıklarını ve kimlerin aday olacağı konusunda da hiçbir değerlendirmede bulunmadıklarını ifade etti. 
     Gürcistan'daki tüm etnik azınlıkların haklarının üst düzeyde korunacağını ve öncelikli hedeflerinin kısa sürede ülke istikrarını sağlamak olduğunu anlatan Jvaniya, ekonomik ve sosyal sorunların çözümüne de ağırlık vereceklerini söyledi. 
     Zurab Jvaniya, Türkiye'nin de aralarında bulunduğu komşu ülkelere yakın günlerde ziyaretlerde bulunmak istediklerini kaydetti. 
     
</TEXT>
</DOC>
