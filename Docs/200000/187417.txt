<DOC>
<DOCNO> 187417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/spor/spo02.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Olay çıkaran yandı 
</HEADLINE>
<TEXT>

   Fenerbahçe yönetimi, Şükrü Saracoğlu Stadı'nın güvenliği için boks şubesini harekete geçirdi 
      YUSUF KOBAL 

   
   Koruyucu timi 
   SARI - Lacivertliler, Şükrü Saracoğlu Stadı'nın kapanmasına yol açan olayların tekrarlanmaması için boksörlerden yararlanacak. Kulübün boks şubesinden bir ekip kurularak, kapılarda ve maç sırasında tribünlerde görevlendirmeyi düşünen yönetim, bu şekilde olay çıkmasını engellemeye çalışacak. Bu tür hazırlık içinde bulunan seyirciler tespit edilecek, özellikle yabancı madde atılması önlenecek. 
   
   'Göreve hazırız' 
   LİSE tarafındaki kale arkası tribünlerine seyyar satıcıların iple çekme yöntemiyle pet şişe su aldığını tespit eden yöneticiler, boks şubesi vasıtasıyla otokontrol sistemi kurmayı amaçlıyor. Şube Sorumlusu Mert Öztemel, Başkan Aziz Yıldırım'dan bu yönde bir talep geldiğini belirtip, "Taşkınlık yapanları kontrol altına almak için çalışmalarımız var. Fenerbahçe'nin çıkarı için her görevi yaparız" dedi. 
   
   Daum risk almıyor    Bursaspor'un kasetlerini ezberleyen Alman hoca, rakibin kullandığı topları da Samandıra'ya istedi 
   YUSUF DURSUN 

   Timsah'a gözaltı 
   FENERBAHÇE, Bursaspor ile deplasmanda oynayacağı maçın hazırlıklarını milli futbolcularından yoksun şekilde sürdürüyor. Sabah çalışmasını yardımcısı Koch'a yaptıran Teknik Direktör Christoph Daum, tesislerdeki odasından çıkmayıp, sürekli Bursaspor'un maç kasetlerini izledi. Rakip hakkında bilgi toplayan Daum, Yeşil - Beyazlılar'ın kullandığı topların getirilip, idmanlarda da kullanılmasını istedi. 
   
   Serhat çıkmadı 
   SARI - Lacivertliler, Koch yönetiminde yarım saati salonda ağırlık olmak üzere, 1.5 saat süren ağır bir kondisyon çalışması yaptılar. İdmana katılan 11 oyuncunun oldukça yorgun düştüğü gözlendi. Öğleden sonra da basına kapalı olarak ikinci bir antrenman gerçekleştirildi. Sakatlığı bulunan Serhat Akın çalışmaya katılmazken, Hırvat oyuncu Tomas ise takımdan ayrı olarak düz koşu yapmakla yetindi. 
   
   Sabrın sonu REBROV    YALÇIN TÜRK 

   UKRAYNALI oyuncu, Konyaspor önündeki patlamayı çok çalışmasına bağladı. İlginç açıklamalar yapan Rebrov, "Ne sezon başında gönderilmek istenmeme, ne de Daum'un bana sıcak bakmamasına aldırdım. Fenerbahçe'nin sözleşmeli futbolcusu olduğumu, bu kulüpten para kazandığımı hiç unutmadım. İşimi de en iyi şekilde yapmak zorunda olduğumun bilincindeyim" dedi. 
   SAKATLIK dışında hiçbir idmanı kaçırmadığını vurgulayan milli oyuncu, şöyle devam etti "Küsmek ne bana, ne de Fenerbahçe'ye bir şey kazandırır. Çok çalıştım. Futbolda şans bulduğunda iyi değerlendirilmesi gerektiğini iyi bilenlerdenim. Bunun için de her zaman hazır olmak zorundasın. Ben de gerekeni yaptım. Bundan sonra da bu yolda ilerleyeceğim". 
   
   Yabancılar için villa    FENERBAHÇE, Samandıra'da arsa alarak, buraya sekiz lüks villanın yer alacağı bir site yapmayı planlıyor. Bu villalarda transfer edilen yabancılar oturacak, böylece idman programlarını aksatma durumları da söz konusu olmayacak. Yabancıların ev konusunda sıkıntı yaşadıklarını dikkate alan yöneticiler, bu şekilde sorunu kökten çözmeyi hedefliyor. 
   
   Alt yapıda yeni dönem    DAUM, alt yapı sorumluları Cemil Turan, İsmail Kartal ve komite üyeleri ile görüşerek, yeni bir planlamaya gidilmesini istedi. Minik takımdan itibaren tüm yaş gruplarının benimsediği sistemde yetiştirilmesini isteyen Alman teknik adam, fırsat buldukça alt yapı takımlarının maçlarını izleyecek. Daum ile alt yapı sorumluları ayda en az bir kez görüşüp, gelişmelerle ilgili bilgi alış verişinde bulunacak. 
   
   
</TEXT>
</DOC>
