<DOC>
<DOCNO> 174939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/spor/spo04.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon ağır yaralı 
</HEADLINE>
<TEXT>

   Bordo - Mavililer hem kaçan iki puana, hem de iki oyuncusunun kırmızı kart görmesine yanıyor. Teknik Direktör Aybaba, "Defanstaki hataları amatör futbolcular bile yapmaz" diyerek oyuncularını eleştirdi 
      
   Kalesi çöktü 
   KONYASPOR karşısında 2-0'lık yenilgiden, 3-2'lik üstünlüğü yakalayan Trabzonspor, son dakika golüyle kaçan galibiyetin üzüntüsünü yaşıyor. Üstelik Hüseyin ve Yattara'nın kırmızı kart görerek, Fenerbahçe maçında oynayamayacak olmaları Bordo - Mavililer için başka bir üzüntü kaynağı oldu. Özellikle savunma ve kaleci Petkoviç'in inanılmaz hataları, Karadeniz ekibinin üzerine bir kabus gibi çöktü. 
   
   Transfer gündemde 
   TRABZONSPOR Teknik Direktörü Samet Aybaba, tecrübesiz olduklarından dert yanarak, "Skoru korumayı bilmiyoruz. Bunu öğrendiğimiz zaman başarılı olacağız" dedi. Gerekirse transferi bile düşünebileceklerini söyleyen Aybaba, "Savunmada inanılmaz yanlışlar vardı. Böyle hatayı amatör oyuncu bile çok zor yapar. Buna çözüm bulmalıyız. Yanlışları düzeltmezsek işimiz bir hayli zor" ifadesini kullandı. 
   
   Kırmızının acısı 
   KIRMIZI kart görerek takımını yalnız bırakan Trabzonspor'un iki futbolcusu Yattara ve Hüseyin, karşılaşmanın ardından büyük üzüntü yaşadı. Bu sezon takıma katılan Yattara, "Sadece sevinç gösterisinde bulundum. Bu kadar kolay kart göreceğimi düşünmedim. Gol sevincim acıya dönüştü" ifadesini kullandı. 
   SON dakikalarda ihraç edilen Hüseyin ise hakemin çok basit kart göstermesinden yakındı. Bordo - Mavili futbolcu, "Takım kaptanıyım. Hakeme bazı konularda uyarıda bulunmak veya itiraz etmek hakkına sahip olduğumu düşündüm. Böyle basit bir kırmızı kart olacağını bilsem konuşur muydum" dedi. 
   
   
</TEXT>
</DOC>
