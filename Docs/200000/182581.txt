<DOC>
<DOCNO> 182581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/spor/spo03.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim tek başına 
</HEADLINE>
<TEXT>

   Galatasaray taraftarı, hocayı tartışmaya başladı. Yönetim de, kötü gidişe rağmen, teknik direktöründen vize alamadığı için devreye girememenin sıkıntısını yaşıyor 
      HALİL ÖZER 

   
   KONYASPOR yenilgisi Galatasaray'da "sessiz deprem" yaratırken, camia tedirgin bir bekleyişin içine girdi. Sarı - Kırmızılı kulüple ilgili resmi ya da resmi olmayan tüm internet sitelerinde taraftarlar, sert yorumlarla Fatih Terim'i sorgulamaya başladılar. Örneğin kulübün resmi sitesinde bir taraftarın, "Fatih Terim'in suçsuz olduğuna inanmıyorum. Bu durumun en önemli sorumlusu odur" ifadesini kullanması, camiada artık bu tür seslerin çoğalacağını gösteriyor. 
   
   Tek fikir var 
   Ancak sanal ortamda tartışılan ve yanıtı beklenen bir diğer soru ise yönetimin böylesine kötü gidişte neden ortaya çıkmadığı... Oysa madalyonun diğer yüzü öyle değil. Çünkü kulübün patronu olan yönetim, düşündüklerini Terim'e söyleyemiyor. Bunun da en çarpıcı örneği bir yöneticinin sözlerinde saklı "Fatih Terim'in futbol dostu yok. Yanında çalışanlar, bu görevi yapamıyor. Tek fikir üretiliyor. Herkes o fikri onaylıyor. Tartışma yapılmıyor, hatalar söylenmiyor". Ancak Terim'in, bu ortama girebileceği bir kişiyi yanında barındırmasının olanaksız olduğuna da dikkat çekiliyor. 
   Terim'e topu atan yönetim de, aslında topa girmemekte direniyor. Yöneticiler toplu sohbette yöneltilen, ""Peki neden siz devreye girmiyorsunuz " sorusuna tek bir yanıt veriyorlar "Bu sistemde bunu gerçekleştiremeyiz. Böyle bir yardım, ancak Terim'in isteği ile olur. Ve şu ana kadar da Terim'den böyle bir istek gelmedi. Bir diğer alternatif de başkan. Ama ondan da ses yok." Ve bu sessizlik düne kadar da devam etti, Terim sorunlarla tek başına boğuşmayı sürdürdü, yönetim de izlemekle yetindi. 
   
   Florya sır küpü 
   Yönetimin "Sesini çıkarmıyor" dediği Başkan Özhan Canaydın da henüz, Konya maçı sonrası telefonla sorduğu, ancak yanıtını alamadığı "Neler oluyor " sorusundan ileri gidemedi. Ali Dürüst zaten müdahale konusunda girişimci değil. Futbol Şubesi Sorumlusu Özer Saraçoğlu ise tek kalmanın sıkıntısını yaşıyor. 
   Kısacası Florya'da, yani takımda, çok şey oluyor, ama dışarı sızmıyor. Oysa, üç yıl önceki sevgi, saygı, inanç ve Galatasaraylılık ruhunun hangisinin kaldığı araştırılırsa, yanıt da kısa olacak KOCA BİR HİÇ 
   
   Hakem Rus İvanov    UEFA Hakem Komitesi, Juventus - Galatasaray karşılaşmasına Rus hakem Valentin İvanov'u atadı. İvanov, geçen sezon Şampiyonlar Ligi'nde Inter ile Milan arasında oynanan yarı final maçı ve Fransa'daki Konfederasyon Kupası'nın finalinde düdük çalmıştı. 42 yaşındaki tecrübeli hakem, son dönemde UEFA'nın en çok güvendiği isimlerin başında geliyor. 
   
   İki farklı Aslan    Değişim planı devrede 
   FATİH Terim, Konya maçından sonra gündeme getirdiği kadroda değişim planını Juventus karşılaşmasıyla birlikte uygulamaya koymaya hazırlanıyor. Bazı oyuncularını dinlendirmek isteyen Terim'in, yarın Volkan ve Cihan'ı sahaya süreceği, Hasan, Hakan Ünsal, Abdullah ve Ergün'e Juventus ve Fenerbahçe maçlarında değişimli olarak görev vereceği vurgulandı. 
   
   Juventus kadrosu belirlendi 
   BUGÜN saat 10.00'da İtalya'ya gidecek olan Galatasaray'da dün akşam yapılan antrenman sonrası 21 kişilik kadro belirlendi. Kadroda şu isimler yer alıyor Mondragon, Aykut, Prates, Suat Usta, De Boer, Bülent, Tamas, Hakan Ünsal, Abdullah, Ergün, Batista, Sabri, Cihan, Volkan, Ayhan, Pinto, Hasan, Baliç, Arif, Hakan Şükür, Petre. 
   
   En kötü start 6 yıl sonra    SÜPER Lig maratonunun ilk 5 haftasında üç galibiyet, bir beraberlik ve bir de yenilgi alan Galatasaray, 1997 - 1998 sezonundan sonraki en kötü grafiğini bu yıl çizmiş oldu. Sarı - Kırmızılılar, 6 yıl önce beş maç sonunda iki galibiyet, iki beraberlik ve bir yenilgi almıştı. O dönemde sekiz puan toplayan Aslan, bu yıl altı puanda kaldı. 
   
   Acısı Avrupa'dan 
   KONYASPOR yenilgisi Juventus maçı öncesinde moralleri alt üst etse de, Sarı - Kırmızılılar, daha önceki sezonlarda ligde aldığı yenilgilerin acısını Avrupa'da çıkardı. Cim - Bom, 1999 - 2000'de Altay'a yenildikten sonra UEFA Finali'nde Arsenal engelini aşmış, 2000 - 2001 sezonunda ise Samsun hüsranın ardından Monaco zaferini yaşamıştı. 
   
   Çizme'den müjde    JUVENTUS, Galatasaray maçı öncesinde Chievo ile oynadığı son lig maçında ağır kayıplar verdi. İtalyan ekibinin gol yollarındaki en etkili ismi Trezeguet'in bacak kaslarından, Camoranesi'nin ise ayak bileğinden sakatlandığı bildirildi. İki futbolcunun da yarınki karşılaşmaya yetişmesinin zor olduğu açıklandı. 
   
   
</TEXT>
</DOC>
