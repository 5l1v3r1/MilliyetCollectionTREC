<DOC>
<DOCNO> 196948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/siyaset/asiy.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD, PKK'ya karşı operasyona geçiyor' 
</HEADLINE>
<TEXT>

   Orgeneral Başbuğ Washington'da açıkladı Amerika, kısa süre içinde Kuzey Irak'taki PKK gruplarına karşı ciddi bir harek t gerçekleştirecek 
      DIŞ HABERLER SERVİSİ 

   
   ABD'de bulunan Genelkurmay İkinci Başkanı Orgeneral İlker Başbuğ, ABD'nin Kuzey Irak'taki PKK terör örgütüne karşı ciddi bir askeri operasyon hazırlığı içinde olduğunu bildirdi. AA'nın Washington kaynaklı haberine göre, Türk - Amerikan Yüksek Düzeyli Ortak Savunma Grubu toplantıları için ABD başkentinde bulunan Başbuğ, dün Amerikan - Türk Konseyi ATC yetkilileriyle bir araya geldi. Başbuğ, Türkiye'nin Irak'la ilgili menfaatlerinin iki temele dayandığını belirterek, bunlardan birincisinin Irak'ın toprakları ve politik bütünlüğünün muhafaza edilmesi, ikincisinin ise Kuzey Irak'taki PKK terör örgütünün varlığı olduğunu söyledi. 
   
   'Varlığımızın nedeni PKK' 
   Başbuğ, son ABD Dışişleri Bakanlığı bildirisinin, PKK terörüne karşı bazı ciddi eylemlere girişileceğine işaret ettiğini söyledi ve şöyle devam etti "ABD'li yetkililerle görüşmelerimizde şunu ifade ettik Kuzey Irak'taki varlığımızın temel nedeni, PKK varlığıdır. PKK terör örgütünün varlığı tam istediğimiz anlamda ortadan kaldırılırsa, tabii ki biz silahlarını teslim etmesini ve teröristlerin Türkiye'ye teslim olmasını kastediyoruz. Karşı tarafla da bu konuda tam bir mutabakata vardık. Bu gerçekleşirse, bizim Kuzey Irak'ta askeri varlığımızı bulundurmamızın nedeni de gayet doğal olarak ortadan kalkacaktır" dedi. 
   Başbuğ, önümüzdeki günlerde, aylarda bu konuda ABD'nin ciddi eylemlere başlayacağını anladığını belirterek, "Aralık'ın ilk haftasında ABD Genelkurmay Başkan Yardımcısı Orgeneral Peter Pace, davetlim olarak Türkiye'ye gelecek. Kendisiyle, PKK'ya karşı yapılacak muhtemel harek tın detaylarını görüşeceğiz. ABD, bu konuda çok ciddi. Pace'in ziyaretini, Avrupa'daki Amerikan kuvvetleri komutan yardımcısının ziyareti takip edecek" dedi. 
   Bu arada NTV, Başbuğ'un İstanbul'daki saldırılar hakkındaki soruları "Bu işi normal yollardan çözeceğiz" diye yanıtladığını duyurdu. 
   
   Bingöl'de 14 PKK'lı öldürüldü    DOĞAN HABER AJANSI 

   Bingöl'de düzenlenen operasyonda, Kuzey Irak'tan geldikleri belirtilen PKK üyesi 14 terörist öldürüldü. Hatay'da da iki terörist ölü ele geçirildi. 
   Karlıova ve Adaklı ilçeleri arasındaki Karacehennem ormanlarında barınmaya çalışan teröristlere Kuzey Irak'tan bir grubun takviye geldiği belirlenince dün sabah geniş çaplı bir operasyon başlatıldı. Kobra helikopterleri de teröristlere roket yağdırarak komando timlerine destek verdi. Aralıklarla süren çatışmada 14 PKK militanı öldürüldü, biri de sağ yakalandı. Teröristlerden 4.6 kilo C - 4 patlayıcı, 60 el bombası, 11 Kalaşnikov, bir M - 16 tüfeği, 2 Kanas uzun namlulu silah çıktı. Çatışmada bir astsubay, bir uzman jandarma çavuş ve iki geçici köy korucusu da hafif yaralandı. 
   
   Hatay'da terörist avı 
   Bingöl Valisi Hüseyin Avni Coş, "İstihbarat bilgilerine göre teröristler fedai eylemleri yapacaktı. C - 4 patlayıcı da bunun göstergesi. Vatandaşın da yardımıyla 14 kişilik grubun tümü etkisiz hale getirildi. Gönül isterdi ki tümü teslim olsun ve topluma kazandırma yasasından faydalansın" dedi. Dörtyol ilçesinde de önceki akşam iki PKK'lının bulunduğu bir araç takibe alındı. Karayılan bölgesinde yol kenarına çuvallar atılırken araca iki kişinin bindiği tespit edildi. Jandarma ekipleri yaklaşık 15 kilometre sonra aracı durdurmak istedi. Kaçmaya çalışan dört kişi ateş edilerek durduruldu. 
   Operasyonda bir Kalaşnikov tüfek, bir Uzi makineli tabanca, 10 dinamit lokumu ve el bombası elde edildi. 
   Örgütün dağ kadrosuna ulaştırılmak istenen malzemenin bulunduğu çuvalları almaya gelen iki terörist de öldürüldü. 
   
   
   
</TEXT>
</DOC>
