<DOC>
<DOCNO> 199676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/spor/spo02.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kale yine Recep'in 
</HEADLINE>
<TEXT>

   Genç kaleciyi kaybetmek istemeyen Christoph Daum, Ankaragücü maçında da kaleyi ona teslim edecek 
      YALÇIN TÜRK - M.ALİ SABUNCU 

   
   Teselli etti 
   ANKARAGÜCÜ maçı öncesinde yapmayı düşündüğü operasyonu erteleyen Fenerbahçe Teknik Direktörü Daum, kalesini yine Recep'e emanet edecek. Genç file bekçisine moral veren Alman hoca, futbolcusuyla bir görüşme yaptı, "Hatalı gol yiyen tek kaleci sen değilsin" dedi. Daha sonra yanında bulunan kaleci antrenörü Immel'e dönen Daum, "Sen hiç hatalı gol yemedin mi Immel" diye seslendi. Onun yanıtı ise şöyle oldu "Ben onlarca hatalı gol yedim. Dünyanın sonu da gelmedi" 
   
   Özel program istedi 
   MAÇTAN sonraki günlerin kendisi için çok zor geçtiğini belirten Recep, "Kimsenin yüzüne bakamaz oldum. İki gün telefonumu kapadım. Açtığımda ilk arayan Rüştü ağabeydi, 'Bunlar bizim de başımıza geldi. Güçlü ol' diyerek teselli etti. Bende bunlara kendimi alıştırmaya çalışıyorum" diye konuştu. Bu hataları ders olarak gördüğünü ve Daum'dan özel program istediğini vurgulayan Recep, "Özür diliyorum. Ancak kimse kaleci aramasın. Dersimi aldım" dedi. 
   
   Yusuf ve Rebrov'a 11 yolu göründü    BİR günlük iznin ardından Ankaragücü maçının hazırlıklarına dün başlayan Fenerbahçe, 1.5 saatlik idmanda pas ve prese dayalı çalışmanın ardından taktik ağırlıklı çift kale maç yaptı. Fatih, Kemal ve Serhat arkadaşlarından ayrı çalıştı. Teknik Direktör Daum'un, sarı kart cezalısı Aurelio ile Serhat'ın yerine Yusuf ve Rebrov'a ilk 11'de şans vereceği gözlendi. 
   
   Futbolculara uyarı    DAUM takımda köstebek olduğu yönünde çıkan haberler üzerine oyuncularıyla bir toplantı yaptı. Takım içindeki olaylar ve konuşmaların dışarıya çıkmamasını isteyen Alman çalıştırıcı, "Sizinle ilk ve son kez konuşuyorum. Biz bir aileyiz, içimizde bazı sırların kalması gerekir. Eğer dışarıya sızdırırsanız cezası büyük olur" diye konuştu. 
   
   Uzağı göremiyor    FATİH Akyel, gıda zehirlenmesinden değil, orta kulak iltihaplanmasından dolayı yaşanan görme yetersizliği nedeniyle bir haftadır takımdan uzak kaldığını belirtti. Kendini iyi hissetmediğini ifade eden Sarı-Lacivertli futbolcu, "Bu hastalıktan dolayı uzağı göremiyorum. Bu hafta da oynamam zor" dedi. 
   
   Tahkim toplanıyor    FUTBOL Federasyonu'nun tekrar edilmesini istediği Fenerbahçe-Rizespor maçının kaderi bugün belli olacak. Tahkim Kurulu'ndan olumsuz bir yanıt çıkmasından çekinen Sarı-Lacivertliler, "Maçın son 5 dakikası yeniden oynansın ya da eski sonuç tescil edilsin" denmesinden korkuyor. 
   
   
</TEXT>
</DOC>
