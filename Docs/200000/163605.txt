<DOC>
<DOCNO> 163605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/siyaset/siy11.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Meclis'e 'istediği şekilde' bilgi verecek... 
</HEADLINE>
<TEXT>

Yolsuzlukları Araştırma Komisyonu Ecevit'e yapılan çağrıda "İsterseniz buraya gelin" ifadesini kullandı 
     ANKARA Milliyet 

     TBMM Yolsuzlukları Araştırma Komisyonu, eski Başbakan Bülent Ecevit'in sağlık sorunlarını göz önünde bulundurarak yapılan çağrıda "isterseniz gelin" ifadesini kullandı. 
     Komisyon Başkanı Azmi Ateş, Ecevit ile yaptığı telefon görüşmesinde, "İsterseniz uygun gördüğünüz bir tarihte gelin, isterseniz bir heyet oluşturup gönderelim, isterseniz soruları yazılı olarak cevaplayın" dedi. Ecevit de, soruları yazılı olarak yanıtlamayı tercih ettiğini bildirdi. 
     Komisyon, Ecevit'e, 19 Şubat krizine neden olan Anayasa fırlatma olayından, kriz sonrası dalgalı kura geçilmesine ilişkin tartışmaları da içeren bir dizi soru gönderecek. 
     Komisyon bu hafta ayrıca eski Enerji Bakanı Cumhur Ersümer'i de dinleme kararı aldı. Eski Bayındırlık Bakanı Koray Aydın'ın davetiyle ilgili çalışma ise sürüyor. 
     
     Yedi ceddimi araştırdılar 
     Çalışmalar sırasında "ticari sır ve devlet sırrı" engelini aşmak için çaba harcadıklarını anlatan Ateş, dokunulmazlıklar konusundaki bir soru üzerine, yolsuzluğun nedenleri ve çözüm önerilerine ilişkin çalışma yapan alt komisyonun, dokunulmazlıkların sınırlandırılmasını öncelikli öneri olarak getireceğini bildirdi. Ateş, "Komisyon nedeniyle yedi ceddi araştırılmış ve bir şey bulunamamış bir kişi olarak, hukuk sisteminde bir bütün olarak yapılacak reform içinde dokunulmazlıkların sınırlandırılmasını öncelikle ben istiyorum" dedi. 
     Komisyonun birkaç alanda soruşturma ve araştırma komisyonları kurulmasını önereceğini kaydeden Ateş, "Ulaştığımız bilgi ve belgeler çok ses getirecek, çok konuşalacak" diye konuştu. 

</TEXT>
</DOC>
