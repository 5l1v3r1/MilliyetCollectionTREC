<DOC>
<DOCNO> 182898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko03.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kale Kilit, 50. yaşını kutladı... 
</HEADLINE>
<TEXT>

     Sektöre ilk adımını 19 yılında Kale Kilit Madeni Eşya Fabrikası adıyla atan Kale Kilit, 50. yılını kutladı. 
     Çırağan Sarayı'ndaki davette konuşan Kale Kilit Genel Müdürü Ali İhsan Yalçın, 40 metrekarelik atölyede başlayan serüvenin bugün bin 500 çalışanla devam ettirildiğini söyledi. 
     Yalçın, hiçbir yabancı sermaye ve lisans kullanmadan ürettikleri ürünlerin, bugün dünya pazarlarında iftiharla satıldığını kaydetti. 
     İstanbul Büyükşehir Belediye Başkanı Ali Müfit Gürtuna da Kale Kilit isminin bir dünya markasına dönüştüğünü ifade ederek, herkesin ortak çabasının üretime destek vermek olması gerektiğini söyledi. 
     Kale Kilit'in kurucusu ve Kale Endüstri Holding A.Ş Yönetim Kurulu Başkanı 73 yaşındaki Sadık Özgür de belki bir 50 yıl daha yaşayamayacağını, ama 100 yaşına gelene kadar azimle çalışacağını kaydetti. 
     Özgür, 19 yılında Eminönü Mercan'da, 2 işçi ve 2 makineyle başladığı işini çocukları ve torunlarıyla bugüne kadar getirdiğini belirterek, Türkiye'de üçüncü nesille çalışan çok az sanayici ve işadamı olduğunu vurguladı. 
     Sadık Özgür, Gürtuna'ya, 50. yıl anısına bir plaket verdi. 
     Kale Kilit, 1978 yılında 21 bin metrekarelik kapalı alana sahip bugünkü modern tesislerini kurdu. Bugün Türkiye'nin en modern ve en büyük kilit üreticilerinden olan Kale Kilit, son teknolojiyle bilgisayar denetimli ve otomasyona dayalı üretim hattına, 100'e yakın ürün çeşidine, günde 65 bin ve yılda 16 milyonu aşan üretim kapasitesine sahip bulunuyor. Kale Kilit, ayrıca 80 ülkeye ihracat yapıyor. 
     
</TEXT>
</DOC>
