<DOC>
<DOCNO> 182476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo19.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe geç açılıyor... 
</HEADLINE>
<TEXT>

     Birinci Süper Futbol Ligi'nin 5. haftasında Gaziantepspor'u son 15 dakikada attığı 3 golle yenen Fenerbahçe, maçlarda geç açılıyor. 
     Ligde 5. haftanın ardından 4 galibiyetle 3. sıraya yerleşen sarı-lacivertliler, son 3 maçta ilk golü kalesinde görmesine rağmen sonradan attığı gollerle 3 puana ulaştı. 
     İlk haftada kendi sahasında İstanbulspor'a 3-0 mağlup olarak lige kötü bir başlangıç yapan Fenerbahçe, 2. haftada Trabzonspor'u Van Hooijdonk'un frikik golüyle deplasmanda 1-0 yenerek, çıkışa geçti. 
     
     İLK GOLÜ KALESİNDE GÖRÜYOR 
     Fenerbahçe, Trabzonspor maçının ardından Elazığspor, Diyarbakırspor ve Gaziantepspor maçlarında ilk golü kendi kalesinde gördü. 
     3. haftada kendi sahasında Elazığspor'u ağırlayan sarı-lacivertliler, 12. dakikada Effa'nın golüyle yenik duruma düştü. Ancak 22. dakikada Tuncay'ın golüyle eşitliği sağlayan ev sahibi ekip, ikinci yarıda farka gitti ve karşılaşmadan 7-1 galip ayrıldı. 
     4. haftada, son 2 sezondur yenilgiyle döndüğü zorlu Diyarbakırspor deplasmanına giden Fenerbahçe, Hasan'ın 46. dakikada penaltıdan attığı golle 1-0 geriye düştü. Sarı-lacivertliler, Tuncay ve Hooijdonk'un golleriyle Diyarbakır deplasmanından 3 puanla dönmeyi başardı. 
     Fenerbahçe, 5. haftada da kendi sahasında Gaziantepspor karşısında da 47. dakikada Lazarov'un golüyle 1-0 yenik duruma düştü. Ancak 75. dakikada Hooijdonk'un sol çaprazdan attığı muhteşem frikik golüyle beraberliği sağlayan ''sarı-kanaryalar'', Tuncay ve Yusuf'un attığı gollerle galibiyete ulaşarak, Galatasaray derbisi öncesinde moral buldu. 
     
     TUNCAY'IN 3 HAFTADA BOŞU YOK 
     Gaziantepspor maçında Fenerbahçe'yi öne geçiren golü atan Tuncay Şanlı'nın son 3 haftada boşu yok. 
     Ligin ilk 2 haftasında gol atamayan milli futbolcu, son 3 maçta attığı 6 golle takımın en golcü oyuncusu olurken, gol krallığı yarışmasında da ilk sıraya yerleşti. 
     3. haftada Elazığspor maçında 22. dakikada takımının beraberlik, kendisinin bu sezonki ilk golünü atan Tuncay, 45, 80 ve 90. dakikalarda attığı gollerle bir maçta 4 gol kaydederek, takımının farklı galibiyetinde büyük rol oynadı. 
     4. haftada da Diyarbakırspor maçında 61. dakikada takımının beraberlik golünü atan Tuncay, 5. haftada Gaziantepspor karşısında 80. dakikada takımını öne geçiren golün sahibi oldu. 
     Gaziantepspor maçında 2. sarı karttan kırmızı kart görerek cezalı duruma düşen Tuncay, Galatasaray derbisinde takımını yalnız bıraktı. 
     
     HOOİJDONK 4'DE 4 YAPTI 
     Fenerbahçe'nin bu sezonki flaş transferi Pierre Van Hooijdonk, ligde son 4 maçta 4 gol atarak, sarı-lacivertlilerin galibiyetlerinde önemli katkı yaptı. 
     Ligin 2. haftasında Trabzonspor'a, 4. haftada da Diyarbakırspor'a ve dün de Gaziantepspor'a frikikten gol atan Hooijdonk, 7-1'lik Elazığspor maçında da bir kez rakip fileleri havalandırmıştı. 
     
</TEXT>
</DOC>
