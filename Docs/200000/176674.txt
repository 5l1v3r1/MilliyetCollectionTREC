<DOC>
<DOCNO> 176674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/yazar/yilmaz.html </URL>
<DATE> 2003/08/19/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
'O kadar para nereye gitti ..' 
</HEADLINE>
<TEXT>

   
   Adapazarı'nın gezinti yeri Çark Caddesi'nde herkes yürüyor. 17 Ağustos depremini çekirdek çitleyerek geride bırakmanın telaşı içindeler sanki. Cadde çiçek motifli ışıklarla aydınlatılıyor, mağazaların neredeyse hepsi gece 23.00'te bile açık. Oyuncakçıların başındaki büyüklerin ilgisi çocukları aratmıyor. Hayatı oyun kıvamında yaşamaya çalışarak başlarına çöken felaketten sıyrılmanın bir yolunu arıyorlar belki de. 
   
   BAKANLARA TEPKİLİLER    Sakız'ın dondurmasını yiyerek dolaşırken, Beşiktaş Spor Kulübü'nün lokaline girdik. Bir masa, üç adam. İçlerinden biri Avusturya'dan gelmiş, ikisi buralı biri AKP'li, diğeri CHP'li. Bakanlar Kurulu'nun burada olmasına tepkililer "Gösteriş yapıyorlar, güvenlik önlemlerini artırdılar, rahat dolaşamıyoruz." 
   "Hükümet depremin sorunlarına duyarlılığını göstermiş olmuyor mu " diye soruyorum, Avusturya'dan gelen patlıyor "O kadar para nereye gitti Viyana'daki bir kahvede gecede 50 bin euro toplanıp gönderildi, kızım iki TIR dolusu sandalye, masa gönderdi. Hani ne oldu 4 yılda değil 150 binlik, 5 milyonluk yeni bir şehir kurulurdu." 
   Bu sorunun yanıtını TIR'a gelen Adapazarı Belediye Başkanı Aziz Duran'dan almıştım. "750 kilometrenin, 450 kilometresi yıl sonuna kadar bitirilecek. 8 bin 500 kalıcı konutun 6 bini dolu, çünkü bağlantı yolları bitmedi. Gelecek yılın en önemli projesi, 200 dönümlük arazide yapılması düşünülen park alanı." 
   Kaldığımız otelin lobisinde, Bakanlar Kurulu'nu izlemek için Adapazarı'na gelen medya mensupları ile karşılaşıyoruz, yanlarında da AKP'nin eski solcu milletvekili Süleyman Gündüz oturuyor. Anlatıyor, anlatıyor... "Burada bir şehir öldü. Adapazarı'nın küllerinden yeni bir şehir doğacak." 
   
   NE VAAT EDECEKLER    Nasıl doğacak, Bakanlar Kurulu bu şehre ne vaat edecek 
   "Atıl fabrikaların özelleştirilmesi, tarım ve hayvancılığın geliştirilmesi, Adapazarı'nın kalkınmada öncelikli il statüsüne alınması, deprem anıtı gibi duran SSK hastanesi de dahil olmak üzere sağlık yatırımları, yeni yerleşimler, beldeler arasındaki bağlantı yolları..." 
   Yapılacak iş çok. Umarım hızlanan yerel yatırımlar, belediye seçimlerinden sonra da sürer, AKP hangi koşullarda burada iktidar olduğunu unutmaz. 
   
      
   
</TEXT>
</DOC>
