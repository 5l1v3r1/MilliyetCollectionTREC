<DOC>
<DOCNO> 198969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sondun01.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD birlikleri 46 Iraklı'yı öldürdü 
</HEADLINE>
<TEXT>

     Irak'taki Amerikan birlikleri, eşzamanlı yapılan saldırıları geri püskürterek 46 Iraklıyı öldürdü, 8'ini yakaladı. 
     ABD ordusundan Korgeneral William MacDonald, gazetecilere yaptığı açıklamada, Irak'ın Samarra kentinde Amerikan konvoylarına bir dizi saldırı düzenlendiğini belirterek, ''4. Piyade Tümeni saldırıları geri püskürttü. 46 saldırgan öldürüldü, 8'i yakalandı. Saldırılar, birbirine çok yakın yerlerde yapıldı'' dedi. 
     MacDonald, 18 saldırgan, 5 Amerikan askeri ve askerlerle birlikte seyahat eden bir sivilin yaralandığını da kaydetti. Saldırı sırasında Amerikan konvoylarına karşı havan topu, el bombası ve silah kullanıldığını belirten MacDonald, saldırganların çatısından ateş açtığı 3 binanın imha edildiğini bildirdi. 
     MacDonald, bazı saldırganların, devrik lider Saddam Hüseyin tarafından oluşturulan Fedayin adlı milis grubun üniformalarını giydikleri söyledi. 
     
</TEXT>
</DOC>
