<DOC>
<DOCNO> 173859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/siyaset/siy10.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK'ün kadro talebi Maliye'den döndü 
</HEADLINE>
<TEXT>

   Maliye, YÖK'ün kadro talebine 'tasarruf' gerekçesiyle onay vermedi 
   EZELHAN ÜSTÜNKAYA Ankara 

   
   Hükümet ile Yükseköğretim Kurulu YÖK arasında yaşanan kavga, üniversitelerdeki bilimsel çalışmaları durma noktasına getirdi. 
   Yasa taslağı nedeniyle Milli Eğitim Bakanlığı ile gerginlik yaşayan YÖK, Maliye Bakanlığı'nın, Başbakanlık Tasarruf Genelgesi'ni gerekçe göstererek üniversitelere açılacak kadrolara onay vermemesi nedeniyle zor durumda kaldı. YÖK, kadro onayının, yurtdışına doktora öğrencisi gönderilmesini doğrudan etkilediğini belirterek, atama yapılmaması halinde 10 yıldan bu yana ilk kez yurtdışına doktora öğrencisi gönderilemeyeceğini kaydetti. Kadrolara bu ay onay verilmezse, yurtdışına gitme hakkı kazanan öğrencilerin bir yılı boşa gidecek. Doktora bursu için son kayıt tarihinin 20 Ağustos olduğu, bürokratik işlemler nedeniyle ay başında sorunun çözülmesi gerektiği ifade edildi. Maliye bürokratları ise son sözün Bakan Kemal Unakıtan'da olduğunu belirtti. 
   Uygulamadan olumsuz yönde etkilenen öğrencilerden biri olan State University Of New York Binghamton Felsefe Bölümü doktora öğrencisi Kaya Akyıldız, şöyle konuştu "Hükümet ile YÖK'ün didişmesinin kurbanı olduk. Kör mantık." 
   
   ÖSS formları için son gün    Öğrenci Seçme Sınavı ÖSS tercih formlarının teslim süresi bugün sona eriyor. Adaylar, tercih formu ve yerleştirme ücreti olarak Ziraat Bankası, Vakıflar Bankası, Yapı ve Kredi Bankası ile T. Halk Bankası şubelerinden birine 15 milyon lira yatıracak. Adaylar, bankadan alacakları dekontun bir nüshasını ve tercih formunu, lise ve dengi okul müdürlüklerine veya ÖSYM sınav merkezi yöneticiliklerine teslim edecek, teslim sırasında da 1.5 milyon lira ücret verecek. 
   
   
</TEXT>
</DOC>
