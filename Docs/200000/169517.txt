<DOC>
<DOCNO> 169517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sondun16.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler, Lazanya'yı sahiplendi 
</HEADLINE>
<TEXT>

     İngiliz araştırmacılar, İtalyan yemeği olarak bilinen lazanyanın aslında İngilizlere ait olduğunu iddia ettiler. 
     Gloucestershire'daki Berkley kalesinde yapılacak bir festival için, dünyanın en eski yemek kitabı olarak bilinen, II. Richard tarafından 1390 yılında hazırlatılan ''Forme of Cury'' kitabından yemek tarifi seçen yetkililer, İtalyanların lazanyasına benzeyen bir yemeğin tarifine rastladılar. 
     Yemek kitabında adı ''loseyns'' olarak geçen ve dil bilimcilerin ''lasan'' olarak okunması gerektiğini belirttikleri yemeğin, lazanyada olduğu gibi kurutulmuş hamur levhaları ve peynirli bir sosla hazırlanıyor olması, İngilizlerin ''lazanya bizim'' iddiasını ortaya atmalarına yol açtı. 
     Ancak tarifte, İtalyanların lazanyasının vazgeçilmez parçası olan domates sosu ve kıymadan bahsedilmediğine dikkat çeken uzmanlar, İngilizlerin bu malzemeleri yıllar sonra lazanyada kullandıklarını savundu. 
     Bu arada, Londra'daki İtalyan Büyükelçiliği'nin sözcüsü, ''Biz İngilizlerin bu eski yemeğine ne ad verildiğini bilmiyoruz, ilgilenmiyoruz da. Bildiğimiz şey, bu yemeğin bizim yaptığımız lazanyanın aynısı olmadığıdır'' dedi. 
     İngiltere'deki ünlü İtalyan restoranı Carluccio's'un sahibi Antonio Carluccuio da, İngilizlerin en eski yemek kitabında yer alan yemeğe lazanya demenin abartılı olacağını, ancak kendisinin bu tarifi denemekten kaçınmayacağını söyledi. 
     
</TEXT>
</DOC>
