<DOC>
<DOCNO> 157139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sontur06.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK-KADEK, Irak'ın kuzeyindeki kamplarına füze yerleştirdi 
</HEADLINE>
<TEXT>

     Terör örgütü PKK-KADEK'in Türkiye sınırına yakın bölgelerdeki kamplarına kısa menzilli 81 adet füze yerleştirdiği bildirildi. 
     TBMM'de yeni Pişmanlık Yasası hazırlıkları yapılırken, PKK'yı dağ kadrolarının dağılacağı korkusu sardı. Çözülmeyi önlemek için örgüt çareyi silahta görüyor. 
     Edinilen bilgiye göre, IKDP ve IKYB'nin el koyduğu eski Irak ordusuna ait tankların ABD tarafından toplanmasının ardından tank sahibi olma çabaları suya düşen terör örgütü, silah kaçakçıları vasıtasıyla füze ve gece görüş cihazı teminine yöneldi. 
     Kaçak yollardan elde ettiği karadan havaya 5-8 kilometre menzilli 81 füzeyi, son dönemde Türkiye sınırına yakın bölgelerdeki Sinath-Haftanin, Metina-Zap, Basyan, Khunera, Gara, Dolakoga, Kanicenge ve Kalatukan'daki terör kamplarına yerleştirdiği belirlenen PKK-KADEK'in, bölgedeki yollara ve köy çevrelerine de çok sayıda mayın döşediği öğrenildi. 
     ABD'nin PKK-KADEK'e yönelik baskıları ve örgütün Türkiye'ye geçiş talimatı nedeniyle Irak'ın kuzeyindeki kamplardan kaçışlar artarken, son iki haftada örgütten ayrılan 29 kişiden 13'ünün de Türkiye sınırında güvenlik güçlerine teslim olduğu kaydedildi. 

     
</TEXT>
</DOC>
