<DOC>
<DOCNO> 195687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/yazar/dundar.html </URL>
<DATE> 2003/11/15/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Canlı bomba 
</HEADLINE>
<TEXT>

   
   Irak'ta işgale karşı mücadele, canlı bombalarla yürütülüyor. Savaş başlarken Irak halkından beklenen direnişi, şimdi radikal İslamcı intihar komandoları üstleniyor. 
   Bazen bir kamyon, bazen bir ambulans içinde bir askeri birliğin içine dalıp kendini havaya uçuran militanlar, başta Amerikalılar olmak üzere tüm işgal güçlerinin korkulu rüyası haline geldi. 
   ABD, eylemlerin yoğunlaşması ve giderek daha çok can almaya başlaması üzerine yönetimin Iraklılara devri senaryosuna hız verdi. 
   Belki de işgali, canını ortaya koymuş bir avuç intihar komandosu bitirecek. 
   
   
   Batılılar için anlaması zor bir direniş yöntemi bu... 
   Bir insanın başka bir insanın canına kıymasını kavrayabilen modern zihniyet, bir insanın bir dava uğruna kendini öldürmesini çözmekte zorlanıyor. 
   Her ne kadar IRA tarihinde açlık grevleri, ölüm oruçları gibi eylemler olsa da, "kendini feda etme" daha çok Doğulu toplumlara özgü bir gelenek belki fanatizmin gücünden, belki bu dünyadaki fedakarlığın öbür dünyada belli avantajları garantilemesinden... 
   Lübnan'da yayımlanan Daily Star gazetesi 18 Ağustos tarihli nüshasında bu geleneği incelerken daha ilginç gerekçeler de buldu. Gazetenin yazarı Ferit Zekeriya, incelemesini çok ilginç bir soruya dayandırıyordu 
   "Neden aynı İslami kökenlere dayandıkları halde, Rusya'da Çeçen militanların intihar eylemleri yükselirken Türkiye'de Kürt canlı bombalar azalıyor" 
   
   
   Rusya'dan bağımsızlığını kazanmayı amaçlayan Çeçen canlı bombalar, bu yaz 7 eylemde 165 kişiyi öldürdü. Bu sayı giderek artıyor. 
   Daily Star, "intihar komandoları"nı inceleyen akademisyenlerin saptadığı ortak özellikleri şöyle sıralıyor 
   "Bunlar genç, bekar ve dini eğitim almış Müslümanlar..." 
   Peki niye "dini eğitim almış genç, bekar Müslüman Kürtler"in bir dönem Türkiye'yi kana bulayan intihar eylemleri biterken, Çeçenlerinki tırmanıyor 
   Gazetenin bulduğu cevap ilginç 
   "Şiddet şiddeti doğurduğu için..." 
   
   
   Daily Star'a göre son 10 yılda Rus ordusu Çeçenya'ya yönelik ağır bir saldırıya girişirken Çeçenleri hem ekonomik, hem siyasi yönden çökertecek, bir "yakıp yıkma" stratejisi benimsedi. Burada da sadece militanları değil, bütün Çeçenleri hedef aldı. Böylece Çeçen isyanı, daha umutsuz, daha radikal, daha İslamcı bir çizgiye yöneldi ve köşeye kıstırılan her hareket gibi canını feda ederek direnme noktasına geldi. 
   Yapılan araştırmalara göre, Rus askerlerinin canını alan kadın intihar bombacılarının hemen hepsi, Rus askerlerince tecavüze uğrayanlar veya Ruslar tarafından öldürülmüş erkeklerin akrabaları... Bu yüzden onlara "Karadullar" deniliyor. 
   
   
   Ya Türkiye 
   Daily Star'a göre Öcalan'ın yakalanmasından sonra, Türkiye, terörün uluslararası destek kanallarını tıkayarak, bölgeye yönelik ekonomik tedbirleri artırarak ve bölge halkına kimi kültürel, eğitsel, siyasal haklar tanıyarak tansiyonu düşürmeyi başardı. 
   Ferit Zekeriya şöyle bitiriyor makalesini 
   "Kürtler de, Çeçenler de siyasi itirazları olan Müslüman topluluklar. Ama bir tarafta yoğun baskı, bu itirazları daha şiddetli bir direnişe yöneltiyor, öbür yanda siyasi çözüm arayışı intihar eylemlerini bitirebiliyor. Bundan çıkarılacak dersler var." 
   Galiba bu aralar bundan asıl ders çıkarması gerekenler Amerikalılar... 
   Bu topraklarda her haksızlığın - bazen kanla ödenen - bir bedeli olduğunu ve şiddetin şiddeti doğurduğunu anlatan acı bir ders bu. 
   
      
   
   
   
</TEXT>
</DOC>
