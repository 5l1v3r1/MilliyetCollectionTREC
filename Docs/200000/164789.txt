<DOC>
<DOCNO> 164789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sontur10.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa'da kavurucu sıcaklar... 
</HEADLINE>
<TEXT>

     Tüm yurtta olduğu gibi Güneydoğu Anadolu bölgesini de etkisi altına alan kavurucu sıcaklar, vatandaşları bunaltıyor. 
     Özellikle Şanlıurfa ve çevresinde zaman zaman 38-40 dereceye çıkan sıcaklardan bunalan vatandaşlar, serinlemenin değişik yollarını arıyor. Bazıları, Atatürk Barajı'na, bazıları havuzlara ve bazıları ise su kanaletleri ve nehirlere girerek serinliyorlar. Havuzlara gidemeyen bazı çocuklar da refüjlerde bulunan suda serinliyor. Alınan bilgiye göre, aşırı sıcaklardan en çok etkilenen illerin başında gelen Şanlıurfa ve çevresinde, aşırı sıcaklıklarla birlikte artan nem oranı da vatandaşları canından bezdirdi. Gündüzleri açık alanda 40 dereceye ulaşan sıcakların daha da artacağı ve çöl sıcakların bölgeye hakim olacağı bildirildi. 
     Bölgeye gelen birçok yerli ve yabancı turist ise aşırı sıcaklardan dolayı özellikle güneş ışınlarının yoğun olarak yeryüzüne ulaştığı saatlerde, Şanlıurfa ve çevresindeki tarihi ve turistlik yerleri gezemiyor. Gündüz saatlerinde sıcaklardan dışarıya çıkamayan bölge halkı, mümkün olduğunca işlerini akşam tamamlayıp, gece ise evlerinin balkonunda ya da bölgeye özgü evlerinin bahçelerinde yaptıkları özel odalarda yatıyorlar. 
     
     BOĞULMALARA DİKKAT 
     Su, serinlemek isteyen vatandaşların sulama kanallı, göletler, su birikintileri ve nehirlere girmesi durumunda ölümlere neden olabiliyor. Geçen yıl serinlemek isteyerek havuzları tercih etmeyip çeşitli yerlerde suya giren 33 kişi yaşamını kaybetmişti. Son 45 günde ise 15 kişi boğuldu. 
     
     KALP HASTALARI 
     Harran Üniversitesi Tıp Fakültesi Kalp Damar Cerrahi Ana Bilim Dalı Başkanı Prof. Dr. Halit Andaç da kalp hastalarının kullandıkları ilaçların, soğuklarda ve aşırı sıcaklarda değişme göstereceği uyarısında bulundu. 
     Hastalarda, aşırı sıcaklarda daha fazla potasyum ve sıvı kaybı olacağını, sonucunda ise çeşitli hastalıkların ortaya çıkabileceğine dikkat çeken Prof. Dr. Andaç, ''Özellikle Kalp hastaları kullandıkları ilaçlarda hekime danışmalıdırlar. 40 yaş üstü insanlar da güneş ışınlarının yeryüzüne dik olarak ulaştığı saatlerde güneşte fazla kalmamaları gerekir'' dedi. 
     
</TEXT>
</DOC>
