<DOC>
<DOCNO> 197343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/guncel/gun05.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TALİHSİZ BİNA 
</HEADLINE>
<TEXT>

   Patlamayla sarsılan İngiltere'nin İstanbul Başkonsolosluğu binası, 200 yıllık tarihi içinde üç büyük yangın atlattı 
      İSTANBUL Milliyet 
   
   Türkçede İngiliz Sarayı, İngilizcede ise Pera House Pera Evi olarak bilinen ve perşembe günü intihar saldırısının hedefi olan İngiltere'nin bugünkü İstanbul Başkonsolosluğu binası, 200 yıllık tarihi içinde çok sayıda badire atlattı. 
   
   1801'de inşa edilmişti 
   Üzerinde güneş batmayan imparatorluk Britanya'nın, İstanbul'daki ilk temsilciliği, III. Selim'in izni ve finansal desteğiyle 1801'de inşa edildi. Ancak bu ahşap bina, 1831'de çıkan yangında zarar gördü. Bunun üzerine İngiltere parlamento binasının da mimarı olan Sir Charles Barry, yeni elçilik binasının tasarımını yaptı. İngiliz hükümeti, 19. yüzyıl İngilteresi'nde moda olan neo - rönesans tarzında tasarlanan binanın inşaatı için, o sırada İstanbul'da yaşamakta olan W.J. Smith ile bağlantıya geçti. 
   Dönemin süper gücü İngiltere'nin İstanbul Büyükelçiliği, 1847'de yeniden inşa edildi. Ancak bu bina da, 1870'te çıkan Beyoğlu yangınından nasibini aldı. 
   Bunun üzerine İngiliz hükümeti, elçiliği 1872 - 73'te yeniden restore ettirdi. Bu dönemden sonra binada önemli bir değişiklik yapılmadı, ta ki 31 Mayıs 2000'de çıkan yangına kadar. 
   
   Onarım 2004'te bitecekti 
   Nice tarihi olaya tanıklık etmiş olan bina, son yangında kısmen zarar gördü. İstanbul'daki terörist saldırının gerçekleştiği sırada binada onarım sürmekteydi. 5.1 milyon sterline mal olan onarım çalışmalarının Ocak 2004'te bitmesi planlanıyordu. 
   
   
</TEXT>
</DOC>
