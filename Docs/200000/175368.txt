<DOC>
<DOCNO> 175368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/siyaset/siy04.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek araç yerine iki araç verilmiş 
</HEADLINE>
<TEXT>

   Eski başbakan ve bakanlara araç tahsislerinde iki kurumun ayrı ayrı devreye girmesi yüzünden Ecevit ve Çiller'e iki araç verildi 
      ELÇİN ERGÜN Ankara 

   
   Başbakanlık Teftiş Kurulu'nun, önceki hükümet üyelerine tahsis edilen koruma ve araçlara ilişkin yaptığı araştırma, eski başbakanlar Bülent Ecevit ve Tansu Çiller'e hem Emniyet, hem de Başbakanlık tarafından araç tahsis edildiğini ortaya koydu. 
   TBMM'de önceki dönemlere ilişkin yolsuzluk araştırmaları sonuçlanırken, Başbakanlık'ta da israfın önlenebilmesi için araştırma yapıldı. Başbakanlık Teftiş Kurulu üyeleri, üç ay süren araştırmada eski başbakan ve bakanlara görevlerinden ayrıldıktan sonra tahsis edilen araçları inceledi. Başbakan Recep Tayyip Erdoğan'a sunulan raporda Ecevit, Çiller, eski İçişleri bakanları Sadettin Tantan, Mehmet Ağar, Ülkü Güney ve eski Adalet Bakanı Seyfi Oktay'a birden fazla araç tahsis edildiği belirlendi. Söz konusu kişilere tahsis edilen araçların tahsisinin hem Emniyet Genel Müdürlüğü, hem de Başbakanlık tarafından yapıldığı belirtildi. 
   Raporda özellikle araç ve koruma tahsislerinde iki kurumun devreye girdiği belirtilerek, israfın "yüzde 18'inin Başbakanlık, yüzde 69'unun İçişleri Bakanlığı'ndan kaynaklandığına" dikkat çekildi. Raporun sonuç bölümünde israfın önlenebilmesi için eski hükümet üyelerine sadece Emniyet Müdürlüğü'nün araç ve koruma tahsis etmesi de önerildi. 
   
</TEXT>
</DOC>
