<DOC>
<DOCNO> 166208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sonspo02.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Faydalı bir kupayı geride bıraktık 
</HEADLINE>
<TEXT>

     A Milli Futbol Takımı Teknik Direktörü Şenol Güneş, Konfederasyon Kupası'nın faydalı olduğunu düşündüklerini söyledi. 
     Şenol Güneş, Kolombiya'nın fizik ve teknik olarak güçlü bir takım olduğunu belirterek, ''Biz bu maçta daha önce az oynayan oyunculara yer verdik. Golden sonra Kolombiya önemli fırsatlar yakaldı ama değerlendiremedi'' dedi. 
     İkinci yarıda Kolombiya'nın golünden sonra kendi kimlikleriyle oynadıklarını ifade eden Güneş, ''Kolombiya, sert ve agrasif oynayan bir takım. Ancak gol yollarında sıkıntıları var. Biz de bunları değerlendirdik. Takımımız, turnuvada önemli tecrübe kazandı'' diye konuştu. 
     Konfederasyon Kupası'na yöneltilen eleştireler üzerine ise Güneş, ''Takımların fazla yol katetmesi, bugün olduğu gibi maçların erken saatte oynanması gibi eksikleri FIFA'ya iletiyoruz. Ancak herşeye rağmen kupanın düzenlenmesinin yararlı olduğunu düşünüyorum'' dedi. 
     
     KOLOMBİYA CEPHESİ 

     Kolombiya Milli Takımı Teknik Direktörü Maturana, ilk yarı çok kötü bir oyun ortaya koyduklarını belirterek, ''Konsantrasyon eksikliği çektik. İkinci yarı daha iyi bir futbol oynadık. Türkiye'yi tebrik ediyorum. Çok iyi oyuncuları var ve teknik olarak maçlara iyi hazırlanıyorlar'' diye konuştu. 
     
     MAÇTAN NOTLAR 

     -Türkiye-Kolombiya üçüncülük maçını 18 bin 237 biletli seyirci seyrederken, Türk seyircilerin karşılaşmaya çok fazla ilgi göstermemesi dikkati çekti. 
     -Kolombiya Milli Takımı Kalecisi Oscar Cordoba, Beşiktaş'dan takım arkadaşları İbrahim Üzülmez ve Ahmet Yıldırım ile devre arasında uzun bir süre sohbet etti. 
     -Türk Milli Takımı Kalecisi Ömer, ilk defa bir maçta milli takım kaptanı olarak sahaya çıktı. 
     -Karşılaşmayı Ümit Milli Takım Teknik Direktörü Raşit Çetiner de izledi. 
     
</TEXT>
</DOC>
