<DOC>
<DOCNO> 190439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko21.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB... Ayen Enerji'nin sırası geçici kapatıldı... 
</HEADLINE>
<TEXT>

     Ayen Enerji hisselerinin sırası, geçici olarak işleme kapatıldı. 
     Borsa Başkanlığı duyurusunda, şirketle ilgili basında çıkan haber üzerine kapama kararı alındığı bildirildi. 
     Şirketin işlem sırasının, konuyla ilgili durum açıklık kazanınca yeniden açılacağı belirtildi. Ulusal Pazar'daki Ayen Enerji hisseleri, son olarak 7.650 liradan işlem görüyordu. 
     Basında bugün çıkan bir haberde, Ayen Enerji'ye ait Çamlıca santralının da yer aldığı 6 hidroelektrik santralına el konulacağı iddia ediliyor. 
     
     AYEN ENERJİ'NİN AÇIKLAMASI 

     Ayen Enerji, Enerji ve Tabii Kaynaklar Bakanlığı'nın Çamlıca 1 hidroelektrik santralına el koyacağı haberinin asılsız olduğunu bildirdi. 
     Ayen Enerji'den Borsa Başkanlığı'nın talebi üzerine İMKB'ye gönderilen açıklamada, Bakanlık ile imzalanan sözleşmenin yürürlükte olduğu belirtilerek, ''Enerji ve Tabii Kaynaklar Bakanlığı, işletmemizde olan Çamlıca 1 hidroelektrik santralının işletme hakkının devriyle ilgili şirketimize yazılı ya da sözlü herhangi bir bildirim veya talepte bulunmamıştır'' denildi. 
     Basından çıkan konuya ilişkin haberler nedeniyle Ayen Enerji'nin sırası geçici olarak işleme kapatılmıştı. 
     
</TEXT>
</DOC>
