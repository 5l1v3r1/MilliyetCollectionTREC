<DOC>
<DOCNO> 157708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/ekonomi/eko06.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, yarın gözden geçirmeye başlıyor 
</HEADLINE>
<TEXT>

     EKONOMİ SERVİSİ 

     IMF heyeti 5'inci gözden geçirme için yarın geliyor. 10 gün sürecek çalışmada İhale Kanunu, atıl istihdam, sosyal güvenlikte tek çatı gibi taahhütler kritik bir rol oynayacak. 
     Dördüncü gözden geçirme sonrası IMF'ye verilen niyet mektubunda, İhale Kanunu konusunda, 'tavizsiz uygulama' sözü verilmişti. Ancak hükümet öteden beri gündeme getirdiği değişiklik arayışını, niyet mektubu sonrasında da sürdürdü. Bu arada kanun kapsamı dışına çıkmak isteyen kurumlar adeta yarışa girdiler. Bakanlığın ve diğer kamu kuruluşlarının hazırladıkları değişiklik tasarıları kabul edilirse Kamu İhale Kanunu, devlet dairelerine kırtasiye alımı ve okul yapımı gibi sınırlı birkaç konuyu kapsayacak. Böylece kamu ihalelerinin yüzde 70'i kapsam dışına çıkarılarak kanun fiilen içi boş hale getirilecek. 
     
     Krueger uyarmıştı 
     Son olarak IMF Birinci Başkan Yardımcısı Anne Krueger'in Türkiye ziyaretinde de uyarılan hükümetin İhale Kanunu değişikliğindeki ısrarının beşinci gözden geçirmenin en önemli problemleri arasında yer alması bekleniyor. 
     Bu arada, hükümet, atıl istihdamda da haziran ayına dek emekli edilen işçi sayısının 9 bin 900'e ulaşması sözünü vermişti. Bu da gerçekleşmedi. Bu konunun da beşinci gözden geçirmenin önemli pürüz noktaları arasında yer alması bekleniyor. Üçüncü önemli konu ise bir türlü gerçekleştirilemeyen sosyal güvenlik kuruluşlarının tek çatıda toplanması konusu da bu dönemde ele alınacak. Ayrıca İcra İflas Yasası'na yönelik düzenlemeler de bulunuyor. 
     

</TEXT>
</DOC>
