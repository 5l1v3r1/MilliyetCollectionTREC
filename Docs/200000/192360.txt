<DOC>
<DOCNO> 192360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/siyaset/siy01.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Milli Görüş'e davet 
</HEADLINE>
<TEXT>

   Yurtdışındaki Türklerin sorunlarını araştıracak olan TBMM Komisyonu'nun toplantılarına Milli Görüş Teşkilatı ve İslamcı örgütlerin temsilcileri de çağrıldı 
   Saliha Çolak 

   
   TBMM Yurtdışındaki Vatandaşların Sorunlarını Araştırma Komisyonu üyeleri bugün çıkacakları yurtdışı inceleme gezisinde, Dışişleri Bakanlığı'nın konsolosluklara gönderdiği yazıyla Milli Görüş Teşkilatı'nın da aralarında bulunduğu İslamcı örgütlerin temsilcileriyle görüşecek. Heyet üyeleri, Diyanet'e bağlı olanların yanı sıra İslamcı örgütlere bağlı camilerde teravih namazı kılıp lokallerinde sohbet toplantıları düzenleyecek. 
   Komisyon yurtdışı gezisi düzenlemeye karar verince, Milli Görüş Teşkilatı'nın da görüşülecek örgütler arasına alınması için, daha önce Dışişleri'nin yaptığı gibi ince bir taktik izlendi. TBMM Dış İlişkiler ve Protokol Müdürlüğü, bakanlığa gönderdiği yazıda, "Hedef kitlemiz, teröre bulaşmamış Türk vatandaşları, dernekleri ve kuruluşları olarak belirlenmiştir" denildi. Dışişleri de konsolosluklara genelge göndererek, "Bu çerçevede örgütlerle görüşme programlarının hazırlanması, gerekli davetlerin yapılmasını" istedi. Böylece Milli Görüş de, diğer İslami örgütlerle birlikte listeye alındı. 
   Milli Görüş, daha önce hükümetin Almanya ile yaptığı ikili anlaşmada, radikal İslamcı terör örgütleriyle birlikte sıralandı. Ancak tepkiler üzerine önce TBMM Başkanı Bülent Arınç örgütü listeden çıkardı, ardından Dışişleri yurtdışı temsilciliklerine "Milli Görüş'ün tehlikesiz olduğu" yönünde genelge gönderdi. 
   Komisyon Başkanı AKP'li Mustafa Baş, üç grup halinde çıkacakları yurtdışı turlarında konsoloslukların belirlediği programlar doğrultusunda toplantılara katılacaklarını, iftar ve teravih sonrası Diyanet'e bağlı olanlarla diğer camilerin lokallerinde sohbetler yapacaklarını anlattı. Baş, "Milli Görüş ile de görüşecek misiniz " sorusuna, "Onlar terör tanımının dışında. Görüşmeye davet edildiler" dedi. 
   
   Masraflar devede kulak 
   Baş, dokuz ülkede 15 kenti kapsayan ve her biri 6 - 7 günlük üç ayrı turun bütçesinin henüz netlik kazanmadığını kaydederek şöyle konuştu "Bu vatandaşlarımız 1940'tan beri Türkiye'ye 127 milyar dolar katkı sağlamış, bu gezinin masrafları devede kulak kalır. Bence bunu sormamak gerek." 
   
   Nereye gidecekler    Heyetin görüşmeler yapacağı kentler şöyle 
   1. grup Avni Doğan - AKP, Muharrem Candan - AKP, Memduh Hacıoğlu - CHP 31 Ekim - 7 Kasım arası Berlin, Hamburg, Kopenhag, Stockholm. 
   2. grup Mustafa Baş - AKP, Ali Rıza Gülçiçek - CHP, Ahmet Yaşar - AKP 31 Ekim - 7 Kasım arası Köln, Stuttgart, Münih, Salzburg, Viyana, Zürih., 
   3. grup Mustafa Said Yazıcıoğlu - AKP, Muharrem Kılıç - CHP, Faruk Anbarcıoğlu - AKP, Mehmet Zekai Özcan - AKP 1 Kasım - 7 Kasım arası Londra, Rotterdam, Brüksel, Paris, Lyon. 
   
   
   
   
</TEXT>
</DOC>
