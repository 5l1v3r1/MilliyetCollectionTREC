<DOC>
<DOCNO> 171303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/spor/spo03.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'dan iade formülü 
</HEADLINE>
<TEXT>

   Galatasaray yabancı kontenjanını boşaltmak için Abel Xavier'in biletini kesmeye hazırlanıyor. Portekizli'nin Liverpool'a dönmesi gündeme geldi 
      HALİL ÖZER 

   
   YABANCI kontenjanının dolu olması nedeniyle sıkıntı yaşayan Galatasaray, Abel Xavier'i gözden çıkardı. Sarı - Kırmızılılar'ın aralık ayına kadar sözleşmesi olan Portekizli oyuncuyu eski kulübü Liverpool'a geri gönderme planları içinde olduğu bildirildi. Galatasaraylı yöneticilerin önümüzdeki günlerde sorunu çözmek için İngiliz kulübüyle masaya oturacağı öğrenildi. 
   LİVERPOOL'UN öneriye yanaşmaması durumunda, futbolcuyu satma şansı olmayan Galatasaray'ın, Xavier'i dönüş için ikna etmesi gerekiyor. Yıldız futbolcunun Sarı - Kırmızılılar'la olan sözleşmesini karşılıklı fesh etmesi durumunda İngiliz kulübünün söz hakkı kalmıyor. Liverpool'un böyle bir durumda Xavier'i ya kadrosuna katması ya da başka bir kulübe yollaması şart. 
   
   'Çok şey değişti' 
   YENİDEN Galatasaray'a dönen Hakan Şükür, eski olumsuzlukların artık tamamen geçtiğini söyledi. Yıldız futbolcu, "Bazı tatsızlıklar herkesle oluyor. En yakın arkadaşlarımla oldu, Fatih Terim ile oldu, yönetici ile de oldu. Arada yanlış laf getirip götürünler vardı. Artık aile babasıyım ve farklı bir durumdayım. Karakter yapım ister istemez ağırlaştı" diye konuştu. 
   
   Temaslar sürüyor 
   TRANSFER çalışmalarını sürdüren Galatasaray, İnterli Kallon ve Leverkusen'de top koşturan Yıldıray Baştürk'ten vazgeçmiyor. İtalyan ekibinden Kallon için yanıt bekleyen Sarı - Kırmızılılar'ın Yıldıray için de Alman kulübü ile kıran kırana pazarlıkta olduğu bildirildi. Leverkusen'in gelecek sezon serbest kalacak olan Yıldıray'ın fiyatında indirim yapmaması sıkıntı yarattı. 
   
   
</TEXT>
</DOC>
