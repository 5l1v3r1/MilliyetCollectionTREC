<DOC>
<DOCNO> 161828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sondun05.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te Türkçe kursu... 
</HEADLINE>
<TEXT>

     Kerkük Eğitim ve Kültür Türkmen Dairesi tarafından Kerkük'te 11 Nisan'dan bu yana 13 ayrı merkezde verilen Türkçe kurslarında 2 bin 300 kişi Türkçe öğreniyor. 
     Kerkük Eğitim ve Kültür Dairesi Sorumlusu Halis Yasin Köprülü, kursu ilk açtıklarında 6 binden fazla başvuru olduğunu ve ilk etapta 300 öğrenci kabul edebildiklerini bildirdi. 
     Kurslarda 44 gönüllü öğretmenin ders verdiğini belirten Köprülü, 45 günlük kurslarda ilk mezunlarını geçen günlerde verdiklerini söyledi. 
     Kurs öğretmenlerinden Ömer Burhan Özatalay, Ankara Eğitim Fakültesi'nin hazırlamış olduğu 1969 yılına ait ''Yabancılar İçin Türkçe Dil Dersleri'' adlı yayınını kullandıklarını belirterek, ''Yeni yayınlara çok ihtiyacımız var. Yeni yayınlarımız olsa Türkçe'yi öğretmekte çok daha başarılı olabiliriz'' dedi. 
     Özatalay, 45 günlük kurs sonunda öğrencilerin Türkçe'yi çok rahat okuyup yazabildiğini kaydetti. 
     Kursa devam eden öğrenciler de böyle bir etkinliğe yıllardır hasret kaldıklarını belirterek, Türkçe okuyup yazabilmenin kendileri için çok keyifli olduğunu söylediler. 
     
</TEXT>
</DOC>
