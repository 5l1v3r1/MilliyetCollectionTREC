<DOC>
<DOCNO> 189081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sonspo08.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da Ali Uyanık formunun zirvesinde 
</HEADLINE>
<TEXT>

     Konyaspor, hafta sonunda deplasmanda Adanaspor ile yapacağı maçın hazırlıklarını tamamladı. 
     Yeşil-beyazlı takımın teknik direktörü Hüsnü Özkara, Adanaspor deplasmanının kendileri açısından çok önemli olduğunu belirterek, sıralamada iyi bir noktada olmamasına karşın Adanaspor'un Birinci Süper Lig'in en zorlu takımlarından biri olduğunu kaydetti. 
     Sakatlığı süren Ogün ve Ünsal'ın karşılaşmada forma giyebileceğini ifade eden Özkara, ''Dünkü antrenmanda sakatlanan Hasan dışında eksik futbolcumuz bulunmuyor. Bugün MR'ı çekilecek olan Hasan'ın sağlık durumu hakkında da son sözü kulüp doktorumuz söyleyecek. Bursaspor maçında kırmızı kart gören Cem Karaca da Tahkim Kurulu'ndan istediğimiz karar çıkarsa bu maçta forma giyebilir'' dedi. 
     Önceki haftalarda takımın aldığı yenilgilerin sorumlusu olarak gösterilen kaleci Ali Uyanık'ın, milli maç için verilen arada iyi bir form grafiği yakaladığını belirten Özkara, şunları söyledi 
     ''Kaleci Ali Uyanık formunun zirvesinde. Takımda genel moral ve motivasyon son derece iyi. Karşılaşmaya mutlak galibiyet için çıkacağız. Adanaspor deplasmanını kazasız bir şekilde atlatarak, ayağımızı yere sağlam basmak istiyoruz. Bu zorlu maçta, 12. futbolcumuz olan taraftarlarımızdan da bizi desteklemelerini bekliyoruz.'' Konyaspor kafilesi, kulüpteki öğle yemeğinden sonra karayoluyla Adana'ya hareket edecek. 
     
</TEXT>
</DOC>
