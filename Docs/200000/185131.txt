<DOC>
<DOCNO> 185131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sondun28.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da reformcu kadın gazeteciye 3 yıl tecilli hapis... 
</HEADLINE>
<TEXT>

     İran'da, reformcu kadın gazeteci Fariba Davudi-Mohacer, tecilli üç yıl hapis cezasına çarptırıldı. 
     İran basınında çıkan haberlere göre, Tahran Devrim Mahkemesi 26 nolu şubesinde görülen davada, Davudi-Mohacer'e, yazdığı makalelerde ''İslam rejimine karşı propaganda ve ulusal güvenliği tehdit etmek'' suçlamasıyla önce iki yıl hapis cezası verildi. 
     Haberde, yargıcın Ceza Yasası'nın 25. maddesini dikkate alarak kadın olması nedeniyle Davudi-Mohacer'in cezasını 3 yıl tecilli hapis cezası olarak değiştirdiği belirtildi. 
     Bu arada, reformcu Yase-No gazetesinde çalışan karikatürist Keyvan Zergeri, çıkarıldığı mahkemede 50 milyon riyal yaklaşık 6 bin dolar kefaletle serbest bırakıldı. 
     Zergeri'nin, Silahlı Kuvvetlerin hakkındaki şikayet üzerine dün mahkemeye çıktığı, kefaletle serbest kalan karikatüristin davasının ileri bir tarihte görüleceği kaydedildi. 
     Sınır Tanımayan Gazeteciler örgütüne göre, İran'da cezaevinde 20 civarında gazeteci bulunuyor. 
     
</TEXT>
</DOC>
