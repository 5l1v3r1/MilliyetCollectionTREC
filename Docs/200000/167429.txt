<DOC>
<DOCNO> 167429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/siyaset/siy07.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkenceci polise ceza indirimi 
</HEADLINE>
<TEXT>

İstanbul 6. Ağır Ceza Mahkemesi'nin polis Mehmet Yutar hakkında, Sendikacı Yeter'e gözaltında işkenceden verdiği 10 yıl hapis, indirimlerin devreye girmesiyle 4 yıl 2 aya indi 
     ESRA ALUS İstanbul 

     Limter - iş Sendikası Eğitim Uzmanı Süleyman Yeter'i gözaltında işkenceyle öldürdükleri iddia edilen üç polisin, İstanbul 6. Ağır Ceza Mahkemesi'nde yargılandığı davanın gerekçeli kararında, "işkencenin insanlık suçu" olduğu vurgulandı. Bu nedenle ceza adaletini toplum vicdanında sağlamak amacıyla cezanın asgari haddin üzerinde tayin edilmesi gerektiği kanaatine varıldı. Ancak hakkında 4 - 10 yıl arasında hapis cezası istenen sanık polis Mehmet Yutar'a 10 yıl verilmesine rağmen, cezası 4 yıl 2 ay hapse indirildi. 
     Mahkeme, sanık polislerden Erol Erşan'ın beraatına, Mehmet Yutar'ın 4 yıl 2 ay hapis cezasına, Ahmet Okuducu'nun da hakkındaki dosyanın ayrılıp, gıyabi tutukluluk halinin devamına karar vermişti. Maktülün ifadesi alınırken öldüğü anlatılan 9 sayfalık gerekçeli kararda, sorguda bulunan Okuducu ve Yutar'ın işkence tanımına uyan fiilleri gerçekleştirdikleri belirtildi. Maktülün cürümünü söyletmek için işkence edilmesi ya da gayri insani ve haysiyet kırıcı muamelelere maruz kalması sonucu ölüm olayının gerçekleşmiş olduğu vurgulanan kararda, Yeter'in ölüm sebebinin boyundaki ter darbe olduğu, ancak bu tek darbeyi Okuducu mu, yoksa Yutar'ın mı attığının ise henüz anlaşılamadığı kaydedildi. 
     İşkencenin insanlık suçu olduğu vurgulanan kararda, ceza adaletini toplum vicdanında sağlamak amacıyla cezanın asgari haddin üzerinde tayin edilmesi gerektiğine kanaatine varıldığı belirttildi. Ancak, 10 sene hapis cezası verilen Yutar'ın cezası "failin birden fazla olması ve asli maddi failin tespit edilememesi sebebiyle" 5 yıla indirildi. Duruşmadaki hal ve davranışları dikkate alınarak Yutar'a 1 6 oranında daha indirim uygulanarak ceza 4 yıl 2 aya düşürüldü. 
     

</TEXT>
</DOC>
