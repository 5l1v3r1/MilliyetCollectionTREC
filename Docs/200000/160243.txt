<DOC>
<DOCNO> 160243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur23.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Trende ikram edilen ilaçlı gazozu içince soyuldu... 
</HEADLINE>
<TEXT>

     Konya'dan çalışmak için İstanbul'a gitmek üzere trene binen bir kişi, kompartmanda kendisine ikram edilen ilaçlı gazozu içip sızınca, parasını ve giysilerini çaldırdı. 
     Alınan bilgiye göre, bir süredir işsiz olan Hasan Eroğlu 55 , çalışmak amacıyla İstanbul'a gitmeye karar verdi. Ucuz olduğu için treni tercih eden Eroğlu, Meram Ekspresi'ne binerek kompartmanda yerini aldı. 
     Bu sırada 35 yaşlarında bir kişinin kendisine ikram ettiği gazozu içen Eroğlu, kısa süre sonra koltuğunda sızdı. İlaçlı olduğu sanılan gazozu içen Eroğlu'nu, yarı çıplak olması nedeniyle tren görevlileri fark ederek Konya Numune Hastanesi'ne kaldırıldı. 
     Hastanede midesi yıkanan Eroğlu'nun durumunun iyiye gittiği bildirildi. Eroğlu, trende 40 milyon lirası ile giysilerinin çalındığını söyledi. Polis, Hasan Eroğlu'nu soyarak kaçan kişinin yakalanması için çalışmaların sürdürüldüğünü belirtti. 
     
     ''VAGONLARA UYARILAR ASTIK'' 

     Konya Gar Müdürü Hasan Doğan, benzer hırsızlık olaylarının yaşanması nedeniyle tren garının çeşitli yerlerine ve vagonlara, ''ikram edilen yiyeceklerin alınmaması'' konusunda uyarıcı yazılar astıklarını söyledi. 
     Doğan, geçen aylarda içine ilaç enjekte edilen fındıkla bile soygun yapıldığını, bu nedenle vatandaşların dikkatli olmalarını istedi. 

     
</TEXT>
</DOC>
