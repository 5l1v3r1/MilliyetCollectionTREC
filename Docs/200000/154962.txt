<DOC>
<DOCNO> 154962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/guncel/gun02.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Prim ödeyen enayi mi ' 
</HEADLINE>
<TEXT>

Deprem sigortası olmayan Bingöllüler için de konut yapılacağı açıklanınca, sigorta yaptıranlar DASK'ı arayıp "Boşuna mı prim ödüyoruz " diye isyan etti 
     SERHAT OĞUZ İstanbul 

     Hükümetin, Bingöl'de evleri yıkılanlara zorunlu deprem sigortası yaptırma şartı gözetmeksizin konut yapılacağını açıklaması, sigorta yaptıranları kızdırdı. Doğal Afetler Sigortaları Kurumu'nu DASK arayanlar, "Biz enayi miyiz Madem devlet herkese konut yaptırıyor, biz de boşuna prim ödemeyelim" diye tepki gösterdi. DASK Genel Koordinatörü Hüseyin Yunak, bunun sigortalı sayısını olumsuz etkileyeceğini söylerken, Prof. Dr. Ahmet Mete Işıkara, "Bu açıklamadan sonra kimsenin sigorta yaptıracağını sanmıyorum" dedi. 
     
     'SİSTEMİ BALTALAR' 
     Depremin vurduğu Bingöl'de 22 bin 458 konut var ancak sadece 388'i için afet sigortası yapılmış. Sigortasız bina sahipleri için de hükümetin ev yaptıracağını açıklamasının deprem sigortası sistemini baltalayacağı vurgulanıyor. DASK Genel Koordinatörü Hüseyin Yunak, bunun deprem sigortası sistemine zarar vereceğini belirterek, "Böyle bir durum söz konusu olursa, sigorta yenileme süresi gelenler iki kere düşünürler. Bu sistemin heba edilmesi çok büyük kayıp olur" diye konuştu. 
     

</TEXT>
</DOC>
