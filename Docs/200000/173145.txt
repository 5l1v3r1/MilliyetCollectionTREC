<DOC>
<DOCNO> 173145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/yasam/yas08.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Otelle sitenin gürültü savaşı 
</HEADLINE>
<TEXT>

      LATİF SANSÜR Aydın DHA 
   
   Kuşadası'nda Efesia Vista Otel'le Bahçeli Otuz Evler Sitesi arasında başlayan gürültü kavgası, ilginç boyutlara ulaştı. 
   Karaova bölgesindeki otelde her akşam yüksek sesli müzik eşliğinde yapılan animasyon gösterilerine dayanamaz hale gelen bitişik sitenin sakinleri, önce geçen hafta, İngilizce ve Türkçe 'Sizin animasyonunuz, bizim depresyonumuz. Komşulara saygılı olun, gürültüyü bitirin' yazılı pankartlar astı. Ancak bu uyarı sonuç vermedi. Bunun üzerine site sakinleri ikinci planı devreye soktu. Bu plan uyarınca tüm site sakinleri balkonlarına müzik setlerini çıkarıp, sesleri sonuna kadar açarak Mehter Marşı klarnet taksimi, türkü ve arabesk müzik çalmaya başladı. 
   Bu ilginç 'savaş'ta kimin pes edeceği ise, şimdiden merak konusu... 
   
   
</TEXT>
</DOC>
