<DOC>
<DOCNO> 172605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sontur03.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kambiyo takibindeki firmalara şartlı af... 
</HEADLINE>
<TEXT>

     Her türlü mal, kıymet, hizmet, sermaye ithal ve ihracından doğan alacaklarını yurda getirmeyenlere ceza indirimi öngören ve haklarında kambiyo takibi başlatılan firmalara, yükümlülüklerini yerine getirmeleri halinde verilen para cezalarını indiren ve haklarında başlatılan işlemleri, yargı kararlarını ortadan kaldıran yasa tasarısı, TBMM Genel Kurulu'nda kabul edildi. 
     ''1576 Sayılı Türk Parasının Kıymetini Koruma Hakkında Kanun''da değişiklik yapılmasını öngören yasaya göre, her türlü mal, kıymet, hizmet, sermeye ithal ve ihracından doğan alacaklarını yurda getirmeyenler, getirmekle yükümlü oldukları rayiç bedelin yüzde 5'i tutarında ağır para cezasıyla cezalandırılacak. 
     İthalat, ihracat ve diğer kambiyo işlemlerinde döviz veya Türk parası kaçırmak kastıyla muvazaalı işlemlerde bulunanlara, kaçırdıkları kıymetin rayiç bedeli kadar ağır para cezası uygulanacak. 
     
     YARGIYA İNTİKAL ETMEYENLER... 
     Kanunun yürürlük tarihinden önce haklarında kambiyo takibi başlatılan, ancak yargıya intikal ettirilmeyenlerin, yasanın yayımı tarihinden itibaren 150 gün içinde yükümlü oldukları kıymeti yurda getirmeleri halinde haklarında yürütülen idari işlemler ortadan kalkacak. Bu hüküm çerçevesinde yurda getirilen kıymetler için cari kur uygulanacak. 
     Yasanın yayımı tarihinden itibaren en çok 180 gün içinde kambiyo takibine konu olan kıymetin yüzde 4'üne karşılık gelen tutarın Merkez Bankası alış kurları üzerinden Türk Lirası karşılığını ilgili vergi dairesine ödemeleri halinde açılmış davalar ile idari işlemler ortadan kalkacak. 
     Yasa ihracata aracılık eden finans kuruluşlarına ek bir kolaylık getiriyor. Buna göre, getirilen hüküm uyarınca ''ihracatçı görünen mali kuruluşlar'', Vergi Barışı Kanunu'ndan yararlanmak için başvurmaları ve yükümlülüklerini yerine getirmeleri koşuluyla, kambiyo takibine konu olan kıymetin yüzde 1'ini ödeyecek. 
     
     KESİNLEŞMİŞ AMA TAHSİL EDİLMEMİŞ CEZALAR... 
     Yasanın yürürlük tarihinden önce ''1567 Sayılı Türk Parasının Kıymetini Koruma Hakkında Kanun'' uyarınca kesinleşen mahkeme kararları ile hükmolunan, ancak henüz tahsil edilmemiş para cezalarına esas teşkil eden yurda getirilmesi gereken kıymetin ödeme tarihindeki Merkez Bankası kurları üzerinden yüzde 5'inin, yasanın yayımı tarihinden itibaren 90 içinde vergi dairesine ödenmesi durumunda veya yasanın yürürlük tarihinden önce ''6183 Sayılı Amme Alacaklarının Tahsil Usulü Hakkında Kanun'' hükümlerine göre kısmen tahsil edilen para cezasının, yurda getirilmesi gereken kıymetin yüzde 5'ine tekabül ettiğinin tespiti halinde kesinleşmiş mahkeme kararları bütün sonuçları ile ortadan kalkacak. Fazla ödenen tutarlar ise iade edilmeyecek. 
     Kanunun yürürlük tarihinden önce süresi içinde zorunlu döviz ve efektif devir ve satış yükümlülüklerini yerine getirmeyen yetkili müesseseler ve kıymetli maden aracı kuruluşları, bu kanunun yayımı tarihinden itibaren 150 gün içinde devirle yükümlü oldukları kıymetin yüzde birine tekabül eden tutarın, ödeme tarihindeki Merkez Bankası alış kurları üzerinden Türk Lirası karşılığını ilgili vergi dairesine ödemeleri halinde, bu konuda açılmış davalar ile idari işlemler bütün sonuçları ile ortadan kalkacak. 
     
     CHP, GENEL KURUL'U TERKETTİ 
     TBMM Başkanvekili İsmail Alptekin, verilen aradan sonra Genel Kurul çalışmalarını yeniden başlattı. 
     AK Parti TBMM Grup Başkanvekili Salih Kapusuz ve arkadaşları, oylanmasında nitelikli çoğunluk sağlanamadığı için kabul edilmeyen geçici birinci maddedeki bazı hükümleri içeren önergenin, geçici ikinci maddeye eklenmesini önerdiler. 
     Önerge aleyhine söz alan CHP TBMM Grup Başkanvekili Oğuz Oyan, verilen önerge ile yasama faaliyetlerine aykırı bir işlem yapıldığını belirterek, ''Hülle yapmak, madde hiç reddedilmemiş gibi aynı içerikte bir önergeyi sonraki maddeye monte etmek bu Meclis'in iradesi ile alay etmektir'' diye konuştu. 
     İktidar partisinin Meclis İçtüzüğünü değiştirecek çoğunluğa sahip olduğunu hatırlatan Oyan, ''Beğenmiyorsanız değiştirin İçtüzüğü. Ama İçtüzük ortada iken bunu yapamazsınız. Meclis'in onurunu korumak sadece muhalefetin işi değildir'' dedi. 
     Oyan'dan sonra önerge lehine söz alan AK Parti TBMM Grup Başkanvekili Salih Kapusuz, Genel Kurul'da reddedilen bir kanun maddesinin değiştirilmeden görüşülmesi için bir yıl geçmesi gerektiğini ifade eden Kapusuz, verdikleri önergenin reddedilen geçici birinci maddeden farklı düzenlemeler içerdiğini söyledi. Yapılan işlemde bir usul hatası veya içtüzük ihlali olmadığını kaydeden Kapusuz, Meclis'in onurunu korumak görevinin muhalefeti ve iktidarı ile tüm milletvekillerine ait olduğunu sözlerine ekledi. 
     CHP milletvekilleri Kapusuz'un konuşmasının ardından yapılan işlemin İçtüzüğe aykırı olduğu gerekçesiyle Genel Kurul salonunu terkettiler. CHP'liler önergenin oylanmasının ardından yeniden Genel Kurul Salonuna döndüler. 
     
</TEXT>
</DOC>
