<DOC>
<DOCNO> 158199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sondun06.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li gençlerin mezuniyet için harcadıkları, IMF kredisi kadar... 
</HEADLINE>
<TEXT>

     Amerikalı gençlerin, mezuniyet balosu için adeta servet harcadıkları ortaya çıktı. Yapılan harcamaların yıllık tutarının 2.7 milyar doları bulduğu hesaplanıyor. 
     ''Your Prom'' ve ''Modern Bride'' gibi dergileri yayınlayan ''Conde Nast'' adlı yayınevinin hesaplamalarına göre, bir kız öğrencinin mezuniyet balosunda giyeceği elbise 250 dolara maloluyor. Ayakkabıları için 100 dolar harcayan kız öğrenci, beğendiği parfüm için de 60 doları gözden çıkartıyor. Berbere 70 dolar veren ve arkadaşlarıyla ortaklaşa binecekleri limuzin için 50-90 dolar ödeyen öğrencinin mezuniyet balosu için yaptığı harcamaların tutarı, öngörülmeyen giderlerle birlikte kolaylıkla 700 dolara ulaşıyor. 
     
     MASRAFA DEĞER 

     Ancak gençler, mezuniyet balolarının tüm masrafa değdiği görüşündeler. 6 Haziran'daki mezuniyet balosuna hazırlanan Raquel Lucas adlı kız öğrenci, ''Your Prom'' dergisine yaptığı açıklamada, ''Hayat boyu unutulmayacak anıların üzerine nasıl fiyat etiketi yapıştırabilirsiniz'' sorusunu sordu. 
     Satıcılar ise mezuniyet balolarının gerçek anlamıyla bir sanayi olduğunda birleşiyorlar. Öğrencilerin bu balolarda para ödedikleri şeyler sadece elbise-ayakkabı ve limuzinden ibaret kalmıyor. Gençler ayrıca iç çamaşırı, film ve salon için de ödeme yapıyorlar. 
     Öğrenciler, çoğu zaman balodan sonra kalabilmek için otel odaları kiralıyor, hatta balo sonrası eğlence partileri düzenliyorlar. Gençlerin limuzin servislerine bir gecede 416 milyon, çiçekçilere ise 172 milyon dolar ödedikleri saptandı. 
     Yetkililer, bu yılki mezuniyet balolarına yaklaşık 20 milyon öğrencinin katılacağını bildirdiler. Mezuniyet balolarıyla ilgili haberlerin yer aldığı gençlik dergileriyse kapış kapış satılıyor. 
     ''Your Prom'' adlı derginin, 5.2 milyon okuyucusu olduğu belirtildi. 

     
</TEXT>
</DOC>
