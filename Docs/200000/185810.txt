<DOC>
<DOCNO> 185810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo10.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor 5 eksikle çalıştı, Van De Paar 2 ay daha yok 
</HEADLINE>
<TEXT>

     Trabzonspor, 5 Ekim Pazar günü sahasında Ankaragücü ile yapacağı maçın hazırlıklarını sürdürüyor. 
     Teknik direktör Samet Aybaba yönetiminde Mehmet Ali Yılmaz Tesisleri'nde yapılan çalışmaya, sakatlıkları bulunan Van De Paar, Mustafa, Fatih, Gökdeniz ve D'Haene katılmadı. Hafif sakatlığı bulunun Emre Toraman ise koşu yaptı. 
     Kulüp doktoru Mesut Çelebi, Belçika'da ameliyat olan Van De Paar'ın ameliyat raporlarını incelediklerini belirterek, ''Van De Paar'ın sağ dizi menisküs ve kıkırdağında zedelenme var. Rehabilitasyonu 2 ay sürecek ve bu sürenin ardından takıma katılacak'' dedi. 
     Çelebi, Beşiktaş maçında Mustafa Yalçınkaya'nın sol ayak bileğinde 1. derece çekme belirlendiğini ve bu futbolcunun Ankaragücü maçına yetişmesinin zor olduğunu bildirdi. 
     Gökdeniz, Fatih ve D'Haene'in ise salonda çalıştığını kaydeden Çelebi, bu futbolcuların durumlarının ciddi olmadığını söyledi. 
     Günü çift antrenmanla geçirecek olan bordo-mavili takım, sabah antrenmanını kondisyon çalışmasına yönelik geçirdi. 
     
</TEXT>
</DOC>
