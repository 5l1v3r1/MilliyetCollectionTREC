<DOC>
<DOCNO> 169737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sondun07.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ayağa kalktı... Çıplak kadınlarla ''paintball'' oyunu... 
</HEADLINE>
<TEXT>

     ABD'nin Las Vegas kentinde, içleri boyayla dolu ''paint ball'' mermileri atan silahlarla çıplak kadınlar hedef alınarak oynanan yeni eğlence tarzı büyük tepkiyle karşılandı. 
     Yeni moda olan ve ''Bambi Avı'' adı verilen oyun erkeklerin ilgisini çekerken, oyunu oynamak için ABD'nin çeşitli eyaletlerinden ve başka ülkelerden Las Vegas'a gelen erkeklerin binlerce dolar ödedikleri belirtiliyor. 
     Çölde oynanan ve kamuflaj giysili erkeklerin çıplak kadınlara ''paint ball'' silahlarıyla ateş ederek vurmaya çalıştıkları yeni eğlencenin görüntüleri ABD televizyonlarında yayınlandıktan sonra, çok sayıda kadın haklarını koruma derneği oyunun yasaklanması için girişim başlattı. 
     Oyunun mucidi George Evanthes ise yaptığı açıklamada, ''Ben New Yorkluyum, neyi avlayacaktım Sincapları mı Birilerinin kedilerini mi Birilerinin köpeklerini mi '' dedi. Evanthes, Las Vegas'a yerleştikten sonra ''Bambi Avı'' adını verdiği bu oyun sayesinde iyi para kazanmaya başladığını anlattı. 
     Erkeklerin takım halinde 5 bin ila 10 bin dolar ödeyerek çölde oynadıkları oyunda hedef olan çıplak kadınlar ise içleri boya dolu mermilerin vücutlarına isabet ettiğinde canlarının çok yandığını ve merminin çarptığı yerin kanadığını belirtiyorlar. 
     ABD televizyonlarındaki görüntülerde de saatte 320 km hızla yol alan mermilere hedef olan kadınların vücutlarındaki izlere yer verilirken, hedef kadınlardan Nicole, iyi para kazandıkları için bu işi yaptıklarını söylüyor. 
     Mermilerden kaçmak için çölde delice kaçan Gidget isimli kadın da ''Eğer vurulmazlarsa 2500, vurulurlarsa 1000 dolar aldıklarını'' anlatıyor. 
     Özellikle Alman erkeklerinin rağbet ettiği oyunla ilgili Amerikan televizyonlarındaki haberlerde, kadınların göğüslerinden yukarısına ateş etmek yasakolduğu, ancak bazılarının buna uymadıkları belirtiliyor. 
     Kadın derneklerinin büyük tepkisini çeken oyunla ilgili olarak psikologlar ise böyle bir cinsel saldırıyı oyun olarak oynayan erkeklerin, kadınlara karşı başka şiddet yöntemlerine de başvurabileceğine işaret ediyorlar. 

     
</TEXT>
</DOC>
