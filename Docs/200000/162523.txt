<DOC>
<DOCNO> 162523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo33.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve şampiyon Efes Pilsen... 
</HEADLINE>
<TEXT>

     Türkiye Basketbol Ligi play-off final serisinin 5. ve son maçında Ülkerspor'u 80-70 yenen Efes Pilsen, durumu 4-3 yaparak 2002-2003 sezonunun şampiyonu oldu. 
     Maçın başlarında çekişme yaşanırken, 4. dakika 9-9 beraberlikle geçildi. İyi savunma yapan ve 4 dakika içinde potasında sadece 3 sayı gören Ülkerspor, dış şutlarda Booker ile skorer bir oyun ortaya koydu ve 8. dakikada 21-12 ile 9 sayılık üstünlük yakaladı. Ev sahibi ekip 1. periyodu da 23-16 önde geçti. 
     İkinci periyotta savunmada daha organize olup, hücumda da Clark ile etkili bir oyun sergileyen Efes Pilsen, 28. dakikada 34-33 öne geçti ve ilk yarıyı 40-38 önde kapadı. 
     3. periyotta Granger'in üst üste bulduğu basketlerle üstünlüğünü sürdüren Efes Pilsen, bu periyodu da 61-52 önde geçti. 
     Son periyotta faul sorunu yaşamasına rağmen Clark ile skorer oyununu sürdüren Efes Pilsen, aradaki farkı koruyarak maçı 80-70 kazandı ve şampiyonluğunu ilan etti. 
     
     KARŞILAŞMADAN NOTLAR 

     Karşılaşmayı Başbakan Recep Tayyip Erdoğan, Devlet Bakanı ve Başbakan Yardımcısı Mehmet Ali Şahin ile Devlet Bakanı Kürşat Tüzmen de izledi. 
     Başbakan Erdoğan, sahanın içine girerek, karşılaşmayı başlatan sembolik hava atışını yaptı. 
     Final serisinin 3. maçında kavga etmelerinden dolayı diskalifiye olan ve cezaları nedeniyle 4. maçta forma giymeyen Ülkersporlu Paculia ile Efes Pilsenli Kaya son maçta oynadı. 
     Basketbolseverler karşılaşmaya büyük ilgi gösterirken, salonu tamamen doldurdu. 
     
     10. ŞAMPİYONLUK 

     Türkiye Basketbol Ligi play-off final serisinde mücadele eden Efes Pilsen, serinin 5. maçında Ülkerspor'u yenerek galibiyetlerde 4-3 üstünlük sağladı ve ligde 10. kez şampiyonluğa ulaştı. 
     Ligde geçen sezonun da şampiyonu olan ve 9 şampiyonlukla rekoru elinde bulunduran Efes Pilsen, geçen sezon olduğu gibi final serisinde Ülkerspor'a üstünlük sağladı ve bir kez daha ipi önde göğüsledi. 
     
     ÜLKERSPOR YİNE KAYBETTİ 

     Ligde son şampiyonluğunu 2000-2001 sezonunda kazanan Ülkerspor, geçen sezon olduğu gibi bu sezon da yine Efes Pilsen'e boyun eğdi ve şampiyonluğu kaybetti. 
     Bu arada, 1999-2000 sezonunda TOFAŞ'a, Efes Pilsen'e finalde üstünlük sağlayarak şampiyonluk yaşatan antrenör Tolga Öngören, bu sefer Ülkerspor'la şampiyonluk sevinci yaşayamadı. 
     Sezon içinde antrenör olarak Cumhurbaşkanlığı Kupası'nı Efes Pilsen ile yaptığı maçta kazanan Öngören, Türkiye Kupası'nda da yarı finalde rakibine üstünlük sağlamıştı. 
     
     MAHMUTİ İLE 2. ŞAMPİYONLUK 

     Efes Pilsen, genç antrenörü Oktay Mahmuti ile de 2. kez mutlu sona ulaşma başarısı gösterdi. 
     Antrenör Mahmuti, geçen sezon olduğu gibi bu sezon da play-off final serisinde Ülkerspor'a karşı başarılı oldu ve takımını yine şampiyonluğa taşıdı. 
     

ÜLKERSPOR 70 - EFES PİLSEN 80 Salon Ahmet Cömert Hakemler Mehmet Keseratar xx, Tolga Şahin xx Ülkerspor Booker xx 18, Serkan xx 6, Haluk xx 4, Praskevicius xx 10, Blair xx 8, Kerem xx 6, Tutku x 3, Paculia x 4, Harun xx 9, Goljovic x 2 Efes Pilsen Kerem xx 5, Brown xx 9, Granger xxxx 21, Kaya xxx 12, Kambala xx 11, Ender xx 6, Clark xxx 10, Alper xx 6, Enver x 1. periyot 23-16 İlk yarı 38-40 3. periyot 52-61 5 faul alan Dk. 33.49 Kambala Efes Pilsen      
</TEXT>
</DOC>
