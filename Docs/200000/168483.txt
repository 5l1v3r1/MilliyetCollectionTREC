<DOC>
<DOCNO> 168483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko03.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarar, ABD'de büyüyor... 
</HEADLINE>
<TEXT>

     Türk hazır giyim sanayisinin önde gelen markalarından Sarar, ABD pazarında hızla büyüyor. 
     Amerikan pazarına 11 Eylül'den sonra girmesine, ekonomideki küçülmeye ve eğilimlerdeki değişime rağmen Sarar firmasının, ABD'de bir yıl içinde yaptığı ciro 10 milyon dolara ulaştı. 
     Şirketin ABD sorumlusu Burçak Akduman, Sarar'ın ABD'deki başarısının 7-8 yıllık bir araştırma ve deneyimin ürünü olduğunu belirterek, Amerikan pazarına girmeden önce ABD'nin erkek giyiminde dev markaları için fason üretim yaptıklarını kaydetti. 
     Sarar'ın kalite ve profesyonel yaklaşımıyla diğer ABD firmalarının da dikkatini çektiğini kaydeden Akduman, şu anda New York ve Dallas'ta mağazaları bulunduğunu ve gelecek ay Las Vegas, gelecek yıl da Chicago mağazalarının hizmete gireceğini açıkladı. 
     ABD'de bir yıl içinde 14 mağazaya ulaşmanın planlarını yaptıklarını kaydeden Akduman, yıllık ciro hedeflerinin ise 50 milyon dolar olduğunu belirtti. 
     Şirketin ABD sorumlusu, Sarar'ın ABD pazarında Türk hazır giyim sektörünün imajının yerleştirilmesine büyük katkıda bulunduğunu kaydetti. 
     
</TEXT>
</DOC>
