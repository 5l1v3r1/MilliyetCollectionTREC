<DOC>
<DOCNO> 165185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sonspo04.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Güney Kore'de Moon tarikatının turnuvasına katılıyor 
</HEADLINE>
<TEXT>

     Beşiktaş'ın 15-22 Temuz tarihleri arasında katılacağı Barış Kupası Peace Cup Korea 2003 isimli turnuvanın, ABD merkezli ''Moon Tarikatı'' nın Güney Kore'de kurduğu Sunmoon Vakfı'nın, organize ettiği belirlendi. 
     Sun Myung Moon isimli kişinin, kendini peygamber ilan ederek kurduğu Moon Tarikatı'nın büyük ortağı olduğu Sunmoon Vakfı, dünyanın dört bir yanından kulüpleri bu turnuvaya davet etti. 
     Barış Kupası'nda Beşiktaş'ın yanı sıra PSV Eindhoven, TSV 1860 München, LA Galaxy, Sao Paulo FC, Olympique Lyon, Seongnam Ilhwa ve Kaizer Chiefs takımları yer alacak. 
     
     MOON FUTBOL İZLEYİCİSİ 

     Beşiktaş'ın katılacağını İstanbul Menkul Kıymetler Borsası'na IMKB bildirdiği turnuvanın, resmi bir internet sitesi de bulunuyor. 
     ''www.wpkc.com'' isimli internet sitesinde, ''Peace Cup Korea 2003'' organizasyonu hakkında geniş bilgi verilirken, turnuvanın kurucusu olarak tanımlanan sözkonusu örgütün lideri Sun Myung Moon'un, uzun süredir bir futbol izleyecisi olduğu ifade ediliyor. 
     İnternet sitesinde ayrıca, FIFA ve Brezilya'nın efsane futbolcularından Pele'nin de bu turnuvanın fikrine katıldıkları ve zaman zaman destek verdikleri iddia edildi. 
     
     KUPAYI KAZANANA 2 MİLYON DOLAR VERİYORLAR 

     Organizasyon Komitesi, turnuvada ortaya konulan kupayı kazanan takıma 2 milyon dolar 2.8 trilyon lira verileceğini bildiriyor. 
     İnternet sitesinde, turnuva şampiyonunun alacağı bu ödülün yanı sıra, ikinci olacak takımın da 500 bin dolar 700 milyar lira alacağını duyuruluyor. 
     
     BEŞİKTAŞ'IN AÇIKLAMASI 

     Konuyla ilgili görüşünü açıklayan Beşiktaş Kulübü İletişim Komitesi Başkanı Mete Düren ise, şunları söyledi 
     ''Bu kulübümüze ciddi bir organizasyon firması tarafından katılım ücreti peşin ödenerek, teknik direktörümüz tarafından da onaylanmış, futbolcuların kamp çalışmaları için uygun görülen bir ortamda düzenlenen bir programdır. Böyle bir organizasyonun finansmanını sağlayan kişi ve kurumlarla ilgili değiliz. Biz bir spor kulübüyüz.'' 
     
     BEŞİKTAŞ SÖZLEŞME YAPTI 

     Beşiktaş İMKB'ye bildirdiği yazıda, sözkonusu turnuva ilgili olarak bir şirketle sözleşme yaptığını açıkladı. 
     Beşiktaş Futbol Yatırımları Sanayi ve Ticaret A.Ş'nin, 12 Haziran 2003 tarihinde İstanbul Menkul Kıymetler Borsası'na gönderdiği bilgiye göre, siyah-beyazlılar, Woleai Marketing E Consultoria Lda Şirketi ile katılım konusunda sözleşme yaptı. 
     
     TURNUVA PROGRAMI 

     Turnuvada A Grubu'nda yer alan Beşiktaş ilk karşılaşmasını 15 Temmuz Salı günü kupaya Güney Kore'den katılan Seangnam Ilhwa ile Seoul Stadı'nda yapacak. 
     Siyah-beyazlılar, gruptaki ikinci maçını 17 Temmuz Perşembe günü Ulsan Stadı'nda Şampiyonlar Ligi'ne direkt katılacak takımlardan biri olan Olympique Lyonnais Fransa ile üçüncü karşılaşma ise Kaizer Chiefs Johannesburg ile Busan Stadı'nda olacak. 
     
     KORE'DE YAŞAYAN TÜRK ANLATIYOR 

     Kore'de yaşayan Sinan Öztürk isimli Türk vatandaşı, turnuvayı 'Moon Tarikatı'nın kurucusu olduğu ''Sunmoon Vakfı''nın düzenleyeceğini, ancak bu kuruluşun dini bir örgüt niteliğini taşımadığını söyledi. 
     Öztürk, Sun Myung Moon isimli kişinin ABD'de yaşadığını ve etkinliğinin Güney Kore'de bulunmadığını, bu tarikatın Hıristiyan Kore Kilisesi tarafından da tanınmadığını kaydederken, Moon'un daha çok Brezilya, Kolombiya ve Meksika'da etkili olduğunu söyledi. 
     Öztürk ayrıca, bu turnuvada mücadelele edecek olan Seongnam Ilhwa takımının da, sözkonusu kişinin olduğunu dile getirdi. 
     Güney Kore Türk Büyükelçiliği'nde ateşe olarak görev yapan Semih Ceylan ise Beşiktaş Kulübü'nün Temmuz ayında tercümanlığını Sinan Öztürk'ün yapacağını ifade ederken, aynı kişinin 2002 Dünya Kupası'nda da Türk Milli Takımı'nın Güney Kore'de tercümanlığı görevinde bulunduğunu belirtti. 
     Ceylan, turnuva ile ilgili kendilerinin resmi olarak bilgilerinin bulunmadığını dile getirirken, konuyla ilgili bilgileri Sinan Öztürk'den aldıklarını söyledi. 
     
     BİR JAPON FUTBOLSEVERİN İSYANI 

     2002 Dünya Kupası'nda Türk Milli Takımı'na büyük ilgi gösteren Japon futbolseverler, Türk futbolunu da yakından takip ediyor. 
     Beşiktaş'ın Kore'deki Barış Kupası'na katılacağını öğrenen Rumiko isimli bir futbolsever, A.A muhabirine gönderdiği e-mailde, bu olaya adeta isyan etti. 
     Bir süre Türkiye'de yaşayan ancak daha sonra Tokyo'da hayatını sürdüren Japon futbolsever, Beşiktaş'ın katıldığı bu turnuvayı bir din örgütünün düzenleyeceğini ileri sürerek, ''Bu örgüt bazı kötü şeyler yapıyor. Böyle bir din örgutünün yapacağı turnuvaya Türkiye'den bir takımın katılmasını istemiyorum. Türkiye'yi ucuza satmasınlar'' diye konuştu. 

     
</TEXT>
</DOC>
