<DOC>
<DOCNO> 172078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/yazar/altan.html </URL>
<DATE> 2003/07/28/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Uygarlığın ibresi mutfaktan geçer 
</HEADLINE>
<TEXT>

     Keyfin geldiği yerde, neşeyle dirilik vardır ayak kokusuyla, hela kokusu da yoktur... 
     Özellikle verandalarda rengarenk tenteli, yumuşacık minderli, asma salıncaklı kanepeler, çiçek çiçek yaygınlaştıkça arabeskle lahmacun patlamasının da sonu görünüyormuş gibi geliyor bana... 
     Eski çıtır güllü kameriyelerle, ceviz kıyısı havuzları, ıtır kokan çamaşırların yumuşak İstanbul'unda ne çöl yaleline fazla geçit verirlerdi, ne de saklanması zor olduğu için, baharata bulanan Arap kebaplarına... 
     
     Denizkızı Eftalya'nın, "Dizlerine kapansam..." şarkısının borulu bir gramofondan döküldüğü kiraz mevsimi akşamlarında, sulanan bahçelerin toprak kokusu üstünden, tavada kızartılan kalkan balığı dilimlerinin de kokuları, hafif hafif gezinirdi. 
     Ve omuzlarındaki sırıkta teraziledikleri, araba tekerleği büyüklüğündeki, yuvarlak yoğurt tenekeleriyle yoğurtçular geçerlerdi, arada bir çıngıraklarını çalarak... 
     
     O zamandan bu yana, arkasındaki ikiz kertiklere ayarlanarak kaykıltılan yahut dikleştirilen şezlongların yerini, otururken dilediğin yataylığa yahut dikeyliğe getirebileceğin, modern şezlonglar aldı. Portatif bahçe masalarıyla, portatif bahçe iskemlelerinin de modelleri, arttıkça arttı... Mağazalar arasında, yüzme havuzu yaptığını ilan eden firmalara bile rastlanıyor... Keyif düzeylerine doğru yeni bir tırmanmadır bu... 
     Gelgelelim ne midye dolması, ne tarama, ne de çiroz salatası, hala daha dışarlıklı sofrasına adımını atamadı... 
     Hala daha ev hanımları anadan kalma yemek listesinin on kalemi geçmeyen çeşitleri önünde 
     - Acaba bugün ne pişirsek diye, beyinciklerini yorup duruyorlar... 
     Bir evin mutfağında, dört haftada en az yirmi beş tür değişik yemeğe kepçe atılmıyorsa, orada keyif tık nefes olmuş sayılır... 
     
     Yirmi beş tür yemek göz korkutmamalı... 
     Limonlu beyin salatası, domatesli kıymalı makarna ve kiraz, üç değişik yemektir. 
     Zeytinyağlı fasulye, kadınbudu köfte ve çilek... İşte üç değişik yemek daha... 
     Cızbız köfte, katı yumurtalı piyaz, cacık... Ve işte değişik üç yemek daha... 
     Düğün çorbası, patlıcanlı kebap, erik kompostosu... 
     Dört cümlede, sıraladık mı bir düzine değişik yemeği... 
     
     Soğanlı kıymalı yumurta ve kabak tavası, bir de sütlaç... 
     İmambayıldı, domatesli pilav, pudra şekerli çilek... 
     Mercimek çorbası, kuzu kapama, portakal peltesi... 
     Şişkebap, patlıcan salatası, aşure... 
     Gerdan söğüş, etli biber dolması, kiraz... 
     Mantı, yeşil salata ve komposto... 
     Daha su börekleri, puf börekleri, çiğ börekler, içpilavlar, karnıyarıklar, silkmeler, istim kebaplar, güveçler, fırın makarnalar, patates tavayla kızarmış köfteler, buğulama balıklar, ızgara balıklar, tava balıklar, neler ve neler vardır ağızlarının tadını bilenler için... 
     Bunlardan bazıları pahalıdır... Bir ayda bir kez yapılabilir ancak bazıları da her keseye uygundur... Sorun, neyle neyin, en zevkli nasıl yenebileceği sorunu... 
     
     Üstüne azıcık limonla zeytinyağı gezdirilmiş karides salatasından sonra, hünkar beğendi ve bir de soğutulmuş çilek kompostosu, enfes olabilir... Bir de kahveyle bir küçük kadeh kayısı likörü attın mı, kendini başarılı bile hissedebilirsin şu çöplüğüyle bahçesi birbirine karışmış dünyada... 
     Bir omlet, bir domates salatası, bir de kıymalı bezelye yemekten sonra bir de lokum atarsın ağzına, yine lezzetli bir öğle yemeği yemiş olursun... Hele radyoda da napoliten bir hava, yahut bir çigan müziği çalıyorsa... 
     
     Sayfiye evlerine konacak eşya çeşidinde çoğalma, özellikle de salıncaklı kanepelerdeki artış yemek zevkinde de bir yenilenmenin, hafif ve lezzetliye doğru bir değişmenin müjdesi gibi görünüyor bana... 
     Göz zevki, kulak zevki, burun ve dudak zevki, dokunma zevkini de derinliğine cilalar. Yaşamasını becermek bir hüner, keyifli yaşamasını becermek ise bir sanattır. 
     
     - Ah paranın gözü kör olsun, para olsa bilirim ben nasıl yaşayacağımı, deriz, hep. 
     Çevremize baktıkça görüyoruz ki, bu iddia pek doğrulanamıyor. Para elbet önemlidir, ama yaşamı bir sanat haline getirebilmek için yeterli değildir. 
     Arabeskle lahmacun uygarlığına oluk oluk akan servetler, sabahları bir çeyreklik İsveç jimnastiğine neden bir türlü dönüşemiyor 
     
     Not 20 yıl önce yazılmış bir yazı... "Hürriyet"ten... 
     
     

</TEXT>
</DOC>
