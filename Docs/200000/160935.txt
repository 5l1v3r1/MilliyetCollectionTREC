<DOC>
<DOCNO> 160935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/yazar/cemal.html </URL>
<DATE> 2003/06/04/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Demokrasi korkusu 
</HEADLINE>
<TEXT>

     Kısa adı SAREM olan Stratejik Araştırma ve Etüt Merkezi tarafından Harp Akademileri'nde düzenlenen sempozyumun açılış konuşmasında Orgeneral Büyükanıt şöyle demiş 
     "Yaptığım saptamaları lütfen küreselleşme karşıtı, önyargılı ve ideolojik bir yaklaşım olarak algılamayın. Bu tür bir düşüncem ve sabit fikirli bir yaklaşımım yoktur." 
     Evet, tartışmakta yarar var. 
     Çünkü konu önemli ve Türkiye'nin yakın geleceğini fazlasıyla ilgilendiriyor. 
     Türkiye içine mi kapanacak 
     Yoksa Batı'yla bütünleşecek mi 
     Avrupa'ya mı katılacak 
     Üçüncü Dünyacı mı olacak 
     Türkiye'nin kaderiyle ilgili bu soruları önemsediğim için ben de, Genelkurmay İkinci Başkanı'nın konuşmasına ilişkin görüşlerimi özetliyorum. 
     Son söz başa alınabilir 
     Konuşmanın genel içeriği öyle ki, Türkiye böyle bir yörüngeye otursa kendi kendini köşeye sıkıştırabilir, içine kapanabilir. Türkiye'nin ilişkileri hem Amerika'yla hem Avrupa'yla soğuyup Batı'dan uzaklaşmaya başlayabilir. 
     Bir başka deyişle 
     Üçüncü Dünyalılaşabilir 
     Genelkurmay İkinci Başkanı Orgeneral Yaşar Büyükanıt'ın uzun konuşmasını birkaç kez altını çizerek okuduktan sonraki ilk izlenimlerim böyle. Konuşmada o klasik demokrasi korkusu kendini yine belli ediyor. 
     Bu korku Soğuk Savaş boyunca Türkiye'nin peşini hiç bırakmamıştı. "Demokrasinin fazlası Türkiye'yi komünizme götürür " kaygısından asker de - tabii sivil siyaset de - hiç kurtulamamıştı. "Komünizmle en iyi demokrasi içinde mücadele edilir" diyenlere hiç kulak asılmamıştı. 
     Bu yüzden Soğuk Savaş boyunca Türk demokrasisi hep ikinci sınıf kaldı. Ama bu yüzden o zamanlar Amerika'yla Avrupa'yla, yani Batı'yla herhangi bir sorunu olmadı Türkiye'nin. Batı, bizdeki demokrasiyi dert etmedi. 
     Ama şimdi durum değişik. 
     Çünkü Soğuk Savaş bitti. 
     Komünizm yok artık. 
     Ama bizdeki demokrasi korkusu devam ediyor. Soğuk Savaş döneminde komünizm'e endeksli olan bu korku, şimdi bölücülük ve irtica konularına endeksli olarak varlığını sürdürüyor. 
     Orgeneral Büyükanıt'ın konuşmasının hem satırlarında, hem satır aralarında bu korkunun, yani 'bölücülük ve irticaya endeksli demokrasi korkusu'nun birçok izi dikkati çekiyor. 
     Türkiye eğer bu korkuya kapılırsa, bu kez Soğuk Savaş döneminden farklı olarak hem Amerika'yla, hem Avrupa'yla çatışma yörüngesine girer, kendi kendini kapana sıkıştırır ve Batı'dan uzaklaşarak içine kapanabilir. 
     Bölücülük yok mu Var. 
     İrtica yok mu Var. 
     Yarın da olacaklar. 
     Ama iki noktaya dikkat 
     1 Bu tehditlerin tariflerini artık iyi yapmak, sınırlarını iyi belirlemek zorundayız. 
     2 Bu tehditler, komünizm devrinde olduğu gibi Türkiye'de demokrasinin artık ikinci sınıflığa mahkum edilmesinin nedeni olamazlar. Çünkü bu tehditlerle en iyi demokratik hukuk devletinin çağdaş çerçevesi içinde mücadele edilir. 
     Komünistler, proletarya diktası için demokrasiyi vasıta olarak kullanmak istemediler mi İstediler ama bugün esamileri okunmuyor. Kazanan demokrasi oldu. Soğuk Savaş yıllarında Batı'da kimsenin aklına demokrasiyi ikinci sınıflığa mahkum etmek gelmedi. 
     Şimdi bu ülkede bölücülük ve irtica diyerek Türkiye'yi Avrupa Birliği hedefinden saptırmaya kalkmak tarihsel bir yanlış olur. 
     AB'den yanaysanız, demokrasi ve hukuk devletinin temel standartlarını benimsemek zorundasınız. Küreselleşmeden yanaysanız pazar ekonomisinin temel standartlarını benimsemek zorundasınız. 
     Güçlükler elbette olacak. 
     Dikensiz gül bahçesi yok. 
     Hayat siyah beyaz değil. 
     Demokrasiyle hukuk devletinin, ekonomide küreselleşmenin gereklerini yerine getiren bir Türkiye, evinin içini düzene sokmuş bir Türkiye olur. Böyle bir Türkiye'nin üniter ve laik yapısı da güçlü olur. Böyle bir Türkiye mikro milliyetçilik ile, ayrılıkçılık ile, terörizm ile daha etkili mücadele veren bir Türkiye olur. 
     Orgeneral Büyükanıt'ın konuşması bana bir noktayı bir kez daha düşündürdü 
     Amerika dost mu, düşman mı 
     Avrupa dost mu, düşman mı 
     Eğer Amerika'yla Avrupa'yı dost ve müttefik sayıyorsak, Batı olarak değerlerini paylaşıyorsak, Avrupa yolunu Atatürk'ün yolu olarak benimsediğimizi söylüyorsak, o zaman farklı düşünmemiz, farklı davranmamız gerekiyor. 
     Görüş ayrılıklarımız, çıkar farklılıklarımız olabilir. Ama bunları dostlar arasında konuşarak, müzakere ederek çözebiliriz. 
     Türkiye kendini demokrasi korkusuna kaptırmasın. Dünyaya kapılarımızı kapatamayız çünkü... 
     
     

</TEXT>
</DOC>
