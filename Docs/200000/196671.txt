<DOC>
<DOCNO> 196671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur34.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar "Başarısızlık kompleksi ile yaşayamayız" 
</HEADLINE>
<TEXT>

     DYP Genel Başkanı Mehmet Ağar, ''Başarısızlık kompleksi ile yaşayamayız, Türkiye her zaman içerisinden kahramanlar çıkartır'' dedi. 
     Ağar, Göksun İlçesi'nde halka hitap ettikten sonra, Kahramanmaraş'a gelip esnaf ziyaretleri yaptı ve daha sonra da Yimpaş Otel'de onuruna verilen iftar yemeğine katıldı. 
     DYP Genel Başkanı Ağar, iftar sonrasında yaptığı konuşmada, Ramazan ayının başlamasıyla birlikte 18 ili ziyaret ederek insanların sorunlarını dinlediğini, sorunları yerinde tespit ettiğini söyledi. 
     Ağar, yaptığı ziyaretler sırasında insanların alternatifsizlikten şikayetçi olduklarını gözlemlediğini vurguladı. 
     Köklü bir parti olan DYP'nin insanların beklentilerine cevap verebilecek siyasi tecrübelere sahip bir parti olduğuna dikkat çeken Ağar, şöyle konuştu 
     ''DYP, insanların beklentilerine cevap verebilecek, tarihi görevler üstlenebilecek siyasi bir partidir. Türkiye, hiç bir zaman çaresiz olmamış, bütün çareleri sinesinde barındırmıştır. Bölgede mevcut jeopolitik konumu itibariyle lider ülke konumunu her zaman muhafaza edebilen ve bütün dünyadaki önemli kriz bölgelerinin temel noktasında bulunan Türkiye'nin daha büyük başarılara imza atma şansı vardır. 
     Türkiye, başarısızlık kompleksi ile yaşayamaz. Her zaman sorunlarının üstesinden gelebilme yeteneğine sahiptir. Türkiye, son 20 yıldan beri büyük zorluklarla mücadele ederek bugünlere gelmiştir. Önümüzde çok kolay günler yoktur. Zorluklar vardır. Ama, Türkiye, kazanmış olduğu tecrübelerle bütün bu zorlukları dünyanın diğer ülkelerinden daha kısa zamanda daha güçlü ve pratik tedbirlerle aşabilme imkanına sahiptir.'' Türkiye'de yaşayan insanların sahip olduğu insan gücüne inanıp güvenmesi gerektiğini kaydeden Ağar, şöyle devam etti 
     ''Bize, musallat olan başarısızlık kompleksinden Türkiye kurtulmalıdır. Bu komplekslerle Türkiye yaşayamaz. İşte, Kahramanmaraş örneği ortada. Bu kahraman şehrin insanları, bu önemli kenti bir sanayi kenti haline getirdi. Ürettiklerini dünyanın dört bir yanına gönderip, güçlü bir devletin yapılanmasına katkı sağlıyorlar. 
     Daha önce, bu kenti, düşman işgalinden kurtarmak için istiklal mücadelesi verip başarıya ulaşan Sütçü İmam'ın torunları, şimdi aynı başarıyı sanayileşerek gösteriyor.'' Ağar, iftar yemeği sonrasında Kahramanmaraş Esnaf ve Sanatkarlar Birliği KESOB Başkanı Abdulkadir Arifoğlu'nu da ziyaret ederek, bir süre görüştü. 
     
</TEXT>
</DOC>
