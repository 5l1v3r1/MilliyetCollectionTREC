<DOC>
<DOCNO> 177712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur32.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Asker gönderme kararı alacakaranlıkta alınıyor" 
</HEADLINE>
<TEXT>

     CHP Genel Başkanı Deniz Baykal, Türkiye'nin, bugüne kadar Irak'a asker gönderme konusunda karar alabilmek için meşru bir ihtiyaçla öğrenmek istediği konularda somut, güvenilir bir bilgiye sahip olamadığını belirterek, ''Alacakaranlıkta bir karar alınması istenmiştir'' dedi. 
     Baykal, Kemal Özkan Sünnet Sarayı'nda sünnet olan CHP Genel Sekreter Yardımcısı Mehmet Sevigen'in oğlu Berke'ye kirvelik yaptı. 
     Sünnetin ardından gazetecilerin sorularını yanıtlayan Baykal, MGK'nın dünkü toplantısında tezkere konusunda somut bir kararın alınamadığını söyledi. 
     Türkiye'nin, Irak'a asker gönderme kararı alabilmek için ''buradaki konumunun ne olacağı'', ''Kuzey Irak'taki Türkmenlerin durumu'' ve ''Irak'ın geleceği'' ile ilgili soruları içeren bir ''sualname'' hazırlayarak ABD'ye sunduğunu hatırlatan Baykal, ''Bu sualnameye verilecek cevaplar Türkiye'nin kararını etkileyecekti'' diye konuştu. 
     Sualnameye bir cevap alınamadığını kaydeden Baykal, bu durumun, ''Türkiye'nin geleceğini göremediği bir ortama sadece güvenliğin sağlanmasına katkı vermek üzere çağrılmakta olduğu'' izlenimini doğurduğunu söyledi. 
     
     ''TÜRKİYE GÜVENİLİR BİLGİYE SAHİP OLAMAMIŞTIR'' 
     Yaşanan bu gelişmenin Türkiye'de bir tedirginlik yarattığına işaret eden Baykal, ''Türkiye, bugüne kadar Irak'a asker gönderme konusunda karar alabilmek için meşru bir ihtiyaçla öğrenmek istediği konularda somut, güvenilir bir bilgiye sahip olamamıştır. Alacakaranlıkta bir karar alınması istenmiştir'' dedi. 
     MGK'nın, Irak'a asker gönderme konusunu, ''bu sualnamenin cevaplarının geldiği bir ortamda konunun değerlendirilmesi anlayışıyla'' Eylül ayına ertelemiş olabileceğini dile getiren Baykal, şunları kaydetti 
     ''Sualnameye cevap verilmemiş olması, Türkiye'nin, gelecekteki etkinliği konusunda hiçbir somut dayanağa sahip olmadığı anlamına gelmektedir. Hükümet içinde de, MGK üyeleri arasında da Türkiye'nin belli şartlarda Irak'a asker gönderebilmesini düşünenlerin bile bu tablodan mutlu olması mümkün değildir.'' 
     
     TERÖR UYARISI 
     Kuzey Irak'ta son günlerde yaşanan gelişmeleri de değerlendiren Baykal, Türkiye'yi rahatsız eden gelişmeler yaşandığına dikkati çekti. 
     Irak'ta asayişin sağlanamadığına işaret eden Baykal, Kuzey Irak'ta yaşanan gelişmelerin Türkiye'yi daha yakından ilgilendirdiğini belirterek, şöyle devam etti 
     ''Öncelikle orada istikrarın, barışın, can güvenliğinin sağlanmasını istiyoruz. Hem Irak'ta, hem Kuzey Irak'ta, hem de ülkemizde yeniden bizi huzursuz eden gelişmelerin yaşandığını görüyoruz. Batman'da yaşanan olay, kaygılarımızın en son örneğidir. Son 2 ay içerisinde bu 4'üncü olay. Öyle anlaşılıyor ki bir yeni durum ortaya çıkmaya başlamıştır. Uzun süredir sağlanmış olan istikrar, barış tehlikeye girmeye başlamıştır. Buna karşı etkin önlemler almamız lazım. Eve Dönüş Yasası'nın çıkarılışından bir süre sonra bu olayların tekrar ortaya çıkmaya başlamış olması, konunun doğru teşhis edilemediğinin bir ifadesidir.'' Türkiye'de terörün yeniden başlamasına fırsat vermeyecek ciddi uygulamalara geçilmesi gerektiğini dile getiren Baykal, ''Kuzey Irak'ta 6 bin kadar PKK KADEK çizgisinde teröristin bulunuyor olması, onlara yönelik etkin bir önlemin hala alınamamış olması, en öncelikli konudur'' diye konuştu. 
     Türkiye'nin ABD'den bu konuda etkin bir uygulama sağlamasını talep etmek durumunda olduğunu belirten Baykal, teröre karşı yumuşak bir yaklaşımın hiçbir şekilde kabul edilemeyeceğini vurguladı. 
     Teröre karşı ihmalin bedelinin ağır olduğunu vurgulayan Baykal, ''Bu bedeli biz ödemiştik. Bir kez daha bizi oraya sürükleyecek gelişmelere sessiz kalamayız. Kuzey Irak'taki yangın her an her yere sıçrayabilir'' şeklinde konuştu. 
     
</TEXT>
</DOC>
