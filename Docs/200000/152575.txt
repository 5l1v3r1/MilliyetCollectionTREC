<DOC>
<DOCNO> 152575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/soneko10.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Barajı 261 köye hayat verecek... 
</HEADLINE>
<TEXT>

     Köy Hizmetleri 19. Bölge Müdürü İhsan Albayrak, Şanlıurfa'da içme suyu sorunu bulunan köyler için yeni projelerin hayata geçirildiğini belirterek, ''Atatürk Barajı Gölü'nden, sulama tünelleriyle taşınan su, arıtılıp 261 köyün içme suyunu karşılayacak'' dedi. 
     Albayrak, 1997'de Köy Hizmetleri Genel Müdürlüğü'nce başlatılan, ''köylere içme suyu'' projesinin, yeni ek çalışmalarla devam ettiğini söyledi. 
     Şanlıurfa merkez ile Harran ve Akçakale ilçelerinde, 261 köyün içme suyuna kavuşabilmesi için ''İçme Suyu Grup Birliği''nin faaliyete geçirilmesi gerektiğini anlatan Albayrak, şöyle dedi 
     ''Atatürk Barajı Gölü'nden, dünyanın en uzun sulama tünelleriyle taşınan su, tünel çıkış ağzında arıtılıp 261 köyün içme suyu ihtiyacı karşılanacak. Saniyede 400 litre suyun verilmesiyle tüm köylerin içme suyu ihtiyacı sorunsuz bir şekilde giderilmiş olacaktır. Köy Hizmetleri Genel Müdürlüğü'nce 2002'de ihale edilen proje 10 trilyon lira kesif bedeli olarak belirlendi. Projede ilk olarak, merkeze bağlı 42 köy ile 78 mezra olmak üzere 120 yerleşim birimine su verilecek. İçme Suyu Grup Birliği'nin faaliyete geçirilmesi ve birlige muhtarların üye olması gerekmektedir. Köy hizmetlerince yapılacak tesisler ve ihtiyaçlar bu birliklerce belirlenecektir.'' Atatürk Barajı Gölü'nden alınan suyu 26.5 kilometre uzunluğundaki dünyanın en uzun sulama amacı tünelleri olan T-1 ve T-2'den Şanlıurfa, Harran ve Akçakale ovalarına taşınmasıyla 120 bin hektar alan sulanıyor. 
     





</TEXT>
</DOC>
