<DOC>
<DOCNO> 194387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/soneko02.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen gümrüklerde "en" modelini katı bir şekilde uygulayacağız 
</HEADLINE>
<TEXT>

     Devlet Bakanı Kürşad Tüzmen, gümrüklerde ''en'' modelini katı bir şekilde uygulayacaklarını belirterek, ''Gümrüklerimiz yasa dışı ticaret için en zor gümrük, yasal ticaret için en kolay gümrük olacaktır'' dedi. 
     Tüzmen, yaptığı yazılı açıklamada, gümrüklerde bürokratik engellerin kaldırılması için yoğun çaba gösterdiklerini ifade ederek, bu çerçevede dış ticaret işlemlerinin yüzde 99.5'inin otomasyonlu olarak yapıldığını, yüzde 'ünün ise Gümrük İdaresi'ne gelmeksizin firmaların kendi ofislerinden gerçekleştirildiğini kaydetti. 
     Otomasyon sayesinde gümrük işlemlerinin tamamının elektronik ortamda gerçekleştirilmesinin hem bürokratik engelleri ortadan kaldırdığına hem de yasa dışı ticareti engellediğine işaret eden Tüzmen, sistemi daha da geliştireceklerini belirtti. 
     Gümrüklerde yaşanan sıkıntıların ortadan kaldırılması için ''en'' modelini katı bir şekilde uygulayacaklarını ifade eden Devlet Bakanı Tüzmen, bu konuda gereken her şeyin yapılacağını, prensiplerinin, yasal ticarette ''en kolay'', yasa dışı ticarette ''en zor'' gümrükler olduğunu kaydetti. 
     Bu kapsamda, dış ticareti ve özellikle de ihracatı kolaylaştırıcı çok sayıda düzenleme yapıldığına ve yapılmaya da devam edileceğine işaret eden Tüzmen, söz konusu süreçte Gümrük Müsteşarlığı'nın her zaman etkin ve efektif rol almaya devam edeceğini bildirdi. 
     
     GÜMRÜKLERDE KAÇAKÇILIK 
     Gümrüklerde kaçakçılık olaylarının üzerine kararlı bir şekilde gidildiği belirten Tüzmen, şu bilgileri verdi 
     ''Gümrüklerde kaçakçılık olaylarının önlenmesi için teknolojiden azami ölçüde yararlanıyoruz. Gümrük kapılarının teknolojinin sağladığı modern imkanlarla donatılması ve sağlıklı bir altyapıya kavuşturulması çalışmalarımıza hız vermiş bulunuyoruz. Bu amaçla, TÜBİTAK Marmara Araştırma Merkezi ile Gümrük Kapıları Güvenlik Sistemleri adını verdiğimiz bir proje geliştirilmiştir. Bu proje kapsamında Gümrük kapı ve limanlarımızda kapalı devre televizyon sistemleri kurulması, plaka okuma sistemleri yerleştirilmesi, kripto cihazlarının kullanılması, Türkiye'nin en transit geçiş yapan TIR'ların GPS aracılığıyla takibinin yapılması, nükleer madde detektörlerinin kullanılmasının sağlanması, TIR-konteynır tarama sistemlerinin kurulumu, merkezde komuta kontrol merkezlerinin oluşturulması konuları vardır. 
     Yasa dışı ticaretin engellenmesi için sınır kapılarında kurmaya başladığımız x-ray sistemleri özellikle uyuşturucu kaçakçılarıyla mücadelede önemli başarılar sağlamıştır. Çalışmalarımız sürecektir.'' Yasa dışı ticarette bu yıl yapılan mücadelelerde başarılı sonuçlar elde edildiğine dikkati çeken Tüzmen, 2002 yılında 146 trilyon liralık kaçak mal yakalanırken, bu yılın Eylül ayı sonuna kadar yakalanan kaçak mal miktarının 269 trilyon liraya ulaştığını bildirdi. 
     Tüzmen, ''Gümrük Müsteşarlığı'nın 2004 yılı bütçesinin 149 trilyon lira olduğu göze alınırsa, Müsteşarlığımızın bu konudaki performansı daha iyi anlaşılacaktır'' dedi. 
     Öte yandan Tüzmen, yasa dışı ticaretin ortadan kalkmasının yasal ticaret yapan ihracatçı ve ithalatçıların önünü açacağını ve bürokratik engellerin ortadan kaldırılmasını daha da kolaylaştıracağını vurguladı. 
     Uzakdoğu ülkelerinden yapılan ithalatta hızlı bir artış olduğuna işaret eden Tüzmen, Uzakdoğu'dan yapılan ithalatla ilgili sahte fatura, miktar ve eşya farklılıkları açısından inceleme ve denetimlerinin sürdüğünü belirtti ve bu konuda şu anda 319 firmanın inceleme kapsamında olduğunu kaydetti. 
     
     ''SIKINTI ÇEKEN BANA BİLDİRSİN'' 
     Tüzmen, gümrüklerde sıkıntı çeken ihracatçıların sıkıntılarını çekinmeden kendisine iletmesini istedi. 
     Gümrüklerin modern bir hale gelmesi ve yasal dış ticaret yapan firmaların hiçbir sıkıntı çekmeden işlerini yapabilmeleri için gereken her şeyin yapılacağını belirten Tüzmen, şöyle devam etti 
     ''Yasal ticaret yapan ihracatçılarımızdan, ithalatçılarımızdan en küçük bir sıkıntı yaşayan olursa, sorununu bana getirsin. Şikayet edersem başıma bir iş gelir diye kesinlikle düşünmesin, çekinmesin. Bizim amacımız, düzgün iş yapanın işini kolaylaştırmak, yasal olmayan iş yapanın da işini engellemektir. 
     Bu konuda taviz vermemiz söz konusu değildir. Doğru iş yapanı elimizin üstünde tutarız ama yanlış yapanı da affetmeyiz.'' 
     
</TEXT>
</DOC>
