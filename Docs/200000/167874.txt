<DOC>
<DOCNO> 167874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sontur14.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Partili milletvekilleri, TBMM'ye devamsızlık konusunda uyarıldı 
</HEADLINE>
<TEXT>

     AK Parti, milletvekillerini, TBMM çalışmalarına devam konusunda uyardı. 
     AK Parti Grup Yönetimi, milletvekillerinin Genel Kurul başta olmak üzere TBMM çalışmalarına devam durumunu belirlemek üzere bir çalışma yaptı. Milletvekillerinin son 6 aydaki devamsızlıklarını gösteren çalışma, Başbakan Recep Tayyip Erdoğan ile parti ve grup yönetimine verilirken, tüm milletvekillerine de iletildi. 
     TBMM'nin Temmuz ayında da çalışacağı ve başta AB ile ilgili yasal değişiklikler başta olmak üzere Hükümet'in öncelikle çıkarılmasını istediği tasarıların yasalaştırılması gerektiği gözönünde bulundurularak, milletvekillerinden TBMM çalışmalarına devam konusunda duyarlı davranmaları istendi. 
     
     DANIŞMAN KOMİSYONLARI 
     Milletvekili danışmanlarına yönelik eğitim semineri düzenleyen AK Parti, milletvekili danışmanlarını birbirleriyle ve grup yönetimiyle kaynaştırmak, yasama faaliyetlerinde daha koordineli çalışmayı özendirmek amacıyla ''danışman komisyonları'' oluşturdu. 
     Komisyonlar, TBMM'deki ihtisas komisyonları gözönünde bulundurularak şekillendirildi. 12 komisyon AB, çevre, dış ilişkiler, insan haklarını inceleme, KİT, Milli eğitim kültür gençlik ve spor, plan bütçe, sanayi ve ticaret, tarım orman ve köyişleri, adalet, anayasa, dilekçe, bayındırlık ulaştırma ve imar konularında faaliyet gösterecek. Bu komisyonların, başkanlık divanı da belirlendi. 
     TBMM Başkanlığı'na sevkedilen yasa tasarılarının konularına göre ilgili komisyon başkanlarına teslim edilmesi, komisyonların bu tasarıları inceleyip yasada ne gibi değişiklikler getirdiğini ve bu değişikliklerin AK Parti Programı ve Acil Eylem Planı çerçevesinde değerlendirilerek rapor hazırlamaları ve bunun grup yönetimine iletilmesi istendi. 
     
</TEXT>
</DOC>
