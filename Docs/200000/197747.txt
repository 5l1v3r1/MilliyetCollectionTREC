<DOC>
<DOCNO> 197747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/yasam/yas04.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Diri diri yandılar 
</HEADLINE>
<TEXT>

   Moskova'da, üniversitelilerin kaldığı yurtta çıkan yangında 36 öğrenci öldü. Yurtta kalan Türk öğrenci Alpay Yıldırım ise, karnı acıkıp kantine inince ölümden kurtuldu 
      DIŞ HABERLER SERVİSİ 
   
   Rusya'da, yabancı öğrencilerin kaldığı Patrice Lumumba Halkların Dostluğu Üniversitesi öğrenci yurdunda dün sabaha karşı meydana gelen yangında 36 öğrenci hayatını kaybederken, yurtta kalan bir Türk öğrenci tesadüfen kurtuldu. 
   Karnı acıktığı için yurdun alt katındaki kantine inen Türk öğrenci Alpcan Yıldırım, Rusya İçişleri Bakanı Yardımcısı Raşid Nurgaliyev'in elektrik kaçağından çıktığını belirttiği yangından yara almadan kurtuldu. 
   
   Ne olacağını bilmiyoruz 
   Yıldırım, Anadolu Ajansı'na telefonla yaptığı açıklamada, "Saat 01.00 sıralarında acıktım ve kantine indim. Kantinde bir şeyler atıştırırken yangın çıktığını duyduk. Tesadüf eseri kurtuldum" dedi. Yıldırım, tüm eşyalarının yandığını ve odalara girmelerine izin verilmediğini belirterek, "Dekanın bir açıklama yapmasını bekliyoruz. Şu anda ne yapacağımızı bilmiyoruz" diye konuştu. 
   
   Camlardan atladılar 
   Çeşitli Afrika, Asya ve Latin Amerika ülkelerinden gelen 272 öğrencinin kaldığı 5 katlı yurtta çıkan yangında, çoğu camlardan atlayan 180'den fazla kişinin de yaralandığı ve yaralılardan 57'sinin durumunun ağır olduğu bildirildi. Moskova Belediye Başkanı Yuri Luzhkov, Rus NTV televizyonuna yaptığı açıklamada, yangının 203 nolu odadaki bir elektrik kaçağından çıktığının sanıldığını söyledi. 
   
   
</TEXT>
</DOC>
