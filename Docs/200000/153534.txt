<DOC>
<DOCNO> 153534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo07.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sofuoğlu Fenerbahçe'de değişen bir şey yok... 
</HEADLINE>
<TEXT>

     Fenerbahçe'nin ''derbi kralı'' eski teknik direktörü Turhan Sofuoğlu, sarı-lacivertli futbol takımının son durumunu değerlendirirken ''Bugün yaşanan olaylar benim dönemimin aynısı, ama sonuçlar daha kötü'' dedi. 
     Sofuoğlu, 1999-2000 sezonunda Rıdvan Dilmen ve Zdenek Zeman'ın yardımcı antrenörlüğünü yaptıktan sonra görevi devraldığını hatırlatarak, şöyle konuştu 
     ''Zeman'ın giderken 'Antrenör aramayın, Turhan devam etsin' demesi üzerine yönetim görevi bana verdi, ama en kısa sürede antrenör bulmak hevesindeydiler. O dönemde hedeflerden ilk yarıda kopmuştuk. Takım tüm hedeflerinden uzaklaşmış, bazı oyuncular ayrılmış, kadro dışı kalmıştı. Bunlara rağmen yine de sezonu alnımızın akıyla tamamladık. Bu sezon yaşanan olaylar da aynı, ama sonuçlar daha kötü. Takım 8 haftadır kazanamıyor. Benim dönemimde arka arkaya 2 maç kaybetmemiştik.'' 
     
     ''YÖNETİMİN BİRAZ DÜŞÜNMESİ LAZIM'' 
     Fenerbahçe'de arka arkaya aynı dönemlerin yaşandığına dikkat çeken Sofuoğlu, ''Antrenör ve futbolculardan çok, kulüp yönetimin biraz düşünmesi lazım. Aynı olaylar neden tekrarlanıyor, niye engel olunmuyor '' dedi. 
     Turhan Sofuoğlu, takımda son dönemde görev yapan 8 antrenör, 40-50 futbolcunun hepsinin değerli olduğu ifade ederek, ''Önemli olan bu değerleri elinde tutabilip, onlara daha çok değer katabilmek. Fenerbahçe, değerli elemanların hepsini değersiz hale getirip, yolluyor'' diye konuştu. 
     
     ''SADECE DENİZLİ, KRİTERLERİNİ KOYABİLDİ'' 
     Fenerbahçe'de son dönemde sadece Mustafa Denizli'nin sezon başında gelip, transferi kendisini yaptığını vurgulayan Turhan Sofuoğlu, şunları kaydetti 
     ''Denizli, belli kriterlerini koydu. Futbol şubesi yoktu, Samandıra Ona bağlıydı ve Fenerbahçe şampiyon oldu. Diğer teknik adamların hiçbiri kriterlerini koyamadı, hepsi sıkıntılı oldu. Transferi yönetim yaptı, antrenörü sonradan getirdi. Bu yönetim, takımı oturtana kadar medya ve camianın önünde antrenörünü yalnız bıraktı. Sonuçlar kötü gidince de ilk yem olarak ya futbolcu ya da antrenörü gönderildi.'' 
     
     ''OĞUZ'UN GELİŞİ DE ZAMANSIZDI'' 
     Turhan Sofuoğlu, Oğuz Çetin'in, yıpranıp giden 2 teknik direktörün yardımcı antrenörlüğünü yaptıktan sonra takımın başına geldiğine dikkati çekerek, ''Oğuz zamansız geldi. Teknik direktörün yıpranmış gitmiş, aynı kadro var, sen devre arasında gelmişsin. Birkaç maç kaybetmişsin, artık maç kaybetmeye tahammülün yok. Başarılı olman çok zor. Oğuz, kaybetti yıprandı, kaybetti yıprandı, sonra da gitti. O, Fenerbahçe'nin bir değeridir. Ama çok yıpratılarak yollandı'' şeklinde konuştu. 
     
     ''AYNI FİLMİ YENİDEN İZLİYORUZ'' 
     Fenerbahçe'de değişen bir şey olmadığını ve aynı filmi yeniden izlediklerini vurgulayan Turhan Sofuoğlu, şunları söyledi 
     ''Şu anda yine antrenör aranıyor. Antrenörün kim olacağı, ne zaman geleceği, hatta kimin antrenör aradığı belli değil. Bir grup yurt dışında, bir grup yurt içinde çalışma yapıyor, ama ikisinin de birbirlerinden haberleri yok. Futbolcu bakmalar da aynı şekilde. Film başa dönecek, yönetimde en güçlü olan, parayı veren düdüğü çalacak. Ondan sonra onun dediği olacak, diğerleri muhalif olacak. Benim dönemimde de bu olaylar vardı. Aynı şeylerden demekki ders alınmamış. Önümüz karanlık.'' 
     
     ÇÖZÜM ÖNERİSİ 
     Sofuoğlu, Fenerbahçe'de doğru adımların atılması durumunda en kısa zamanda başarının geleceğini, başarı gelince de camiada herkesin birbiriyle kenetleneceğini söyledi. 
     ''Antrenörden önce Fenerbahçe'ye doğru mantalite gelmeli'' diyen Turhan Sofuoğlu, ''Herkes kendi görevinden yetkili kılınmalı. Antrenör ve futbolcular herkesle değil, bir yetkiliyle ilişki kurmalı. Şimdi taraftar, yönetim, başkan, futbolcular ve antrenörle ilişki kuruyor. Herkes futbolcunun kafasını karıştırıyor. Gelecek antrenörün kim olduğu o kadar önemli değil, mantalite değişirse başarılı olunur'' diyerek sözlerini tamamladı. 
     
     TURHAN SOFUOĞLU DÖNEMİ 
     Fenerbahçe'de 1999-2000 sezonunda başarısız sonuçların ardından 5. haftada Rıdvan Dilmen, 15. haftada da Zdenek Zeman'ın gönderilmesiden sonra göreve gelen Turhan Sofuoğlu yönetimindeki sarı-lacivertli takım, 19 haftada 11 galibiyet, 5 mağlubiyet, 3 beraberlik alırken, özellikle derbi maçlarının tümünü kazanmasıyla dikkatleri üzerine çekti. 
     Sofuoğlu döneminde yüzyılın ilk derbisinde Beşiktaş'ı 16. haftada 2-1 yenen Fenerbahçe, 23. haftada Trabzonspor'u 2-1, 26. haftada Ali Sami Yen Stadı'nda Galatasaray'ı 1-0 ve 33. haftada da BJK İnönü Stadı'nda Beşiktaş'ı 3-1 mağlup etmişti. 
     




</TEXT>
</DOC>
