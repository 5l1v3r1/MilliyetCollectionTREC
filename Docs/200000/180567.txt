<DOC>
<DOCNO> 180567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur16.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
"İnsülin" yumurtlama oranını artırıyor.. 
</HEADLINE>
<TEXT>

     Gazi Üniversitesi Tıp Fakültesi Kadın Hastalıkları ve Doğum Anabilim Dalı Öğretim Üyesi Prof. Dr. Bülent Tıraş, ''yumurtlayamama'' olarak bilinen Polikistik Over Sendromu'nun PCOS 15-49 yaş arasındaki her 5 kadından birinde görüldüğünü belirterek, ''İnsülin direncini giderici ilaçların yumurtlamaya çok iyi geldiği, yumurtlama oranını artırdığı ortaya çıktı'' dedi. 
     PCOS Kongresi dolayısıyla Antalya'da bulunan Prof. Dr. Bülent Tıraş, PCOS'un yumurtalıkta küçük kistçiklerin oluşmasıyla meydana geldiğini bildirdi. PCOS'ta kadın bedeninin erkeklik hormonu salgılamaya başladığını ifade eden Prof. Dr. Tıraş, hastalığın belirtileriyle ilgili şunları söyledi 
     ''PCOS, adet bozukluklarına, kıllanma, tüylenme gibi problemlere, yağlı deri, saç dökülmesi gibi hormonal sorunlara yol açabiliyor. Daha ilerleyen dönemlerde kadınların çocuk sahibi olmakta problemleri oluyor. Çünkü yumurtlama olmuyor. İlerleyen dönemlerde de erkeklik hormonunun yarattığı kötü etkiler, şeker hastalığına eğilim, gizli şeker, açık şeker, kalp-damar hastalıkları gibi birçok problem ortaya çıkıyor.'' 
     
     BELİRTİLER YANILTIYOR 
     PCOS'un birden çok belirtisinin olmasının hastaları yanılttığına dikkati çeken Prof. Dr. Tıraş, belirtiler arasında bulunan kıllanma, yağlı deri, sivilce ile karşılaşan kadınların cilt uzmanlarına başvurduklarını, obezite görülmesi halinde ise obezite merkezlerine gittiklerini kaydetti. 
     Hastaların kadın doğum uzmanlarına genellikle çocuk sahibi olamama durumunda başvurduklarını vurgulayan Bülent Tıraş, ''Bu hastalık toplumda çok sık olarak görülüyor. Sokaktan çevirdiğiniz 15-49 yaş arasındaki her 5 kadından birinde PCOS görülüyor. Ama çoğunluğu bunu bilmiyor'' dedi. 
     PCOS hastalarında şeker hastalığına bir eğilim belirlediklerine dikkati çeken Prof. Dr. Bülent Tıraş, şeker hastalığı için kullanılan bazı insülin ilaçlarının PCOS için de kullanıldığını ifade etti. Tıraş, ''Bu ilaçların kullanımı belki de ileride çok daha yaygınlaşacak. İnsülin direncini giderici ilaçların yumurtlamaya çok iyi geldiği, yumurtlama oranını artırdığı ortaya çıktı. Bu yönden faydalı olacaklarını düşünüyoruz'' diye konuştu. 
     
     PCOS'TA KALP HASTALIĞI RİSKİ... 
     Gazi Üniversitesi'nde PCOS'un kalp üzerine etkilerini de incelediklerine dikkati çeken Prof. Dr. Tıraş, şunları söyledi 
     ''PCOS'u olan kadınlarda bazı kalp hastalıklarında artış olabileceği sonucuna vardık. Bununla ilgili yeni çalışmalar var. 16-17 yaşında bir kız çocuğu düşünün, kıllanma, tüylenme, sivilce gibi şikayetleri var. Ama belki de 20 yıl sonra kalp hastası olacak. Biz bu kız çocuğunu, insülin duyarlaştırıcı ajanlarla tedaviye başlayacağız.'' Prof. Dr. Bülent Tıraş, PCOS hastalığı olanların küçük yaşlardan itibaren ciddi şekilde tedavi edilmesinin önemine değindi. Bu hastaların insülin hassaslaştırıcı ilaçlar alması gerektiğini dile getiren Tıraş, ''PCOS'lu kadınlar yaşam tarzlarına dikkat etmeli, sigara içmemeli, düzenli olarak spor yapmalı ve adet düzenleyici ilaçlar kullanmalı'' dedi. 
     
</TEXT>
</DOC>
