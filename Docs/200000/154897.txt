<DOC>
<DOCNO> 154897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo38.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Şampiyonluğa daha çok inandığımı söyledim... 
</HEADLINE>
<TEXT>

     Galatasaray Teknik Direktörü Fatih Terim, deplasmandaki Trabzonspor maçı sırasında tribündeki bir seyirciyle tartışması konusunda, ''Olayları iyi analiz etmek ve suni gündeme fazla prim vermemek lazım'' dedi. 
     Florya Metin Oktay Tesisleri'nde, futbolcuları Arif Erdem ve Mehmet Polat ile haftalık basın toplantısını yapan Terim, Trabzonspor'un, takdir ettikleri, Türk futboluna renk katan önemli bir ekip olduğunu kaydederek, ''Onlarla hala önemli dostluklarımız var. Olay bir organizasyon yanlışından doğuyor. Sahaya giriş ve çıkışlarda oyuncuları veya teknik heyeti seyirciye bu kadar yakın tutarsanız, birtakım olaylar olacaktır. Olanlara da fazla itibar etmemek lazım'' diye konuştu. 
     Maçtan sonra soyunma odasında futbolcularına, ''Bu maçı kazanarak şampiyon olduk'' dediği şeklinde basına yansıyan haberlere de değinen Terim, ''Ben futbolcularıma, artık şampiyonluğa daha fazla inandığımı söyledim. Hiçbir şeyin garantisi yok. Oyuncularıma, Beşiktaş'ın bir adım önde olduğunu ve Beşiktaş'la deplasmanda önemli bir maç oynayacağımızı da söyledim. Ama Trabzonspor maçındaki gibi oyuncularımızın sahaya yüreğini koyması, bizi tabii ki ümitlendirir'' açıklamasını yaptı. 
     Trabzonspor maçında rakiplerine çok az pozisyon vermelerine karşın, geçen haftalarda savunmada bazı sıkıntılar yaşadıklarının hatırlatılması üzerine Terim, şunları söyledi 
     ''Trabzonspor maçındaki futbolumuz, daha önceki haftalarda yaşadığımız sıkıntıların cevabı oldu. 'Nasıl olsa yeneriz' ya da 'Nasıl olsa atamazlar' şeklindeki kendine fazla güven, bizi hataya götürdü. Ama şimdi en ufak hatanın nelere mal olacağını bilen oyuncularım, durumun ciddiyetini daha iyi anladı. Forvet oyuncularımızın da topu kaybettikten sonra savunma yönlerini ortaya koymaları önemli. Bu şekilde savunma oyuncularımızı rahatlattılar.'' Terim, Beşiktaş'ın, ligde kalan maçların aynı saatte başlaması yönünde Futbol Federasyonu'na başvurmasını, ''Sorun olmaz. Ne zaman isterlerse oynarız'' diye değerlendirdi. 
     
     ''BENİM MATEMATİĞİM ZAYIFTIR'' 

     Birinci Süper Futbol Ligi'nde sezonun bitimine 4 hafta kala şampiyonluk yarışında Galatasaray ve Beşiktaş'ın şanslarıyla ilgili yöneltilen bir soruya, ''Benim matematiğim zayıftır' yanıtını veren Terim, şöyle devam etti 
     ''Bu dönemde artık hesap yapamayız. Arada 3 puan fark var ve kaybedilen her puan bizi hedeften uzaklaştırır. Oyuncularıma yüzde 100 güveniyorum. Ben matematiksel kısımdan ziyade, gerçekçi kısma bakıyorum. Her maçı kazanmak isteyen Galatasaray'ın bunları düşünmesine gerek yok'' dedi. 
     
     ''REVİVO ZAMAN ZAMAN İSTENENİ VEREMEYEBİLİR'' 

     Sarı-kırmızılı teknik adam, devre arasında Fenerbahçe'den transfer edilen ve Galatasaray'da medyanın eleştiri oklarına hedef olan Revivo için, bu futbolcunun zaman zaman isteneni veremeyebileceğini söyledi. 
     İsrailli oyuncunun, sahaya çıktığı zaman herkesi heyecanlandırabilecek kapasitede olduğunu dile getiren Terim, ''Oyunumuza katkısı olacağını düşünerek transfer ettik. Zaman zaman isteneni veremeyebilir. Ama sezon sonuna kadar her oyuncum bana lazım. Verilmesi muhtemel cevapları sezon sonuna bırakmak lazım. Sezon sonunda oturulur, artı ve eksiler konuşulur'' dedi. 
     
     ''ŞAMPİYON OLAN TEBRİK EDİLİR'' 

     Beşiktaş'la aralarındaki şampiyonluk yarışında zorlu bir dönemece girildiğini ifade eden Fatih Terim, şöyle konuştu 
     ''Sizin kazanamadığınız bir hafta, hiçbir şey ifade etmez. Önce kendi maçlarımıza bakmalıyız. Ben oyuncularıma inancımı ifade ediyorum. Artık avantaj ya da dezavantaj kalmadı. Şampiyon olacak takım, tüm maçlarını kazanmalı. Beşiktaş maçı geldiği zaman, bu maç oturup konuşulur. Hak eden de kazanır. Şampiyon olamazsak, rakibimizi tebrik ederiz. Eğer biz şampiyon olursak da onlar bizi tebrik eder.'' 
     
     ''VOLKAN'I SENEYE NEREDE KULLANACAĞIMI GÖRECEKSİNİZ'' 

     Fatih Terim, Kocaelispor'dan transfer edilmesinin ardından, gösterdiği başarılı performansla dikkatleri çeken Volkan Arslan'ın, gelecek yıllarda çok iyi yerlere geleceğine inandığını söyledi. 
     Galatasaray'ın, Volkan gibi kendisine uzun yıllar hizmet verecek bir oyuncuya sahip olduğunu ifade eden Terim, ''Seneye onu nerede kullanacağımı göreceksiniz. Fakat ben hiçbir oyuncumu tam olarak kabul etmem. Başarının sonu yok. Şaşırmadan, daha önemli işler yapabilir. Tek başına maç çevirebilir. İleride bunları yapacak ve daha önemli yerlere gelecektir. Kendine her maç yeni bir hedef koymalı'' dedi. Şu anda hiçbir oyuncusuyla yollarını ayırmadıklarını da vurgulayan Fatih Terim, her profesyonel kulüp gibi kendilerinin de sezon sonunda oturup bir değerlendirme yapacaklarını, şu anda transferi konuşmanın zamanı olmadığını bildirdi. 
     
     ''TEKLİF GELMESİ DOĞAL'' 

     Trabzonspor maçı sonrası basın toplantısındaki, ''Fatih Terimler kolay yetişmiyor. Giderse bir daha geri gelmez'' sözleri hatırlatılarak, ''Avrupa'dan size teklif var mı'' sorusunun yöneltilmesi üzerine de Terim, ''Avrupa'dan bana teklif gelmesi doğal. Gelecek tüm teklifler için de başkana gitmeleri gerekir. Benim sözleşmem var'' yanıtını verdi. 
     Terim, yeni Ali Sami Yen Stadı'nın inşası nedeniyle maçlarını Atatürk Olimpiyat Stadı'nda oynayacak olmalarıyla ilgili de ''Zaten sezon başında orada 80 bin kişiyle bir deneme yapmıştık. Galatasaray'ın yeni bir stada kavuşması için böyle bir uygulama gerekiyordu. Atatürk Olimpiyat Stadı çok önemli bir eser. Problemleri halledilir ve biz de orada maçlarımızı oynarız'' diye konuştu. 
     
     ARİF ''UMARIM SEZON SONUNDA İPİ GÖĞÜSLERİZ'' 

     Galatasaraylı futbolcu Arif Erdem de sarı-kırmızılı takımda 7 kez şampiyonluk yaşadığını ve hepsinin sıkıntılı geçtiğini belirterek, ''Şampiyonluk yarışları hep zor olmuştur. Birçok sezon gerilerden gelerek şampiyonluğu aldık. Başarılı olmak, zorlukları aşmasını bilmek demektir. Sezon sonunda umarım ipi göğüsleyen taraf oluruz'' dedi. 
     Arif, Beşiktaş'la oynayacakları maça daha 2 hafta olduğunu belirterek, ''Eğer o mücadeleye kadar kayıpsız gelirsek, büyük ölçüde düğüm orada çözülecektir. Biz şampiyon olmak için orada gerekeni mutlaka yaparız'' şeklinde konuştu. 
     Sarı-kırmızılı takımın savunma oyuncusu Mehmet Polat ise Almanya'da tedavisini sürdürdüğü bir dönemde Galatasaray'a transfer olduğunu ve forma giymeye başlamasının zaman aldığını söyledi. 
     Mehmet, ''Ben elimden geleni yaptım. Oynasam da oynamasam da ümidimi hiç kaybetmedim. Galatasaray'da kalıcı olmak istiyorum. Şimdi sadece şampiyonluğa kilitlendim'' dedi. 
     
</TEXT>
</DOC>
