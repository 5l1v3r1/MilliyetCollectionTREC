<DOC>
<DOCNO> 156206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo18.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Feyyaz Uçar GS maçı oynanmadan şampiyon değiliz... 
</HEADLINE>
<TEXT>

     Beşiktaş Futbol Takımı Antrenörü Feyyaz Uçar, Galatasaray maçı oynanmadan kimsenin Beşiktaş'ı şampiyon ilan etmemesi gerektiğini söyledi. 
     Uçar, Galatasaray'ın, Gençlerbirliği ile berabere kalmasının kendilerine sadece küçük bir avantaj sağladığını ifade ederek, ''Bu sonuç kesinlikle bizi etkilemeyecek. Henüz matematiksel olarak şampiyon olmadık. Biz yine aynı ciddiyet ve inançla çalışmalarımızı sürdüreceğiz. Futbolcularımıza da bu yönde telkinde bulunacağız. Galatasaray maçı oynanmadan kimse bizi şampiyon ilan etmesin'' diye konuştu. 
     
     GENÇLERBİRLİĞİ MAÇI 
     Gençlerbirliği ile hafta sonunda oynayacakları maça da değinen Feyyaz Uçar, bu karşılaşmaya beraberlik için değil, kazanmak için çıkacaklarını ifade etti. 
     Türkiye Kupası'nda Gençlerbirliği'ne elenmelerine gönderme yaparak ''Gençlerbirliği ile küçük bir hesabımız var'' diyen Uçar, ''Bu maçı kesinlikle kazanmak istiyoruz. Eğer beraberlik hesaplarıyla giderseniz kaybedersiniz. Ankara'da seyircimizin de desteğiyle 3 puan almak amacındayız'' dedi. 
     
     ''SPEKÜLASYONLAR BİZİ İLGİLENDİRMİYOR 
     Ligin bitimine 3 hafta kala yapılan spekülasyonların kendilerini ilgilendirmediğini vurgulayan Uçar, ''Bizim işimiz sahaya çıkıp oynamak. İsteyen çıkar konuşur ve hesap yapar. Bunlar bizi ilgilendirmiyor. Biz kendi işimize bakıyoruz'' şeklinde konuştu. 
     Uçar, son olarak siyah-beyazlı taraftarlara bir mesaj vererek, ''Acele etmesinler ve beklesinler. Takımlarını her zaman olduğu gibi desteklesinler. Onların desteğine şimdi daha çok ihtiyacımız var'' diyerek konuşmasını tamamladı. 
     
</TEXT>
</DOC>
