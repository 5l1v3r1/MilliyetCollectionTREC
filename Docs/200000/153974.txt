<DOC>
<DOCNO> 153974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sondun23.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan ile Hindistan arasında buzlar çözülüyor... 
</HEADLINE>
<TEXT>

     Pakistan, Hindistan'ın tüm diplomatik ilişkilerin yeniden kurulmasına yönelik girişimini olumlu karşıladığını bildirdi. 
     Pakistan Dışişleri Bakanı Hurşid Kasuri, ülkesinin Hindistan'ın İslamabad'a büyükelçi atama kararını memnuniyetle karşıladığını açıkladı. Kasuri, Pakistan'ın da Hindistan'la ilişkilerini yüksek komiserlik büyükelçilik düzeyine çıkarmayı istediğini söyledi. 
     Hindistan'ın diyalog önerisini de olumlu karşıladıklarını belirten Kasuri, Pakistan'ın görüşmelere hazır olduğunu kaydetti. 
     Kasuri, buna karşın, Hindistan Başbakanı Atal Behari Vajpayii'nin önerilerine resmi yanıtın Pakistan Başbakanı Zaferullah Han Cemali tarafından verileceğini söyledi. 
     Hindistan Başbakanı Vajpayii, bugün Pakistan'a yeni büyükelçi atanmasına karar verildiğini ve geçen yıl kesilen sivil uçuşları yeniden başlatacaklarını açıklamıştı. 
     Pakistan Başbakanı Cemali, 4 gün önce Vajpayii'yi telefonla aramıştı. Bu, iki ülke arasında yaklaşık iki yıldır yapılan en üst düzeydeki görüşme olmuştu. 
     Hindistan ve Pakistan, tartışmalı Keşmir eyaleti yüzünden geçen yıl bir kez daha savaşın eşiğine gelmişti. 
     




</TEXT>
</DOC>
