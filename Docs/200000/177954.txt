<DOC>
<DOCNO> 177954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/yasam/yas15.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Edebiyata saldırdılar    İzmİr Urla'da doğan çağdaş Yunan şairlerinden Yorgo Seferis'in adı, ilçede yaşayan ünlülerin yer aldığı tabeladan silinerek, yerine Nuri Alço ile Erol Taş'ın adları yazıldı. "Üç kırmızı güvercin" adlı kitabıyla 1963'te Nobel Edebiyat Ödülü'nü kazanan Seferis'i halka tanıtmak amacıyla doğduğu evin bulunduğu sokağa adı verilmiş ve ünlülerin isimlerinin bulunduğu levhaya da ismi yazılmıştı. Şairin isminin yerine başka isimlerin yazılması, Urlalılar'ın da tepkisine neden oldu. 
   
   Paketlerin üzerine 'Şişmanlatır' uyarısı    İNGİLTERE'DE giderek tırmanan obeziteye karşı etkili mücadele için harekete geçen uzmanlar, yüksek kalorili, şekerli ve yağlı yiyeceklerin paketlerinin üzerine "şişmanlatır" uyarısı konulmasını öneriyor. Aynen sigara paketlerinde yer alan "sağlığa zararlıdır" yazısı gibi, cips, çikolata paketlerinde de uyarıların yer alması gerektiğini belirten uzmanlar, hükümetten konuyla ilgili yasal düzenlemeyi hemen yapmasını istiyor. Avam Kamarası Sağlık Komisyonu önerileri ele alacak, uygun görülürse yasal düzenlemelerin hazırlıkları başlatılacak. 
   
   Otomobildeki çip şoförü ihbar edecek    İNGİLİZ pazar gazetesi The Sunday Times, hükümetin, ülkedeki her otomobile bir mikroçip yerleştirip kuralları ihlal eden sürücüleri, kendi otomobilinin içindeki bu "muhbir" aracılığıyla takibe almayı planladığını yazdı. "Otomobil içindeki casus" sürücünün aşırı sürat, hatalı park gibi hatalarını anında ilgili birimlere aktaracak. Sürücü 'ihbar edildiğini' ceza mektubu kapısına geldiğinde anlayacak. Ancak, "Big Brother" Büyük Birader planı olarak da adlandırılan plana, bazı sivil toplum kuruluşları karşı çıkıyor. 
   
   İtalyan sinemasının en güçlü 8. ismi    İTALYA'NIN en yüksek tirajlı aylık sinema dergisi Ciak tarafından açıklanan İtalyan sinemasının en güçlü 50 ismi arasında yönetmen Ferzan Özpetek 8. sırayı aldı. "Güçlüler Listesi" adıyla sinemadaki başarı, kazanç ve alınan ödüllere göre her yıl hazırlanan listede geçen yıl 21. sırada olan Özpetek, bu yıl 8. sıraya yükselerek, en yüksek çıkış yapan sinema adamı oldu. Listede, Özpetek'in önünde yönetmen olarak tek isim, 6. sırada bulunan ve Oscarlı bir aktör olan Roberto Benigni yer aldı. 
   
   Stresliyim diyen işten kaytarıyor    AVRUPA ülkelerinde çalışanların yüzde 28'inin stres yüzünden işlerine gidemedikleri, önlem alınmadığı takdirde bu oranın yüzde 47'ye çıkabileceği belirlendi. Media Planning Group MPG tarafından AB ülkelerinde yapılan bir araştırmada, "stres mazereti" ile işyerine gitmeyenlerin başında yüzde 37.4'le İsveçliler'in geldiği ortaya çıktı. İsveçlileri yüzde 33.7'yle İtalyanların, yüzde 28'le İspanyolların izlediği ifade edildi. Araştırmaya katılan Avrupalıların yüzde 82'si de, stresin işyerindeki problemlerden kaynaklandığını ileri sürdü. 
   
   
</TEXT>
</DOC>
