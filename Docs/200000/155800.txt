<DOC>
<DOCNO> 155800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sondun09.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'deki SARS vakalarından yarısının kaynağı belirsiz... 
</HEADLINE>
<TEXT>

     BM'ye bağlı Dünya Sağlık Örgütü DSÖ , Çin'den kaynaklanan akut solumum yetmezliği sendromuna SARS yakalananların yarısının hastalığı nasıl kaptığının belirsiz olduğunu bildirdi. 
     DSÖ sözcüsü Mangai Balasegaram, Çin Sağlık Bakanlığı'nın, gribe benzeyen belirtileriyle büyük ölçüde ölüme yol açan SARS hastalığı vakalarında kaynakları açıklamakta yüzde 50 oranında yetersiz kaldığını açıkladı. 
     Çin'in güneyinde geçen yılın kasım ayında ilk kez görüldüğü bilinen ve uçak yolcularıyla dünyaya yayılan ''atipik zatürree'' SARS hastalığı, Çin'de 230, dünya genelinde toplam 526 ölüme neden oldu. Hastalığa yakalanan insan sayısının toplam 7 bin 200'ün üzerinde olduğu kaydedildi. 
     Bu arada Çin Uzay Araştırmaları Dairesi, Rusya ve ABD'den sonra kendi olanaklarıyla uzaya insan gönderen üçüncü ülke olmak için girişilen programın SARS yüzünden aksamayacağını bildirdi. 
     Komünist Parti resmi yayın organı Halkın Günlüğü gazetesi, daha önceden 2003 sonbaharı için planlandığı açıklanan ilk Çin astronotu ''taikonot''un yörüngeye gönderilme tarihini açıklamadı. 
     
</TEXT>
</DOC>
