<DOC>
<DOCNO> 158906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/dunya/dun02.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekillerinden Hamaney'e çağrı 
</HEADLINE>
<TEXT>
Zehiri iç reform yap 
     İran'da reformcu milletvekilleri, dini lider Ayetullah Ali Hamaney'e bir mektup yazarak, rejimi kurtarmak için, "zehiri içmesini" ve demokratik reformları kabul etmesini istedi. 
     Reformcu 127 milletvekilinin yazdığı mektupta, "Eğer zehir içilecekse bu şimdi , ülkenin bağımsızlığı ve toprak bütünlüğüyle rejim tehlikeye girmeden önce yapılmalıdır" denildi. 
     "Zehir içme" sözünü ilk kez, İslam rejiminin kurucusu Ayetullah Humeyni, 1988'de İran - Irak savaşını bitiren BM Güvenlik Konseyi'nin ateşkes kararını kabul ettiğini açıkladığı zaman sarf etmiş ve bu kararı istemeyerek onayladığını ifade etmek amacıyla "Zehir içtim" demişti. 
     Milletvekillerinin Hamaney'e yazdığı ve bir kopyasını Associated Press'in ele geçirdiği mektupta, rejimi korumanın tek yolunun, sertlik yanlılarının kontrolündeki, seçimle iş başına gelmeyen kurumlarda değişiklikler yapılması olduğu belirtildi. Mektupta, siyasi muhaliflerin öldürülmesi, demokrasi yanlısı yayınların kapatılması, yazarlar ve siyasi eylemcilerin hapsedilmesi ve Hamaney'in atadığı sertlik yanlılarının tüm reform yanlısı yasa tasarılarını reddetmelerinin, seçimleri anlamsız kıldığı belirtildi. 
     Milletvekilleri, halkta artan hoşnutsuzluğun ve Saddam Hüseyin'in yıkılmasından sonra ABD'nin İran'a karşı artan tehditlerinin, durumu iktidardaki mollalar açısından daha kritik hale getirdiği görüşünü savundu. 
     Dini lideri eleştirmek İran'da tabu sayılıyor ve eleştirenler cezalandırılabiliyor. 
     

</TEXT>
</DOC>
