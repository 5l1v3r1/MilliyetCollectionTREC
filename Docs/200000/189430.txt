<DOC>
<DOCNO> 189430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/siyaset/siy05.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP duruşmasında sürpriz tanık çıktı 
</HEADLINE>
<TEXT>

   Abdullah Öcalan'ın eski koruması, itirafçı Ejder Paçal'ın ifadesi dünkü duruşmada okundu. Paçal, Zana'nın PKK kampına gittiğini öne sürüyor. 
      ANKARA Milliyet 

   
   Yaklaşık 9.5 yıldır tutuklu bulunan eski DEP milletvekillerine yeniden yargılandıkları davanın 8. duruşmasında da tahliye kararı çıkmadı. Kapatılan DEP'in eski milletvekillerinin yeniden yargılanmasına Ankara 1 No'lu DGM'de devam edilirken, oturuma sanıklar Leyla Zana, Hatip Dicle, Orhan Doğan, Selim Sadak ile avukatları katıldı. Mahkeme Başkanı Mehmet Orhan Karadeniz, 1994'te Pişmanlık Yasası'ndan yararlanan Ejder Paçal'ın, tanık olarak Ahlat Cezaevi'nde 20 Haziran 2003'te verdiği ifadeyi okudu. 
   Abdullah Öcalan'ın eski koruması olan Paçal, hükümlülerden sadece Zana'yı tanıdığını, Ekim 1991'de Lübnan'daki Bekaa Vadisi'ne üzerinde askeri üniformayla geldiğini anlattı. Zana'nın Mahsun Korkmaz Akademisi'nde Öcalan'ın verdiği siyasi eğitimlere katıldığını öne süren Paçal, Öcalan ile Zana arasında, Kürtlerin Meclis'e girmesi ve 1991 seçimlerinde SHP ile ittifaka gidilmesi gerektiğine ilişkin konuşma geçtiğini de öne sürdü. 
   
   21 KASIM'A ERTELENDİ 
   DEP'lilerin avukatı Yusuf Alataş ise, tanık ifadesinin AİHM kararlarını ihlal edecek şekilde talimatla alındığını, Paçal'ın mahkemeye getirilmesi gerektiğini söyledi. İçişleri Bakanlığı'na yazı yazılarak Zana'nın hangi tarihlerde yurtdışına çıktığının sorulmasını isteyen Alataş, o dönemde genel seçimlerin yapıldığını kaydetti. Mahkeme heyeti, Alataş ve sanık avukatlarının taleplerinin davanın esasıyla ilgili olmadığına ve hükümlülerin serbest bırakılması taleplerinin reddine karar vererek, duruşmayı 21 Kasım'a erteledi. 
   Duruşmayı izleyen AKP Diyarbakır Milletvekili Cavit Torun DGM'den ayrılırken, DEP davasının AB'ye uyum açısından önemli olduğunu söyledi. Torun, "Türkiye, bu insanların tutukluluk halinin devamıyla Avrupa İnsan Hakları Sözleşmesi'ni ihlal ediyor" derken, duruşmayı İsveç Sol Parti Başkanı Ulla Hoffman da izledi. 
   
   
</TEXT>
</DOC>
