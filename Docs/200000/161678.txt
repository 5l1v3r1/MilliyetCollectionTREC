<DOC>
<DOCNO> 161678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/soneko02.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Ataç Faizler indi, enflasyon patlayabilir.. 
</HEADLINE>
<TEXT>

     Hacettepe Üniversitesi HÜ İktisat Bölümü Öğretim Üyesi Prof. Kuter Ataç, Türkiye'nin mevcut ekonomik programının amacının enflasyonu durdurmak olduğunu bildirerek, ''faiz oranlarının çok düşürülmesi durumunda enflasyonun patlama tehlikesi var'' dedi. 
     Ataç, Merkez Bankası'nın faiz indirimini değerlendirirken, 3 puanlık faiz indiriminin döviz kurlarında beklenilen artışa neden olmadığına dikkati çekti. 
     Döviz kurları ile faiz hadleri arasındaki ilişkinin mekanik ve kolay olmadığını belirten Ataç, ''ortada sırf döviz kuru düşsün diye, faizlerin indirilmesini gerektirecek bir durum yok'' dedi. 
     Yüksek miktarda faiz indiriminin, enflasyonist eğilimin tekrar hızlanmasını sağlayacağını kaydeden Ataç, döviz kurları ile faiz oranlarının beklentilere göre değiştiğini söyledi. 
     Ekonomik programı uygularken, piyasalarda dengeyi sağlamanın çok önemli olduğunu vurgulayan Ataç, şöyle devam etti 
     ''Şu an için faizlerde 3 puan indirim yapılmasa da olurdu. İndirim fazla olursa, talebin patlaması ile fiyatların daha artma olgusunu ortaya çıkarıyor. Faiz indirimleri tüketim harcamalarının artışını teşvik ediyor. O zaman da enflasyonu artıyor. 
     Döviz kurlarının yükselişi ile düşüşü de bizim dışımızda oluşan bir olgu. Esas cari açık büyük bir tehlike oluşturuyor. Cari işlemler dengesinde yaklaşık 8-9 milyar dolarlık açık meydana gelebilir. Böyle bir durumda, bugünkü kurların, ilerki zamanda da bu kadar düşük olmasının beklenmemesini gerekiyor.'' 
     
     ''MERKEZ BANKASI'NA YÜKLENİLMEMELİ'' 

     Bilkent Üniversitesi Öğretim Üyesi Doç. Dr. Faruk Selçuk ise, Türkiye'deki reel faizlerin yüksekliğine değinirken, reel faizlerin yüksekliğinin arkasındaki temel nedenin Merkez Bankası değil, kamu maliyesi ve iç borçlar olduğunu söyledi. 
     Reel faizlerin düşmesi için öncelikle kamu maliyesinin düzeltilmesi gerektiğini vurgulayan Selçuk, ''Türkiye'deki yüksek miktarda iç borç ile reel faizlerin daha da aşağıları çekilmesi biraz zor'' dedi. 
     Sivil toplum örgütleri ile hükümetin Merkez Bankası'na yüklenmemesi gerektiğini ifade eden Selçuk, bankanın izlediği politikaların doğru ve güvenilir olduğunu savundu. 
     ''Merkez Bankası ne zaman faiz indirimi yapacağını bilir, indirimin yapıldığı gün doğru gündür'' diyen Selçuk, diğer ülkelerde olduğu gibi Türkiye'de de, bankanın amacının büyüme değil, fiyat istikrarı olduğunu kaydetti. 
     Enflasyondaki düşüşü de ''olumlu'' olarak niteleyen Selçuk, ''ancak enflasyonun sürekli eksi değerde çıkması da enflasyondan daha tehlikeli bir durumu Türkiye'nin karşısına çıkarır. Bu da deflasyondur'' diye konuştu. 
     
</TEXT>
</DOC>
