<DOC>
<DOCNO> 157568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/spor/spo01.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İş daha bitmedi 
</HEADLINE>
<TEXT>

Lucescu, tarihin kötü tecrübelerle dolu olduğuna dikkat çekti, "Henüz şampiyonluğu garantilemedik. Önümüzde daha iki kritik maç var" dedi 
     ORHAN YILDIRIM 

     'Sırası gelecek' 
     LİGİN son iki haftasına beş puanlık bir farkla giren lider Beşiktaş'ta, yönetim ve taraftarlar şampiyonluk kutlamalarına şimdiden başlarken, Teknik Direktör Lucescu tedbiri elden bırakmıyor. Rumen hoca, "Henüz hiçbir şey garanti değil. Rapid Bükreş ve Dinamo'nun başındayken iki kötü tecrübe yaşamıştım. Beşiktaş'ın tarihinde de böyle tatsız olaylar var. Bunları unutmadım, unutmam. Kutlamaların da sırası gelecektir" dedi. 
     
     'Sabırsızlık var' 
     CAMİAYI çok iyi anladığını da sözlerine ekleyen Lucescu, "Ortada sekiz senelik bir özlem var, sabırsızlık var. Ama çok kritik iki maç daha yapacağız. Galatasaray gibi üst düzey takımlar kaybetmeyi hemen kabullenemezler. Bu yüzden İnönü'de tüm güçlerini harcayacaklardır" diye konuştu. Tecrübeli teknik adam, bu noktaya gelene kadar çok çalıştıklarını da kaydetti, "Ligi adımıza yakışır bir şekilde, güzellikler içinde bitirmeliyiz" ifadesini kullandı. 
     
Zago'yu meğer Daum önermişAlman hocanın, geçen sezon bitime üç ay kala Brezilyalı oyuncunun alınması için yönetime rapor verdiği öğrenildi 
     BEŞİKTAŞ savunmasında oynadığı futbolla adeta devleşen ve tüm otoritelerin beğenisini toplayan Zago'nun transferinde eski Teknik Direktör Daum'un imzası çıktı. Geçtiğimiz yıl Siyah - Beyazlı takımı çalıştıran Alman hocanın, bitime üç ay kala Roma'da top koşturan Brezilyalı oyuncunun alınması için yönetim kuruluna öneride bulunduğu öğrenildi. 
     TRANSFER Komitesi üyeleri ile sık sık bir araya gelen tecrübeli çalıştırıcının, "Müthiş bir yetenek. Çok yönlü bir oyuncu ve iyi bir profesyonel. Zago'yu alırsanız, yeni sezonda şampiyon oluruz. Bu adamı kaçırmayın" dediği belirtildi. Daum'un ayrılmasından sonra yöneticiler Zago'yu Lucescu'ya danıştı ve olumlu rapor üzerine transfer ettiler. 
     
Yönetimden Çulcu'ya övgü      SİYAH - Beyazlı yönetim Gençlerbirliği maçının hakemi Mustafa Çulcu'ya büyük övgü yağdırdı. Asbaşkan Levent Erdoğan, "Böylesi gergin ortamda ve tansiyonu yüksek maçta son derece soğukkanlıydı. Pozisyonları çok yakından takip etti. Çulcu'nun yönetimi ders olarak gösterilmeli. Nasıl hata yapan hakemi eleştiriyorsak, yapmayanın da hakkını vermek zorundayız" dedi. 
     
İlhan'a Lucescu sahip çıktı      HAFTALARDIR gol atamayan ve eleştiri oklarını üzerinde toplayan İlhan'a yine hocası Lucescu destek verdi. Rumen hoca, "Dünyadaki tüm golcülerin bu tür dönemleri olur. Asıl şimdi onun arkasında durmalıyız" dedi. Öte yandan Kaan Dobra'nın attığı gollerden sonra İlhan'ın sevinç yumağına katılmaması da dikkat çekti. 
     
Kaan'a özel prim      SEZON başında büyük umutlarla transfer edilen ancak uzun süre verimli olamayan ve hatta bir ara gönderilmesi bile gündeme gelen Kaan Dobra, Gençlerbirliği maçı sonrası el üstünde tutulmaya başlandı. Attığı iki nefis golle takımını galibiyete taşıyan tecrübeli oyuncuya ekstra prim verilmesi gündeme geldi. Yönetim Kurulu, Kaan Dobra'yı beş bin dolarla ödüllendirecek. 
     
Barcelona'dan ilginç teklif      KALECİ Cordoba'yı renklerine katmak için büyük bir çaba harcayan Barcelona Kulübü, Beşiktaş'ın kaleci antrenörü Datcu'ya da kanca taktı. İspanyol ekibini çalıştıran Yugoslav teknik adam Antiç'in, Datcu'nun alınması için ısrarcı davrandığı ancak Teknik Direktör Lucescu'nun bu konuda kesinlikle taviz vermediği öğrenildi. 
     
'Trilyonlara değişmem'      TEKNİK Direktör Lucescu'nun verdiği iki günlük izni Bodrum'da değerlendiren Sergen Yalçın, Beşiktaş'ın artık son durak olduğunu söyledi. Yıldız oyuncu, "Trilyonlar verseler kulübümden ayrılmam. Benim için artık sadece Beşiktaş var. Geçmişte yaptığım hatalar ve bunlardan aldığım dersler beni olgunlaştırdı. Futbola noktayı Siyah - Beyazlı formayla koyacağım" diye konuştu. 
     
Pankart titizliği      MENAJER Sinan Engin, Gençlerbirliği maçı öncesinde taraftarların Galatasaray Teknik Direktörü Fatih Terim aleyhine astığı pankartı hemen indirtti. Pankartı görür görmez soluğu tribünlerde alan Engin, Siyah-Beyazlı seyircilerle kısa bir konuşma yaptı ve "Centilmenliğe yakışmayan şeylerden uzak duralım" diyerek bu konudaki titizliğini gösterdi. 
     
     

</TEXT>
</DOC>
