<DOC>
<DOCNO> 158409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/yazar/tamer.html </URL>
<DATE> 2003/05/23/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Almanya'da deflasyon neden kalıcı 
</HEADLINE>
<TEXT>

     Temel yapısal reformların hiçbirini gerçekleştiremeyen Almanlar, şu sıralar bizi kıskanıyorlar. Türkiye'nin Ecevit hükümeti döneminde, kağıt üzerinde bile olsa önemli yapısal reformlara imza atmış olmasını imrenerek ve takdirle karşılıyorlar. "İçi beni yakar, dışı seni" misali AKP hükümeti bu reformların çoğunu sulandırmaya kalksa da, yapısal reformlar meselesinde şimdilik Almanlardan daha iyi durumda olduğumuz kesin. 
     
     İlk tetikleyen... 
     Uzmanlara göre Almanya'daki deflasyonist süreci ilk tetikleyen, yapısal reformların gerçekleştirilememesi oldu. Yıllardır konuşulduğu halde yapılamayan yapısal reformlar, Alman tüketicisinin iktidara olan güvenini sarstı. Eskiden "İşler nasıl olsa düzelir, ben paramı harcayayım" diyen tüketici, iktidara karşı güvenini yitirdiği için şimdi "Biz bu işin içinden çıkamayacağız. En iyisi kendi güvencemi kendim sağlayayım, paramı elimde tutayım" diyor ve böylece deflasyonist süreci o da besliyor. 
     
     Kontrolsüz süreç 
     Bu arada resmen yapılamayan reformların yer yer de facto gerçekleşmekte olduğu da dikkati çekiyor ve o reformlarla ulaşılmak istenen sonuca, bu kez boşluklardan yararlanarak varılıyor. Ancak hükümetin, ekonominin gerçekleriyle yüzleşmeye direndiği noktada ekonomik hayat bunu kendisi gerçekleştirince, kontrolsüz bir süreç yaşanmaya başlıyor. 

</TEXT>
</DOC>
