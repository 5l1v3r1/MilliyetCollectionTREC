<DOC>
<DOCNO> 186536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/spor/aspo.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BUZ GİBİ ZAFER 4-3 
</HEADLINE>
<TEXT>

   Galatasaray için moral maçıydı. 3-0'ı yakaladığında hedefine ulaşmıştı. Ama Akçaabat Sebat bir açıldı, pir açıldı. Cim-Bom, üç puanı güç bela kurtardı 
      
   90 dakika    ERHAN TELLİ 

   Gazeteden çıkıp, Olimpiyat Stadı'na girmemiz ya 5 dakika ya da 10 dakika sürdü. Maç günü yollar hiç bu kadar boş olmamıştı. Seyirci rekorları kıran Sarı - Kırmızılı taraftar da takımını yalnız bırakmıştı. 
   Prates'in yerine Batista sağ kanatta oynarken, Hakan Şükür'ün ilerideki partneri Arif olmuştu. İlk 25 dakika geçildiğinde Galatasaray taraftarı için değişen hiçbir şey yoktu. Lig sonuncusu Akçaabat Sebatspor önünde ne doğru dürüst atak, ne de gol pozisyonu vardı. Trabzon ekibi de, ilk yarıda sahada bir şey oynamıyordu, ama savunmada uyguladıkları beşli, hatta altılı defans sistemiyle beraberliğe razı görüntü ortaya koyuyorlardı. 
   29. dakikada ilk tehlikeli gol girişimi Hakan Şükür'ün, kaleci Alper'de kalan kafasıyla geldi. 
   31'de Arif'in kullandığı frikik atışı az farkla üstten dışarı çıktı. 32'de kale önüne yapılan ortaya Hakan Şükür yükselip kafayı vurdu, yere düşen topu Sabri tamamlamak istedi. Son olarak Hasan Şaş topu kaleye gönderemedi. 
   35. dakikada Hakan Şükür'ün düşürülmesiyle kazanılan frikik atışında Frank de Boer, Fenerbahçeli vatandaşı Van Hooijdonk'a nazire yaptı 1 - 0 
   40. dakikada Sabri kaleye vurmak yerine Hakan'a pas vermek isteyince, mutlak bir gol pozisyonuda kaçıverdi. Hakan son bir hamleyle topu Cihan'a çıkardı. Cihan'ın plasesi direkten geri dönüp, kaleci Alper'in kucağında kaldı. 
   44'te Korhan'ın sert şutunu Mondragon iki hamlede önleyebildi. 
   47. dakikada Sumiala'nın ayağından Sebat, mutlak bir gol kaçırdı. Hemen ardından Bratu, yaptığı şık asistle boş kale önünde Arif'i topla buluşturdu. Arif'in 49. dakikadaki bu golüyle Galatasaray 2 - 0 öne geçti. 
   54'te defansın arkasına uzatılan topla buluşan Ayhan bu kez topu Rumen golcü ile buluşturdu. Bratu kendisinin ilk, takımının üçüncü golünü kaydetti 3 - 0 
   Bu dakikadan sonra herkes Galatasaray'ın çok rahat oynayacağını düşündü, ama durum hiç öyle olmadı. 
   71'de sahneye Sumiala çıktı. Attığı şık golle skor 3 - 1 oldu. Bu golün şaşkınlığı daha hiç geçmemişken, 75. dakikada yine Sumiala, ara pasında Orhan'ı, Mondragon ile karşı karşıya bıraktı. Tecrübeli oyuncu aşırtma vuruşla farkı bire indirdi 3 - 2 
   Bu golden sonra tribünde homurdanmalar da başladı. Son 15 dakika Galatasaray için k busa dönüştü. 
   79'da Arif'in ceza sahasında yerde kaldığı pozisyonda hakemin kararı doğruydu. 87'de topla buluşan Arif, kaleci ile karşı karşıya kalıp, pasını Sabri'ye verdi. Genç oyuncunun vuruşuyla Galatasaray 4 - 2 öne geçti. 
   Maç tam bitti derken, Orhan bir kez daha sahneye çıktı ve uzaktan sert bir vuruşla farkı yeniden bire indirerek, maçın skorunu 4-3 olarak ilan etti. 
   
   Ne kadar enteresan    Fatih Terim, basına ve taraftara yolladığı ilginç mesajda, "Bizim çocuklar herhalde sizin gündem sıkıntısı çekmenizi istemiyor" dedi 
   Göndermede bulundu 
   ÖNCE Real Sociedad yenilgisi, ardından da Akçaabat Sebatspor karşısındaki sıkıntılı galibiyet, Galatasaray Teknik Direktörü Fatih Terim'in yüzünü astı. Güzel bir maç izlettirdiklerini iddia eden Terim, basın mensuplarına hitaben, "Bizim çocuklar, herhalde sizin gündem sıkıntısı çekmenizi istemiyor. Bütün enterasan olaylar bizi bulduğu için böyle oluyor. Siz yazmakta zorlanmayın diye dört gol atıp, üç gol yediler" ifadelerini kullandı. 
   
   "Bu emeğe hakarettir" 
   REAL Sociedad maçından dolayı basına sitemini sürdüren tecrübeli hoca, "Oyuncunun galibiyetten sonra mutsuz olması normal. Ben bir şeye üzüldüm. Biraz vicdan sahibi olan biri Real Sociedad önündeki iyi oyunu anlatabilirdi. Biz buna kırgınlık duyarız. Bu yapılan emeğe hakarettir" yorumunu yaptı. Terim, bazılarının taraftarın protestosuna zemin hazırladığını da savundu. Fatih hoca, Hakan Ünsal'ın da güçlenmesi için 18 dışında kaldığını vurguladı. 
   
   "Anne sevgisi gibi " 
   AKÇAABAT Sebat karşısında 71. dakikaya kadar ciddi, disiplinli, bol gol pozisyonu bulan bir Galatasaray olduğuna dikkat çeken Fatih Terim, "Futbolcular üçüncü golden sonra oyunun bittiğini düşündüler" dedi. Yenilen golleri Mondragon'a bağlamanın yanlış olduğunu kaydeden Terim, "Seyircinin sevgisi anne sevgisi gibi karşılıksız olmak zorundadır. Bunlar Galatasaray seyircisine yakışmaz. Bu oyuncuların duygusal bir kredileri de var" diye konuştu. 
   
   Hakan korkusu    Akçaabat Sebat maçında sakatlanan yıldız futbolcunun apar topar MR'ı çekildi. Yoğun bir tedavi uygulanacak golcü oyuncunun İngiltere maçında oynaması tehlikeye girdi 
   Ödem bulundu 
   AKÇAABAT Sebat karşısında güç bela üç puanı yakalayan Cim - Bom'da moraller Hakan Şükür'ün sakatlığı ile bozuldu. Karşılaşmanın 65. dakikasında sakatlığı nedeniyle yerini Murat'a bırakan yıldız futbolcunun dün gece apar topar MR'ı çekildi. Sağ ayak iç yan bağlarında ödem tespit edilen golcünün 4 - 5 gün dinlendirileceği açıklandı. 
   
   Tedaviye başlandı 
   SARI - KIRMIZILI oyuncunun 11 Ekim'deki İngiltere sınavında oynaması da tehlikeye girdi. Yoğun tedavi uygulanacak olan Hakan'ın yapılacak son kontroller sonrası Ay - Yıldızlı ekipteki yerini alıp almayacağı belli olacak. Şanssız bir sakatlık geçirdiğini belirten Hakan Şükür, "Böylesine önemli bir maçta milli takımı yalnız bırakmak istemiyorum" dedi. 
   
   Göze çarpanlar 
   FRANK DE BOER Attığı muhteşem frikik maçın en güzel hareketiydi. Ancak ikinci yarıda savunmadaki hatalı oyunu dikkat çekti. 
   HAKAN ŞÜKÜR Sakat sakat oynadı. Takımını yalnız bırakmadı. Ancak verimli olamadı. Elinden geldiğince mücadele etti. 
   ARİF Eski gücünde olmadığı gözlendi. Etkisiz kaldı. Final toplarını iyi kullanamadı. Attığı gol Bratu'nun eseriydi. 
   ERGÜN Alışılmış performansından yine çok uzaktı. 90 dakika tek orta bile yapamadı. Sol kanadı hiç iyi kullanamadı. 
   AYHAN Orta sahanın en çok koşan adamıydı. İyi mücadele etti. Hareketliydi. Oyuna katkısı olanların başında geliyordu. 
   SUMİALA Galatasaray defansını çok rahatsız etti. Şık gol attı. Ancak ikinci yarının başında kaçırdığı pozisyon gol almalıydı. 
   
   Rakamlar diyor ki 
   ASLIHAN ÇİL 

   1- Galatasaray'daki 69. lig maçına çıkan Kolobiyalı eldiven Mondragon, taraftarı önünde ilk kez rakip forvetlere 3 kez geçit verdi. 
   2- Sabri, Akçaabat maçında attığı golle bu sezonki üçüncü golüne ulaşarak, Hakan Şükür'den sonra Sarı Kırmızılılar'ın en golcü 2. ismi oldu. 
   2- Bu sezon oynadığı ilk 4 maç ve sahada kaldığı 170 dakikada 2 gol bulan tecrübeli futbolcu Orhan Kaynak, 34 dakika mücadele ettiği Galatasaray maçında Kolombiya Milli Takım kalecisi, Hollanda ve Türk milli takım kaptanlarının oynadığı defansı da iki kez aşmayı başardı. 
   30- Cim - Bom 6-0'lık Fenerbahçe derbisinden 30 hafta sonra, Akçaabat Sebatspor maçında rakip forvetlere 3 kez mağlup olarak en çok gol yediği 90 dakikayı yaşadı. 
   
   Maçtan notlar 
   Bratu'nun siftahı 
   TRANSFERİN son gününde Galatasaray'a katılan Bratu, Sarı-Kırmızılı forma altında ilk golünü attı. Frank de Boer de ilk kez rakip fileleri havalandırırken, Hakan Şükür ise Olimpiyat Stadı'nda ilk defa boş geçti. 
   
   Karan'dan tepki 
   VOLKAN ile birlikte gece hayatına katıldığı söylenen Ümit Karan, bu dedikodulara tepki gösterdi. "Ben ne zaman, ne yapacağımı bilirim" diye konuşan golcü, "Ne hocam, ne de yönetimden hiç kimse beni uyarmadı" ifadesini kullandı. 
   
   Golü merak etti 
   GALATASARAY Başkanı Özhan Canaydın, karşılaşmayı locasından izledi. 2. Başkan Ali Dürüst ve yönetici Niyazi Yelkencioğlu ile birlikte maçı takip eden Canaydın, Frank de Boer'in golü sonrasın da arkasına dönerek, golün ağır çekimini televizyondan bir kez daha seyretti. 
   
   İngiliz takibi 
   YAKLAŞAN Türkiye - İngiltere maçı öncesi, Ada basını Türk futbolunu yakından takip etmeye devam ediyor. İki İngiliz gazeteci de Atatürk Olimpiyat Stadı'na gelerek dünkü karşılaşmayı izledi. 
   
   25 kişiye 50 koruma 
   25 Akçaabat Sebatspor taraftarı dün maça gelerek takımlarına destek verdi. Kırmızı - Beyazlı seyircileri 50 kişilik polis kuvveti korudu. 
   
   PAF 3-1 galip 
   ASLAN'IN gençleri, Akçaabat Sebatspor'u 3-1 ile kolay geçti. Rakibi karşısında başarılı bir futbol ortaya koyan Sarı - Kırmızılılar, karşılaşmadan galip ayrılmayı bildi. 
   
   Ekrem Al İyi mücadele ettik 
   AKÇAABAT Sebat Teknik Direktörü Ekrem Al, 4 - 3'lük yenilgi sonrası yaptığı açıklamada, "Galatasaray'a üç gol atıp mağlup olmak çok acı" dedi. Al, "İlk yarı pasiftik. Üç gol yememize rağmen disiplinden kopmadık. İkinci yarıda iyi mücadele ettik. Ancak puan koparamadık" diye konuştu. 
   
   
</TEXT>
</DOC>
