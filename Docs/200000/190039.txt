<DOC>
<DOCNO> 190039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/spor/aspo.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk basınında ilk defa Milliyet Letonya'da 
</HEADLINE>
<TEXT>
   'Letonya için büyük onur' 
   Teknik Direktör Starskovs, gerçek favorinin Türkiye olduğunu söyledi, "Ancak Dünya üçüncüsü bir takımla yapacağımız karşılaşmayı halkımız sabırsızlıkla bekliyor" dedi 
      İrfan Kurtulmuş 

   
   'Büyük bir ülke' 
   LETONYA Milli Takımı Teknik Direktörü Alexanders Starskovs, baraj maçlarında, gerçek favorinin Türkiye olduğunu söyledi. Türkiye'nin, Dünya üçüncülüğü gibi başarıya imza atmış büyük bir ülke olduğunu belirten Starskovs, böyle bir rakiple Riga' da karşılaşacak olmalarının Letonya halkı için erişilmez onur olduğunu da belirtti. Tecrübeli hoca, "Tüm Letonya halkı, bu maçı konuşuyor. İlk sınavı sahamızda vermek bizim için avantaj. Seyirci desteğiyle iyi bir sonuç almak istiyoruz" dedi. 
   
   'Herkes bir yıldız' 
   TÜRK oyuncularını, TV'den izlediğini ifade eden Starskovs, Emre Belözoğlu, Yıldıray, Hasan Şaş ve Hakan Şükür'e çok dikkat etmeleri gerektiğinin altını çizdi. Letonyalı hoca, Nihat'ın tek başına Real Sociedad'ı, Şampiyonlar Ligi'ne taşıdığına da işaret etti, "Türkiye'de herkes yıldız" diye konuştu. Starskovs, İngiltere maçı için "Türkiye güzel oynamadı, ama Collina iyi bir diplomattı" yorumunu yaptı. Letonya'nın hocası, Beşiktaş - Galatasaray derbisi için Türkiye'ye geleceğini de ekledi. 
   
   Handikapları var 
   STARSKOVS, ilk maçta kart cezalısı Zemlinskis ve Zirnis nedeniyle büyük handikap yaşadıklarını da vurguladı. Letonyalı hocanın, özellikle takımın anahtarı olarak nitelendirilen Zemlinskis'e alternatif bulmakta zorlanacağı öğrenildi. Ayrıca sakatlıkları geçme aşamasında olan Prohorenkovs ve Pahars'ın oynama şanslarının yüzde 30 olduğu açıklandı. Letonya'nın ilk maçtaki kozlarının kaleci Kolinko, defansta Stepanovs ve orta sahanın önemli ismi Astafjevs olacağı bildiriliyor. 
   
      Kar duası    2 milyon 300 bin nüfuslu Letonya'da halk, Türkiye maçını iple çekiyor. Ve futbolla ilgilenenlerin tek rüyası maç günü kar yağması. O zaman Türkler'in buzlu ve karlı zeminde iyi oynamayacağına, bu nedenle galip geleceklerine inanıyorlar. 
   
   Güneş'in 3 derdi    Letonya'yı mercek altına alan Milli Takım Teknik Direktörü, moral motivasyon, rakibi küçümseme ve soğuk iklime sığınan rakibin kapalı kutu olması nedeniyle sıkıntı yaşıyor 
   
   'Garantisi yok' 
   PORTEKİZ vizesi için son engel olan Letonya'yı mercek altına alan Şenol Güneş, üç önemli sorun ile boğuşacak. Güneş, Letonya basınının sorularına verdiği yanıtta, İngiltere beraberliğiyle kaybettikleri grup birinciliği yüzünden, takım moralinin bozuk olduğunu vurguladı. Milli hoca, Letonya'yı küçümsemediğini söylemesine rağmen, Ay - Yıldızlı futbolcuların, bu düşünce tarzına girmemeleri halinde, olumsuz bir süreçten geçeceklerine dikkat çekti, "Türkiye favori ama oynamadan bunun garantisi yok" dedi. Güneş, Baltık Denizi kıyısındaki küçük ülkenin futbolu hakkında herşeyi not etmeye çalıştı. 
   
   Disiplinli ve teknik 
   LETONYA'NIN bu yıl dışında sıçrama yapamaması tarihini karanlıkta bırakırken Güneş'in en önemli tespitlerinden biri de iklim oldu. İlk maçın oynanacağı Kasım ayında ise sıcaklığın eksilere düşeceği ve büyük bir olasılıkla da kar yağacağı belirtiliyor. Tecrübeli teknik adam Letonya'da bazı rakip oyuncuları izleme şansı da buldu. Letonya'nın hocası Alexanders Starkovs'un çalıştırdığı lider Skonto'nun, Dinaburg maçını izleyen Güneş, grup elemelerinde 4 gol atan Verpakovskis, defans İsakovs, Semjonovs, Miholaps ve Blagonadezdins için not tuttu. Milli hoca Verpakovskis'in çabukluğuna dikkat çekti, rakibin disiplinli ve teknik olduğunu hatırlattı. 
   
   Stat küçük    LETONYA Futbol Federasyonu, 7 bin kişilik Skonto Olimpiyat Stadı'nın kapasitesini, maç günü 8.900'e çıkaracağını açıkladı. Yetkililer, bilet kaosu yaşanacağını dile getirirken, Türkiye karşılaşmasını tarihin en büyük olayı olarak yorumluyorlar. 
   
   Bize 1034 bilet    TÜRKİYE Futbol Federasyonu'nun 3 bin bilet talebi karşılanamayacak. Ancak UEFA kurallarına göre konuk takıma 10 bilet verilmesine rağmen Letonyalılar, Türklere 1034 bilet ayırmayı kararlaştırdılar. 
   
      Fanatik yıldız    LETONYA'NIN bir numaralı TV yıldızı Jana Dulevska tam bir futbol fanatiği. Bu eşleşmede kazanma şanslarının 30 olduğunu dile getiren Dulevska, Türk Milli Takımı'na övgüler yağdırdı. TV yıldızı maçı staddan izleyeceğini de ekledi. 
   
   "Çok şanslısınız"    LETONYA defansının belkemiği, 88 kez milli olan ve kart cezası nedeniyle ilk maçta forma giyemeyecek Mihails Zemlinskis iddialı konuştu. Zemlinskis, oynamayacak olmasını Türkiye için bir şans diye değerlendirdi, "Macaristan, Polonya gibi güçlü takımları Riga'da yendik. Türkiye'yi de yeneriz" dedi. 
   
   Süper güvenlik    RİGA Emniyet Müdürlüğü, Türk Milli Takımı'nın, ülkeye ayak bastığı andan itibaren, üst düzey güvenlik önlemleri ile korunacağını açıkladı. Ay - yıldızlı ekibin kalacağı otel gece gündüz korunacak, maç günü olağanüstü tedbirler alınacak. 
   
   
</TEXT>
</DOC>
