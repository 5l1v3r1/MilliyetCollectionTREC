<DOC>
<DOCNO> 160493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sondun04.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Senatosu Irak'ta bulunamayan silahları soruşturacak 
</HEADLINE>
<TEXT>

     ABD Senatosu Silahlı Hizmetler Komitesi başkanı Senatör John Warner, ABD Başkanı George W. Bush yönetiminin, Irak'tan gelen kimyasal ve biyolojik silah tehdidini kasten abartıp abartmadığı konusunu açığa kavuşturmak amacıyla tam bir soruşturma başlatacaklarını söyledi. 
     Warner, CNN televizyonunda yayınlanan Son Baskı Late Edition adlı programda yaptığı açıklamada, ''Başkanı bulunduğum silahlı hizmetler komitesi ve Senator Pat Roberts'ın başkanlığını yaptığı istihbarat komitesi ile birlikte tam bir inceleme ve soruşturma yürüteceğiz. Ben doğruluktan sapmış kişileri sorumlu tutan bir senatör olarak size garanti ederim ki bu inceleme ve soruşturma yapılacaktır'' diye konuştu. 
     Ancak soruşturmanın yapılacak olmasının Bush yönetimindekilerin itibarının şüphe altında bulunduğu anlamına gelmediğinin altını çizen Warner, ''Ben ABD yönetimine kitle imha silahlarını dikkatlice araştırmaları için çok zaman vermemiz gerektiğine inanıyorum. Şu ana kadar tesislerin dört veya üçte birlik kesimine baktık'' dedi. 
     ABD Dışişleri Bakanı Colin Powell, Savunma Bakanı Donald Rumsfeld ve CIA Direktörü George Tenet'e büyük güven duyduğunu belirten Warner, ''Bu kişiler bilgiyi siyasi amaçlar veya başka ne yolla olursa olsun çarpıtmazlar'' dedi. 
     Warner, Tenet'in, ABD yönetiminin kitle imha silahlarına ilişkin tüm beyanlarını ve bu beyanları destekleyen tüm istihbarat bilgilerini ABD Kongresi'ne sunacağını kendisine ilettiğini de sözlerine ekledi. 
     Öte yandan, Cumhuriyetçi Senatör Warner'ın, nispeten daha yumuşak sözlerine karşılık, Demokrat Parti Florida Senatörü ve partisinin 2004 yılı başkan adaylarından Senatör Bob Graham, hükümetin bilerek ve isteyerek, Irak'ın kitle imha silahları konusundaki bilgiyi çarpıtmış olabileceği iddiasını ortaya attı. Graham, ''eğer bu kitle imha silahlarını bulamazsak, bu durum ciddi bir istihbarat başarısızlığı veya Amerikan halkını karanlıkta bırakmak için istihbaratın manipüle edildiği anlamına gelecek'' dedi. 
     Bush yönetimi, Irak'a savaşın baş nedeni olarak, devrik Saddam Hüseyin rejiminin kitle imha silahları üretme arayışını gösteriyordu. ABD Başkanı George W. Bush, Irak'ta bulunan ve Saddam'ın gezici biyolojik silah laboratuvarı olduğundan şüphelenilen iki karavanın, bu silahları üretme çabalarına kanıt olduğunu savunuyor. 
     Kongrenin bu konuda soruşturma açmasına, Cumhuriyetçi Parti Arizona Senatörü John McCain ve Kansas Senatörü Pat Roberts da destek veriyor. 
     ABD Savunma Bakanlığı Pentagon, kitle imha silahlarının bulunması için Irak'a 1400 yeni uzman gönderiyor. Bush yönetiminin istediği şekilde kanıtları çarpıtmak gibi ağır bir suçlamayla karşı karşıya kalan CIA Başkanı George Tenet ise iddiaların doğru olmadığını söylüyor. 
     Demokrat Parti Delaware Senatörü Joseph Biden da, CBS televizyonuna yaptığı açıklamada, ''bu konu araştırılmadan bırakılamaz. Çünkü büyük devletlerin sahip olduğu iki önemli şey vardır verdikleri sözler ve güvenilirlikleri... Eğer Irak'ta hiçbir şey bulunamazsa, bizim güvenilirliğimiz sorgulanacak'' dedi. 
     
</TEXT>
</DOC>
