<DOC>
<DOCNO> 176013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur38.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin yeni Büyükelçisi Edelman Ankara'ya geldi 
</HEADLINE>
<TEXT>

     ABD'nin yeni Ankara Büyükelçisi olarak atanan Eric Edelman, görevine başlamak üzere Ankara'ya geldi. 
     Edelman, Esenboğa havaalanında yarısını Türkçe olarak yaptığı açıklamada, Türkiye'ye gelmekten çok memnun olduğunu ifade ederek, üst düzey Amerikalı yetkililerin Türkiye ile ilişkilere büyük önem verdiğini kaydetti. 
     
     ANNEMİN DOĞUM YERİ İSTANBUL 

     ABD'nin yeni Ankara Büyükelçisi Eric Edelman, Türkiye'nin kendisi için çok ilginç bir tayin oyduğunu belirterek, ABD yönetiminin Türkiye ile ilişkilere büyük önem verdiğini kaydetti. 
     Edelman, eşi ve çocuklarıyla birlikte geldiği Esenboğa Havaalanı'nda gazetecilere kısa bir açıklama yaptı. 
     Konuşmasına Türkçe olarak başlayan Edelman, Ankara'da bulunmaktan duyduğu memnuniyeti dile getirerek, şunları söyledi 
     ''Türkiye benim için çok ilginç bir tayin. Çünkü, iki ülke arasındaki ilişkiler çok önemli, ayrıca annem İstanbul'da doğdu ve büyük amcam da Ankara Üniversitesi'nde 31 yıl önce profesördü.'' Sadece 3.5 hafta Türkçe dersi aldığını söyleyerek konuşmasını İngilizce sürdüren Edelman, uzun bir yolculuktan sonra ailesiyle birlikte Ankara'ya gelmekten mutlu olduğunu ifade etti. 
     ABD yönetimindeki üst düzey yetkililerin Türkiye'yle ilişkilere büyük önem verdiğini belirten Edelman, bu nedenle hem profesyonel hem de kişisel açıdan Ankara'da görev yapmanın kendisi için önemli olduğunu kaydetti. 
     Edelman, güven mektubunu henüz Cumhurbaşkanı Ahmet Necdet Sezer'e sunmadığını da hatırlatarak bu nedenle geleneksel protokol kurallarına saygı gereği şu anda soru kabul edemeyeceğini, ancak görevine resmen başlamasının ardından gazetecilerin sorularına yanıt verebileceğini söyledi. 
     Bu arada diplomatik kaynaklar, ABD Başkan Yardımcısı Dick Cheney'nin danışmanlarından olması dolayısıyla Edelman'ın ''şahinlerden'' olduğu yönündeki haberlerin hatırlatılması üzerine, yeni büyükelçinin ''şahin olabilecek en son üç isimden biri'' olduğu yorumunda bulundular. 
     Büyükelçi Edelman, görevine resmen güven mektubunu Sezer'e sunmasının ardından başlayacak. 
     
     EDELMAN KİMDİR 

     Büyükelçi Edelman, Şubat 2001-Haziran 2003 tarihleri arasında ABD Başkan Yardımcısı Dick Cheney'nin ulusal güvenlik işlerinden sorumlu danışmanı olarak hizmet verdi. 
     Başkan Yardımcısı'nın ofisine atanmadan önce, 1998-2001 tarihleri arasında, ABD'nin Finlandiya Cumhuriyeti Büyükelçisi olan Eric Edelman, Haziran 1996-Temmuz 1998 tarihleri arasında idari işlerle ilgili Dışişleri Bakan Yardımcısı görevindeydi. Eric Edelman, Haziran 1994 - Haziran 1996 tarihleri arasında, Prag'da ABD'nin Çek Cumhuriyeti Büyükelçiliği'nde müsteşar olarak görev yaptı. 
     Nisan 1993'ten Temmuz 1993'e kadar, Bağımsız Devletler Topluluğu'ndan sorumlu dışişleri bakanı özel danışmanı ve özel temsilci yardımcısı olarak çalışan Edelman'ın bu dönemdeki sorumluluk alanları savunma, güvenlik ve uzay konuları oldu. 
     Edelman, Nisan 1990 - Nisan 1993 arasında ABD Savunma Bakanlığının, Sovyet ve Doğu Avrupa İşlerinden Sorumlu Müsteşar Yardımcısı olarak görev yaptı. Nisan 1989 - Mart 1990 arasında Dışişleri Bakanlığı siyasi işler müsteşarının, Avrupa masası özel yardımcısı olarak görev yapan Edelman, 1987-1989 yıllarında, Moskova'daki ABD Büyükelçiliği'nin dış siyasi işlerden sorumlu bölüm başkanı olarak çalıştı. Edelman, 1984-1986 yılları arasında da, ABD Dışişleri Bakanlığı Sovyetler Dairesinde üçüncü dünya ülkelerinde Sovyet politikaları konularından sorumlu olarak görev yaptı. 
     Büyükelçi Edelman daha önceki çalışmaları çerçevesinde de, Dışişleri Bakanı George P. Shultz'un özel yardımcılığını yaparak, 1982-1984 yıllarında Personel Müdürlüğü'nde, 1981-1982 yıllarında, Dışişleri Bakanlığı Kontrol Merkezi'nde gözlemci olarak ve 1980-1981 tarihlerinde, Batı Şeria Gazze özerklik görüşmelerini yürüten Orta Doğu Heyeti üyesi olarak çalıştı. 
     Edelman, 1993'te Savunma Bakanlığı ''Üstün Sivil Hizmet'' nişanı ile 1990 ve 1996 yıllarında iki kez Dışişleri Bakanlığı ''Üstün Onur Ödülü'' aldı. 
     1972 yılında Cornell Üniversitesi'nden ''Tarih ve Hükümet'' dalından mezun olan Edelman, doktorasını 1981 yılında Yale Üniversitesi'nde Amerikan Siyasal Tarihi dalında tamamladı. 
     Büyükelçi Edelman, Patricia Davis ile evli ve Alexander, Stephanie, Terence ve Robert adlarında dört çocuk babası. 
     
</TEXT>
</DOC>
