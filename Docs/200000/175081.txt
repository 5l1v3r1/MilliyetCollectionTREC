<DOC>
<DOCNO> 175081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sontur04.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim, PTT ve Devlet Demiryolları hastaneleri SSK'nın 
</HEADLINE>
<TEXT>

     Ankara, İstanbul, İzmir ve Eskişehir'de bulunan Devlet Demiryolları Ankara , PTT, Emniyet Genel Müdürlüğü ve Milli Eğitim Bakanlığı İstanbul hastaneleri, Sosyal Sigortalar Kurumu'na devrediliyor. 
     Hastanelerinin yükünü hafifletmek amacıyla Türkiye'nin çeşitli illerinde bulunan ve eksik kapasiteyle çalışan kamu hastanelerine talip olan SSK, 4 hastaneyi belli süre için kiralayacak. 
     SSK Sağlık İşleri Genel Müdürü Orhan Canbolat, yaptığı açıklamada, SSK hastanelerinin bazı illerde tam kapasiteyle çalıştığını, bu kurumlara ait hastanelerin kapasitelerinin ise ancak yüzde 10'unun kullanıldığını söyledi. 
     Canbolat, SSK'nın, 138 hastane ile 33 milyon SSK'lıya hizmet vermeye çalıştığını, bu nedenle çoğu ilde hastanelerin yeterli olmadığını belirtti. 
     Bakanlıklar ve hükümet yetkilileriyle yapılan görüşmeler sonrasında Emniyet Genel Müdürlüğü, Devlet Demiryolları, PTT ve Milli Eğitim Bakanlığı'na bağlı 4 hastanenin SSK'ya devredilmesine karar verildiğini bildiren Canbolat, bu kapsamda, söz konusu hastanelerin iç donanımıyla beraber belli süreliğine SSK tarafından kiralanacağını kaydetti. 
     Bu hastanelerde çalışan sağlık personelinin de istemeleri halinde SSK personeli olarak atamalarının yapılacağını anlatan Canbolat, atamaların, branşlara göre, SSK mensuplarına denk şekilde yapılacağını ifade etti. 
     
</TEXT>
</DOC>
