<DOC>
<DOCNO> 155921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/yasam/ayas.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şalgamcılar SARS'a duacı 
</HEADLINE>
<TEXT>

Ülsere, cinsel güce iyi gelen şalgam suyunu Çinliler SARS'a karşı önerince, Adana'dan şimdiden 100 ton şalgam suyu ihrac edildi 
     YÜKSEL EKER, BÜNYAMİN YIL DHA 

     Akut solunum yetmezliği sendromu SARS hastalığına karşı şalgam suyunun koruyucu özelliği olduğu yönündeki iddialara bilim adamları da destek verdi. 
     Çukurova Üniversitesi Fen - Edebiyat Fakültesi Biyoloji Bölümü öğretim üyesi Prof. Dr. Atabay Güvenli, SARS'a karşı şalgam suyunu önererek şöyle konuştu 
     "Şalgam suyu, şalgam bitkisi, mor havuç ve bulgurun fermente edilmesiyle yapılıyor. B1, C vitaminleri ile bazı yararlı bakterileri içeriyor. SARS'a iyi gelebilir, ama SARS'a karşı hangi özelliğinin koruyucu, önleyici ya da virüsü yok edici olduğu bilinmiyor. Şalgamın zararı yok, faydası var. Mide ağrılarına iyi geliyor, idrar söktürücü ve cinsel gücü artırıcı özelliği bulunuyor." 
     
     'Büyük talep var' 
     Çin'de 500'den fazla kişinin ölümüne neden olan SARS'a karşı şalgam suyunun koruma sağladığı haberleri Adanalı şalgamcıları da umutlandırdı. 
     Çin'e ilk etapta 100 ton şalgam suyu gönderen Doğanay Gıda Sanayi A.Ş.'nin Fabrika Müdürü Mehmet Ünlü, "Çinli bilim adamları havucun ve şalgamın SARS'a karşı direnç sağladığı açıkladıktan sonra ihracatımız arttı. Almanya, Danimarka, Hollanda, Kanada, ABD'ye ihracat yapıyorduk. Çin ve Tayvan'la Uzakdoğu ülkelerinden de talep geldi" dedi. Bölgedeki diğer şalgam suyu üreticileri de, özellikle Uzakdoğu ülkeleri ile temasta. 
     

</TEXT>
</DOC>
