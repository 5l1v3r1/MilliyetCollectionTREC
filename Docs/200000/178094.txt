<DOC>
<DOCNO> 178094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur49.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası yöneticileri Mali Şube'ye gönderildi... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen İmar Bankası'ndaki işlemlere ilişkin yürütülen soruşturma kapsamında ifadelerinin alınması kararlaştırılan 26 kişiden savcılığa gelen 10 kişinin, ''ifadelerin bütünlük içinde alınması'' amacıyla Mali Şube Müdürlüğü'ne gönderildikleri bildirildi. 
     İmar Bankası'ndaki işlemlere ilişkin soruşturmanın yürütüldüğü Şişli Adliyesi, bugün hareketli saatler yaşadı. 
     Savcılığın, soruşturma kapsamında ifadelerine başvurulmasını kararlaştırdığı 26 kişiden İmar Bankası'nın eski Yönetim Kurulu üyesi Yaşar Avni Güral, eski Genel Müdür Hilmi Başaran, Genel Müdür Yardımcısı Sadık Karagöz, mali birim müdürleri Nuray Özen, Çiğdem Karakoç ve Nedim Çokçok, sabah saatlerinde avukatlarıyla birlikte adliyeye geldi. 
     Savcılığa ifade vermek isteyen bu kişiler, ''sayıları az olduğu ve çoğunluk sağlanamadan ifade vermeleri halinde bütünlük sağlanamayacağı'' gerekçesiyle bekletilmeye başlandı. 
     Bunun üzerine telefonlarla görüşmeler gerçekleştiren bu kişiler ve avukatları, çoğunluk sağlamak amacıyla bağlantı kurdukları Merkez Yatırım'ın Yönetim Kurulu üyesi Suat Gusinalı, İmar Bankası Genel Müdür Yardımcıları Tacettin Pak ve Mustafa Say ile İmar Bankası'nın İç Kontrol Merkezi Başkanı Mehmet Bulat'ın da adliyeye gelmesini sağladılar. 
     Bu kişilerle tek tek görüşen savcılar, ''şubedeki 6 kişinin sorgularının tamamlanmadığı ve aranan diğer 10 kişinin başvurmadığı'' dikkate alındığında ''ifadelerin bütünlük içerisinde alınabilmesi'' amacıyla İstanbul Mali Şube Müdürlüğü'ne gönderilmeleri gerektiğini bildirdiler. 
     Savcıların bugüne kadar niçin adli makamlara başvurmadıklarını sordukları 10 kişi, ''kaçmadıklarını ancak avukatlarının adliyeye topluca gitmeleri gerektiğini söylemeleri üzerine beklediklerini'' bildirdiler. 
     Savcılığın bu kararı ve polise 2 günlük gözaltı süresi vermesi üzerine, birinin elinde ''cezaevine girme ihtimaline karşı'' valiz bulunan toplam 10 kişi, adliye garajından 3 polis otosuna kelepçesiz halde bindirilerek, İstanbul Mali Şube Müdürlüğü'ne gönderildi. 
     İstanbul Emniyet Müdürlüğü'nün Vatan Caddesi'ndeki kompleksine ulaştırılan 10 kişi, garaj bölümünden şubeye alındı. 
     Şubeye gönderilen 10 kişinin, halen burada tutulan İmar Bankası'nın eski Yönetim Kurulu üyeleri Birol Çilingir ve Gürol Demirkol, eski Genel Müdür Yardımcıları Mehmet Koray Özkaya ve Sami Bulut, bankada Borsa ve Mali İşler Sorumlusu olarak çalışan G. Handan Targın ve Dilek Atıcı ile sorgulanacakları ve 27 Ağustos 2003 Çarşamba günü yeniden savcılığa çıkartılacakları belirtildi. 
     
     AVUKAT TAVŞANOĞLU'NUN AÇIKLAMASI 
     Öte yandan, Şişli Adliyesi'ne gelen İmarbank Off Shore Limited Şirketi'nin avukatlık hizmetlerini yürüten Tavşanoğlu Hukuk Bürosu'nun sahibi avukat Turgut Tavşanoğlu, basın mensuplarının sorularını cevaplandırdı. 
     Bugün kendiliklerinden gelenlerle birlikte şu anda toplam 16 kişinin gözaltında olduğunu belirten avukat Tavşanoğlu, savcılığın bu kişilerin ifadelerini Çarşamba günü alacağını bildirdi. 
     ''Uzanlar'ın adliyeye gelişleri konusunda bir gelişme olup olmadığı'' sorulan Tavşanoğlu, ''Şu ana kadar yok. Ancak birkaç gün içinde olacak'' dedi. 
     Gözaltına alınan ve aranan kişilerin neyle suçlandıkları sorulan Tavşanoğlu, ''Bankacılık Kanunu'nun 22. maddesi kapsamında'' suçlandıklarını ifade etti. 
     
     SAĞLIK KONTROLÜ 
     Bu arada, 3 gündür İstanbul Mali Şube Müdürlüğü'nde tutulan İmar Bankası'nın eski Yönetim Kurulu üyeleri Birol Çilingir ve Gürol Demirkol, eski Genel Müdür Yardımcıları Mehmet Koray Özkaya ve Sami Bulut, bankada Borsa ve Mali İşler Sorumlusu olarak çalışan G. Handan Targın ve Dilek Atıcı, sağlık kontrolü amacıyla Fatih Kamu Sağlığı Merkezi'ne götürüldü. 
     Burada günlük sağlık kontrolünden geçirilen 6 kişi, emniyet içinde parmak izi tespitleri de yapıldıktan sonra yeniden şubeye alındı. 
     Öte yandan, Bankacılık Düzenleme ve Denetleme Kurumu'nun BDDK , 1990 yılında hazine bonosu satma yetkisi kaldırılan İmar Bankası'nın bu işlemi nasıl sürdürdüğüne ilişkin incelemenin yapılması amacıyla Sermaye Piyasası Kurulu'na SPK bir yazı gönderdiği öğrenildi. 
     
</TEXT>
</DOC>
