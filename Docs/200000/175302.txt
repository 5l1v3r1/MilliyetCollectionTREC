<DOC>
<DOCNO> 175302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo36.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Beşiktaş'tan çekinmiyor... 
</HEADLINE>
<TEXT>

     Bursaspor'un Romanya'dan transer ettiği kaleci Bogdan Vintila, güçlü bir takım olan Beşiktaş'tan çekinmediklerini belirterek, ''Çok iyi tanıdığım Mircea Lucescu'nun takımına yenilmeyeceğiz'' dedi. 
     Bogdan Vintila, Ömer Kılıç ile birlikte düzenlediği basın toplantısında, geçen hafta yaptıkları Gaziantepspor karşılaşmasında iyi futbol sergilediklerini, savunma oyuncularının başarısı sayesinde kalede çok fazla zorlanmadığını söyledi. 
     İlk kez Romanya dışındaki bir takımda forma giydiğini, taraftarları görünce heyecanlandığını belirten Vintila, ''Bir ara tüylerim diken diken oldu. Ancak daha sonra alıştım. Gaziantepspor karşısında çok iyi oynadık. Savunmadaki arkadaşlarım görevlerini eksiksiz yerine getirdi. Beklediğim kadar pozisyon olmadı'' diye konuştu. 
     Vintila, Romanya'da bulunduğu sırada Türk futbolunu yakından izlediğini, Beşiktaş'ın çok güçlü bir takım olduğunu bildiğini ifade ederek, ''Ancak biz de güçlüyüz. Çok iyi tanıdığım Lucescu'nun takımına yenilmeyeceğiz'' görüşünü dile getirdi. 
     Deneyimli futbolcu Ömer Kılıç da 0-0 biten Gaziantepspor maçında lige galibiyetle başlamak istediklerini, bunu başarmak için ne gerekiyorsa yaptıklarını, ancak 90 dakika sonunda istedikleri sonucu bir türlü yakalamadıklarını anlattı. 
     Takımın bu yıl, önceki sezonlara göre, daha hırslı ve kazanma isteğinin üst düzeyde olduğunu ifade eden Ömer, şunları söyledi 
     ''Takım içindeki arkadaşlık da çok iyi. Adeta kolej takımı havasındayız. Bu sezon ayrıca, toplu hücum, toplu savunma yapmaya çalışıyoruz. Takımda herkesin hedefi, Bursaspor'u başarıya taşımak. Gaziantepspor maçındaki futbolu Beşiktaş karşısında da yinelersek, deplasmandan puan veya puanlarla döneriz.'' 
     
</TEXT>
</DOC>
