<DOC>
<DOCNO> 166072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sontur15.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP, Pişmanlık Yasası'nın kapsamını beğenmedi 
</HEADLINE>
<TEXT>

     Demokratik Halk Partisi DEHAP Genel Başkanı Tuncer Bakırhan, kapsamı sınırlandırılmış bir Topluma Kazandırma Yasası'nın terör soruna köklü çözüm getiremeyeceğini ileri sürerek, siyasi tutuklu ve hükümlüleri de kapsayan ayrımsız ve koşulsuz genel af çıkarılması gerektiğini savundu. 
     Bakırhan, parti genel merkezinde düzenlediği basın toplantısında, içeriği İçişleri Bakanı Abdülkadir Aksu tarafından açıklanan Topluma Kazandırma Yasa Tasarısı'na ilişkin görüşlerini dile getirdi. 
     ABD'nin Irak'a müdahalesiyle ''Kürt sorunu''nun bölgesel bir sorun olmaktan çıkıp, dünya soruna haline geldiğini söyleyen Bakırhan, sorunun bugüne kadar kriminal bir terör olayı olarak değerlendirilmesi nedeniyle bir çözüme kavuşturulamadığını savundu. 
     Bakırhan, ''Kürtler Kurtuluş Savaşı mücadelesinin içerisinde yer almış ve Türkiye Cumhuriyeti'nin ana unsurlarından biri olmuştur. Son 20 yılda yaşananlar yanlış politikalardan kaynaklanmıştır'' dedi. 
     Hükümet tarafından hazırlanan ''Toplumsal Barış Projesi''ni başlangıçta desteklediklerini ifade eden Bakırhan, yasa tasarısının kapsamının sınırlı tutulmasının kalıcı toplumsal barışı sağlayamayacağını öne sürdü. 
     Bakırhan, ''Toplumsal barış ve kalıcı çözüm için çatışma nedenlerini ortadan kaldırarak herkesin üzerine düşen görevi yerine getirmesi gerekir. Önemli olan sorunu ortaya çıkaran nedenleri ortadan kaldırmaktır. Bu nedenle, pişmanlık ve itirafçılık motiflerini çağrıştırmadan, tüm siyasi tutuklu ve hükümlüleri de kapsayan ayrımsız ve koşulsuz bir siyasi genel af çıkarılmalıdır'' diye konuştu. 
     
</TEXT>
</DOC>
