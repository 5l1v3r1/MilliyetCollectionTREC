<DOC>
<DOCNO> 196011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/spor/aspo.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
HERKES ŞAŞKIN 
</HEADLINE>
<TEXT>

   LETONYA 85. kuruluş yıldönümünde ulaştığı zaferi "tahmin edilemeyen sonuç" olarak yorumladı, ülke ayağa kalktı... İTALYA Gazeteler, "Bu ne sürpriz" başlıkları kullandı, 1-0'ın Türkiye'nin başına Portekiz yolunda iş açabileceği yazıldı... İSPANYA "Baltıklılar, Osmanlılar karşısında büyük iş başardı" yakıştırması yapıldı, final vizesinin zora girdiği vurgulandı 
      
   Cumhurbaşkanı kutladı 
   2004 Avrupa Şampiyonası baraj maçında A Milli Takımımız'ın Letonya karşısında aldığı yenilgi, gecenin en büyük sürprizi olarak değerlendirildi. 85. kurtuluş yıldönümünü kutlayan Letonya halkı ikinci bayramını yaşarken, Dünya üçüncüsü Türkiye önünde ulaşılan zafer, "tahmin edilmeyen sonuç" olarak yorumlandı. Letonya Cumhurbaşkanı Vaira Vike Freiberga maç bitiminde soyunma odasına inerek futbolcuları tek tek tebrik etti. 
   
   'Türkler yolunu şaşırdı' 
   İSPANYOL basını da karşılaşmaya geniş yer ayırdı. Marca, "Baltıklılar daha iyi. Verpakovskis, Osmanlılar karşısındaki büyük zafere damgasını vurdu" başlığını atarken, As gazetesi de "Letonya, Türkiye'nin şevkini çalıyor. Türkler yolunu şaşırdı. Tam futbol oynamaya başlayıp, oyunun kontrolleri altına aldıkları anda Emre Aşık kırmızı kart gördü. Son karar artık İstanbul'da çıkacak" yorumunu yaptı. 
   
   'Portekiz tehlikede' 
   DEVLET televizyonu TVE ise "Günün sürprizi Letonya'dan geldi. Artık Türkiye, kendi seyircisi önünde Portekiz biletini almaya çalışacak" ifadeleriyle maçı duyurdu. Türkiye'nin yenilgisi İtalyan spor basınını da hayrete düşürdü. La Gazzetta dello Sport, birinci sayfadan verdiği haberde "Türkiye şokta" başlığını attı, Letonya'daki riskli sonuçla Portekiz'e gitme umutlarının tehlikeye girdiğini vurguladı. 
   
   'Riskli bir sonuç' 
   CORRİERE dello Sport gazetesi, Emre Belözoğlu'nun Ay - Yıldızlı ekipte en iyi oyuncu olduğunun altını çizerek, "Letonya'nın ilk hamlesi tuttu. Türkler'in işi zor" görüşünü yansıttı. Tuttosport ise uzun bir başlık kullanarak, "Bu ne sürpriz Türkiye de, Hollanda da nakavt oldu" dedi. Gazete, "Kötü saha şartları Dünya üçüncüsü Türkiye'yi durdurdu. Sonuç kabul edilebilir ancak bir hayli riskli" yorumlarında bulundu. 
   
   Burada yeneriz    Şenol Güneş, ilk maçta rakibi tanıdıklarını söyledi. Milli Takımın hocası, Letonya'nın İstanbul'da kapanacağını, bu nedenle kontrataklara karşı dikkatli olacaklarını da belirtti 
      ŞENOL Güneş, Letonya'yı rövanşta yenmek için güçlerinin bulunduğunu belirtti, "Gündemimizde sahaya çıkıp, maçı kazanmak var" dedi. Güneş ilk karşılaşmada rakibi tanıdıklarını ifade etti, "Orada da maçı çevirebilirdik. Şartlar ne olursa olsun, iyi konsantre olarak iyi oynayabilirdik. Ancak tüm olumsuzluklara rağmen ikinci maçta rahat yenebileceğimizi son bölümde sahaya yansıttığımız futbolla gösterdik. Rakibin İstanbul'da kapanacağını düşünüyoruz. Kontraataklara karşı dikkatli olmalıyız" diye konuştu. 
   GÜNEŞ, hakem Gilles Veissiere'yi eleştirdi, "Maçta, oyuncularımıza hakarete varan tavırlar ortaya koydu. 'Burası Letonya' diye bağırdı. Ama hakemin o tavırlarına karşı daha dikkatli olmalıydık" yorumunu yaptı. Milli hoca, ümit takımdan oyuncu almak istediklerini, ancak o kadroda da sıkıntı bulunduğunu ekledi, "Raşit hoca ile konuşacağız. Alpay ve Yıldıray yine yer almayacak. Ergün'ün kasığında sakatlığı var. Hakan konusu fazla abartıldı. Onu ilk maçta düşünmedim. Ama rövanşta oynayabilir" ifadesini kullandı. 
   
   Haluk Ulusoy köpürdü    Federasyon Başkanı, Fransız hakeme öfke kustu, son iki maçta ağır faturalar ödediklerini belirtti 
   MEHMET DEMİRCAN 

   FUTBOL Federasyonu Başkanı Haluk Ulusoy Letonya maçının faturasını hakeme çıkardı. "Hakemliğinin sonuna gelmiş, kötü niyetli bir Fransız, oyuncularımızı daha koridorda bitirdi" diyen Ulusoy, kimsenin milli takım oyuncularını yenilgiden dolayı suçlamamasını istedi. Federasyon Başkanı, maça davet edilmeyen Şenes Erzik'e de göndermede bulundu. 
   ULUSOY, "İngiltere maçında Türk dostu Collina iki penaltımızı vermedi. Letonya'da da Gilles Veissiere bizi yıktı. UEFA'da bir ağabeyimiz var, asbaşkan. Artık yumruğu masaya vurmanın zamanı geldi, yeter" diye konuştu. Yiyecek ekmek bulamayan rakibin 1.5 milyon dolar galibiyet primi dağıttını da ifade eden Ulusoy, turu mutlaka geçeceklerini söyledi. 
   
   Hepsi vatan haini    TEKNİK Direktör Şenol Güneş'in karşılaşma öncesi Hakan Şükür ile 45 dakika süren bir toplantı yaptığı öğrenildi. Güneş'in, golcü oyuncuya, "Bu maçta bana çabuk oyuncular gerekli. O nedenle seni düşünmüyorum. Rövanşta oynayaksın" dediği belirtildi. Hakan ise hafta boyunca hocanın kendisine ilk on birde görev vermeyeceğini hissettiğini ancak 18 kişilik kadroya girememesine şaşırdığını belirtti. Federasyon Başkanı Haluk Ulusoy ise Hakan'ın prim konusu yüzünden kadro dışı kaldığı yolundaki iddialara "Bunları çıkaranların hepsi vatan haini" yanıtını verdi. 
   
   Ümit davala ilk on birde    Penaltı çalıştılar 
   TEKNİK Direktör Şenol Güneş'in, Letonya ile oynanacak rövanş maçında cezalı olan Fatih Akyel'in yerine Ümit Davala'ya görev vereceği belirtildi. Florya Metin Oktay Tesisleri'nde dün hafif bir çalışma yapan Ay - Yıldızlı ekipte Emre Aşık'ın boşluğu ise Deniz ile doldurulacak. Antrenmanı şut atarken sakatlanan Hasan Şaş yarıda bıraktı. Güneş'in idman sonunda penaltı çalışması yaptırması dikkat çekti. 
   
   Birbirlerine takıldılar 
   TOP kapma çalışması sırasında Hasan Şaş ve Fatih Akyel ise sık sık birbirine takıldı. Bir pozisyonda kafaya çıkmayan Fatih'e, Hasan "Kafaya çıksana" dedi. Fatih ise "Sakatlık olur" yanıtını verince, Hasan "Dün adama dirseği vururken öyle demiyordun" diye bağırdı. Hasan kendisine sert giren Tümer'e "Ne yapıyorsun" diye çıkışınca, "Zaten 11'e giremiyoruz. Bari adam eksiltelim de, biz de oynayalım" karşılığını aldı. 
   
   Fransız inadı    HALİL ÖZER 

   LETONYA maçı öncesi yaşanan krampon krizi, futbolcuları maç içinde oldukça etkiledi. Milli Takım yöneticileri, bu karşılaşma için üç alternatifli krampon örneği hazırladı. Galatasaray'ın karlı sahada kullandığı özel ayakkabılar, Letonya'ya getirilirken, Ümit Milli Takım'dan Hamit Altıntop'un kanalıyla Schalke'de tahta kar kramponları yaptırıldı. Bu kramponlar özel kargo uçağıyla Riga'ya getirildi. Ayrıca vidalı kramponlar eğelenerek sivriltildi. 
   HAKEM Gilles Veissiere'ye üç krampon da götürüldü. Ancak Fransız hakem, Galatasaray'ın kramponları için "Bunlar hayati tehlike yaratır" yorumunu yaptı ve kabul etmedi. Schalke'den gelen tahta kramponları "Ayakların çizilmesine neden olur" diye geri çeviren Veissiere, eğelenen kramponları "Bunlarla oynamışsınız" dedi ve tehlikeli buldu. Bu nedenle ekibimiz normal kramponlarla sahaya çıktı. Ancak Letonyalılar'ın çivili kramponuna izin verildi. 
   
   Ceza gelebilir    KARŞILAŞMA sonrası soyunma odasında iki takım oyuncularının tartıştığını gören Fransız hakemin, "Türkler nedense böyle şeylere çok alışık" yorumunu yaptığı öğrenildi. Gilles Veissiere'nin olayları rapor edeceğini söylediği ve Türkiye'ye para cezası gelebileceği belirtildi. Menajer Can Çobanoğlu da Fransız hakemin krampon tartışması sırasında kendisine "Kapa çeneni" diye bağırdığını belirtti. 
   
   Kemal için seferberlik    M.ALİ SABUNCU 

   SAKATLIĞI nedeniyle Almanya karşısında forma giyemeyen Kemal'in yarınki rövanşta görev alabilmesi için sağlık ekibi yoğun şekilde çalışıyor. Dün Recep ile birlikte takımdan ayrı düz koşu yaparken sakatlığı nükseden milli futbolcu, "Ağrılarım sürüyor. Ancak oynamak istiyorum. Hocam görev verdiği taktirde elimden geleni yaparım" diye konuştu. 
   SAĞ dizinde esneme olan İbrahim Toraman'ın durumunun iyi olduğu ve Gaziantepli oyuncunun MR'ının çekilmesine gerek duyulmadığı bildirildi. Ümit Takımımız dün Ataköy'de yaptığı tek idmanla hazırlıklarını sürdürdü. Bu arada Almanya Ümit Milli Takımı dün İstanbul'a geldi ve Şükrü Saracoğlu'nda hafif bir idman yaptı. 
   
   Rüştü üzgün    İSTANBUL'DAKİ rövanş maçında forma giyemeyecek olan Rüştü, Ömer'in de başarıyla kaleyi koruyacağını belirtti. Gördüğü kart nedeniyle bir hayli üzüntü duyduğunu sözlerine ekleyen tecrübeli file bekçisi, "Letonya'da bize adil davranılmadı. Hakem üzerimize büyük oyunlar oynadı. Hepimiz doluyuz, çarşamba patlayacağız. İnanıyorum, rakibimizi rövanşta ezeceğiz" ifadelerini kullandı. 
   
   
</TEXT>
</DOC>
