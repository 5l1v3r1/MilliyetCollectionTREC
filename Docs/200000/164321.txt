<DOC>
<DOCNO> 164321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/yazar/pulur.html </URL>
<DATE> 2003/06/20/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bir bakan eskisinin hali... 
</HEADLINE>
<TEXT>

     Oysa bu kavramlar, "insan" kadar eskidir, çünkü bu kavramları insanlar sözlüğe geçirmiştir. 
     İnsan vefasızlık yaptıkça, insan nankör, kalleş olunca, bu davranışlarına uygun kavramlar bulunmuştur. 
     
     BU kavramlardan da "kıssadan hisse"ler çıkarılmıştır, ibret alınsın, diye... 
     Mesela... 
     "Dost sanma şanlı vaktinde dost olanı 
     Dost bil, gamlı vaktinde elinden tutanı." 
     Ya da 
     "Dünya malı elde iken, hep düşmanlar dost olur, 
     Elde bir şey kalmayınca, dost bile düşman olur." X 
     
     ESKİ bir bakan için, bugün söylenenleri, yazılanları okudukça, duydukça aklımıza bu sözler geldi. 
     Adamı alıp baş tacı yapmışsınız, hani biraz daha sıksanız "dahi" ilan edeceksiniz, ya da sihirbaz... 
     "Üçüncü ceketim yok " diyen adam palazlandıkça palazlanmış, her gece bir davetten bir davete, hepiniz etrafında pervane denizin ortasında kalan teknesi için, uçakla yedek parça bile getirip, bağlılığınızı ispat etmişseniz... 
     
     VE adam iktidardan düşmüş... 
     Bu da nasıl düşmekse, yatıyla, atıyla, itiyle, köşküyle, yalısıyla arabalarıyla düşüş... 
     Şimdi adam için demediğiniz kalmıyor. 
     
     BAŞBAKAN Tayyip Erdoğan'ın siyasi görüşleriyle uyuşmamız mümkün değil, uyuşamayız da... 
     Ama görüşlerimiz inançlarımız bu kadar ters olsa da, o'nun her söylediğine, her dediğine yanlış, diyemeyiz ya 
     Adam geçen gün işadamlarına öyle bir fırça çekti ki, "Memleket soyulurken sesinizi çıkarmadınız " dedi. 
     Yanlış mı söyledi 
     Aynı şey bizim bazı erbab - ı kalem için de söylenemez mi, hak etmezler mi 
     Tabii, herkesi aynı kefeye koyamayız, başından beri bu adamlara karşı olanlar, iktidardan düştükten sonra saldıranlar hiç aynı kefeye konur mu 
     Ne güzel sözdür şu... 
     "Altından testi olsa, susuz çeşmeden dolmaz, 
     Yiğit ne kadar mert olsa, düşenin dostu olmaz." 
     Ki onlar, ne yiğittiler, ne de mert... 
     
     ZAMAN zaman sorarlar 
     "Bu memlekette itibar, hep bu adamlara mı " 
     Hayır, az da olsalar, örnekler çoğalmasa da, bu memlekette namuslu insanlar hala itibarda... 
     Yolsuzluk Komisyonu Ecevit'e soruyor 
     "Siz mi gelirsiniz, biz mi size gelelim, yoksa sorulara yazılı cevap mı verirsiniz " 
     Eski bir başbakana gösterilen bu davranış, itibar değil midir 
     Ecevit, üçüncüyü tercih ediyor, sorulara yazılı cevap verecek, başkası olsa "siz gelin " diye tafra satardı. 
     
     x Laedri ve ölçülü sözler Nail Tan 
     
     

</TEXT>
</DOC>
