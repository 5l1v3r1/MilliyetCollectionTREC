<DOC>
<DOCNO> 164979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sonspo20.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
D'Haene Trabzonspor'a 3 yıllık imza attı... 
</HEADLINE>
<TEXT>

     Transfer çalışmalarını sürdüren Trabzonspor'da, Belçika'nın Antwerp Takımından Karel D'Haene ile 3 yıllık sözleşme imzalandı. 
     Mehmet Ali Yılmaz Tesisleri'nde genel sekreter Yusuf Ziya Yılmaz'ın hazır bulunduğu imza töreninde, 23 yaşındaki Belçikalı oyuncu kendisini 3 yıllığına bordo-mavili renklere bağlayan sözleşmeye imza attı. 
     İmza töreninde bir açıklama yapan genel sekreter Yusuf Ziya Yılmaz, Karel D'Haene ile 3 yıllık sözleşme imzalamaktan mutluluk duyduklarını söyledi. 
     D'Haene'nin transferiyle birlikte transferde sona yaklaştıklarını ve transferi önemli ölçüde tamamladıklarını da belirten Yılmaz, ''D'Haene hem orta alanda hem de savunmada oynayan çok yönlü bir oyuncu. Trabzonspor'a fayda sağlayacağına inanıyoruz'' dedi. 
     
     3 BELÇİKALI 

     Bordo-mavili takım, bu sezon D'Haene ile birlikte kadrosunda 3 Belçikalı oyuncu bulunduracak. 
     2 sezon önce Somers ile anlaşan ve halen kadrosunda bu futbolcuyu bulunduran Trabzonspor, Hollanda'nın Twente takımından da bir başka Belçikalı futbolcu Van De Paar ile bu sezon öncesi sözleşme imzalamıştı. 
     Kulüp Genel Sekreteri Yusuf Ziya Yılmaz, bordo-mavili kulübün tarihinde birçok Belçikalı oyuncu ve teknik direktörlerle çalıştığını belirterek, ''Bugüne kadar Belçikalı oyuncular ve teknik direktörlerle bir sorun yaşamadık. Bunun için Belçika'dan yabancı transferi tercihimizi kullandık'' dedi. 
     Yılmaz, Belçikalı kaleci De Vlieger'in transferinde tam vazgeçmediklerini, bu kalecinin cevabını beklediklerini ve buna göre hareket edeceklerini de kaydetti. 
     
     D'HAENE ''KALİTEMİ GÖSTERECEĞİM'' 

     Trabzonspor ile sözleşme imzalayan Karel D'Haene, bordo-mavili takımda kalitesini göstereceğini söyledi. 
     D'Haene, iyi bir takıma geldiğini bildiğini belirterek, ''Belçika'da beni seyrettiler. Kalitemi biliyorum ve bunu formayı alıp başarılı olarak göstereceğim'' dedi. 
     Somers ile konuştuğunu ifade eden D'Haene, ''Trabzonspor taraftarlarının takımını nasıl desteklediğini, Avrupa Kupası maçlarından biliyorum. Bu bir avantaj. Türk futbolu ve Trabzonspor hakkında da Somers'ten bazı bilgiler aldım'' diye konuştu. 
     D'Haene'nin üniversite öğrencisi olduğu ve Trabzonspor ile anlaşmasından dolayı öğrenimini donduruduğu kaydedildi. 
     
</TEXT>
</DOC>
