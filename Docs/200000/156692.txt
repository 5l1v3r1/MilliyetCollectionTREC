<DOC>
<DOCNO> 156692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur16.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Lisesi, öğrenci alma yönetmeliğini değiştirdi 
</HEADLINE>
<TEXT>

     İlköğretim okulu mezunlarını 2 yıldan beri doğrudan alan Galatasaray Lisesi, yapılan yönetmelik değişikliğiyle Ortaöğretim Kurumları Öğrenci Seçme ve Yerleştirme Sınavı'nı OKÖSYS zorunlu kıldı. 
     Galatasaray Üniversitesi Rektörü Prof. Dr. Erdoğan Teziç, değişiklik hakkında soruları yanıtlarken, yürürlükten kaldırılan 1998 tarihli yönetmelikte, ilköğretim öğrencilerinin liseye geçişi için Türkçe, Matematik ve Fen derslerini içeren bir iç sınav öngörüldüğünü ve bu sınavdan 100 üzerinden 60 alan öğrencilerin liseye kaydını yaptırabildiğini hatırlattı. 
     Ancak veliler tarafından açılan dava ile önceki yıl yapılan sınavın iptal edildiğini ve tüm öğrencilerin doğrudan liseye kaydının yapıldığını belirten Prof. Dr. Teziç, şunları söyledi 
     ''İdare Mahkemesi'nden alınan kararla büyük bir sistemi çökertmenin ya da başarısız öğrencileri de oraya almanın yaratacağı büyük adaletsizlikler var. Bir tarafta sınavda ilk 750'nin arasına girmiş öğrenciler var, diğer tarafta sınavsız veya çok basit Fransızca sınavı ile geçecek öğrenciler. Bu iki grup öğrenci arasında fark olacağı kesin. Bunu giderebilmek için Bakanlık, 'ilköğretim öğrencilerinin liseye geçişine bir önkoşul koyalım' dedi. 
     Bu doğrultuda hazırlanan yönetmelik Milli Eğitim Bakanlığı Talim Terbiye Kurulu'ndan geçerek 31 Mart 2003 tarihinde yürürlüğe girdi. Buna göre, Galatarasay İlköğretim Okulu'ndan mezun olan öğrencilerden liseye devam etmek isteyenlere, Anadolu Lisesi sınavına giriş zorunlu kılındı.'' 
     
     ''İLKÖĞRETİM ÖĞRENCİLERİ İÇİN BÜYÜK FIRSAT'' 
     Prof. Dr. Teziç, sınavda ilk 10 bin içine giren öğrencilerin, Fransızca sınavında da 100 üzerinden 50 almaları halinde 9. sınıfa kayıtlarını yaptırabileceklerini belirterek, ''Bu bile büyük fırsat. 750'nin içine girmek nerede, 10 binin içine girmek nerede. Onlara tanınan bir şans. Onu kullansınlar'' dedi. 
     Sene başından beri bütün velileri yönetmelik konusunda uyardıklarını ve hepsinin de çocuklarını dershaneye gönderdiğini belirten Prof. Dr. Teziç, ''Şimdi hiçbirinin 'bizim haberimiz yoktu' deme şansları yok'' diye konuştu. 
     
     ''BAŞARI FARKI VAR'' 
     ''Galatasaray ilköğretim okulundan gelen öğrencilerle, Anadolu Lisesi sınavı ile gelen öğrenciler arasında başarı farkı var'' diyen Prof. Dr. Teziç, şunları kaydetti 
     ''Bu farkı biz gözlemledik. Ailelere 'yapmayın, çocuklara kötülük ediyorsunuz' dedim. Çocuklar girdiler dökülüyorlar. Şimdi 'ne yapacağız' diye etrafta çırpınıyorlar. Bakanlık 'Bu uygulama Galatasaray'ın başarısını çökertir' dedi. Sınavla liseye gelenler, anlatılanları bir anda anlıyor, diğerleri anlamıyor. Hocalar, 'çocuklara yazık, derste birşey anlamadan bakıyorlar' diyor. 750'nin içinden gelen çocuk ile kafası, zekası geliştirilmemiş çocuk arasında çok büyük fark var. Bu adaletsizliği gidermenin formülü de bu şekilde düzenlendi.'' Prof. Dr. Teziç, velilerin kendilerine karşı dava açamayacağını da savunarak, ''Yönetmeliği Milli Eğitim Bakanlığı çıkardı. Bakanlığa dava açmaları lazım'' diye konuştu. 
     
</TEXT>
</DOC>
