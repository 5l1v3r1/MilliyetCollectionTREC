<DOC>
<DOCNO> 157044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sondun10.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide yeni saldırılar peşinde.. 
</HEADLINE>
<TEXT>

     Dünya Ticaret Merkezi'nin ikiz kulelerine saldırı düzenleyerek terörle mücadelede yeni bir dönem açılmasına sebep olan Usame Bin Ladin'in terör ağı El Kaide'nin, yeni terör eylemlerine hazırlandığı öne sürüldü. 
     Adı açıklanmayan Amerikalı istihbarat yetkilileri, 19 aydan bu yana düzenlenen operasyonlarla zayıflatılan örgütün, hala ayakta olduğunu göstermek amacıyla yurt dışındaki Amerikan yatırımlarını hedef alabileceği uyarısında bulundu. 
     El Kaide üyelerinin, aylar boyunca üzerinde çalıştıkları bazı planların, Amerikalı ve bazı ülke istihbarat çalışanları tarafından ortaya çıkarıldığı belirtiliyor. 
     Amerikalı terörle mücadele uzmanları, özellikle Doğu Afrika'daki Amerikan yatırımlarının hedef alınmasından çekiniyor. 
     Yetkililer, Pazartesi günü Suudi Arabistan'da düzenlenen ve 34 kişinin ölümüne yol açan saldırının, El Kaide'nin hala saldırı kapasitesine sahip olduğunu ve gelecekte de birçok terör eylemi düzenlenebileceğini gösterdiğini kaydetti. 
     El Kaide'nin sözcüsü olduğunu söyleyen Tibet Bin Kais, geçen hafta Londra'da yayımlanan bir Arap gazetesine yaptığı açıklamada, örgütün tekrar organize olduğunu ve yeni bir saldırı planladıklarını söylemişti. 
     Bin Kais, El Kaide'nin, Amerikalılardan ve müttefiklerinden bir adım uzakta olduğu uyarısında bulunmuş ve Amerikan güvenlik birimlerinin, El Kaide yönetiminin yaptığı değişikliklerden haberdar olmadığını belirtmişti. 
     
     PARA AKMAYA DEVAM EDİYOR 
     Uzmanlar, El Kaide örgütünün parasal kaynaklarının önünü kesmede tüm çabalara rağmen zorluk çekildiğini bildirdi. 
     Amerikalı yetkililerin, şüpheli görülen 134 milyon dolar tutarındaki banka hesaplarının dondurulduğunu vurgulamalarına rağmen, bunun El Kaide'ye giden paranın çok az bir miktarını oluşturduğu belirtiliyor. 
     
</TEXT>
</DOC>
