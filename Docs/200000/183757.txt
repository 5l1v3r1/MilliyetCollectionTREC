<DOC>
<DOCNO> 183757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/soneko08.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabağa kızdı, karpuz yetiştiriyor... 
</HEADLINE>
<TEXT>

     Trabzon'un Akçaabat İlçesi'nde çiftçilik yapan Hacı Ali Ayvaz, kabağa kızarak 500 metre rakımda, 4 ton karpuz üretip pazarlamasını yaptığını söyledi. 
     Ayvaz, karpuzun kabaktan daha bol ve kolay yetiştirildiğini belirterek, ''2 dönümlük arazimi önce temizledim. Daha sonra İzmir'den getirdiğim karbuz çekirdeklerini diktim'' dedi. 
     Karpuz yetiştiriciliği konusunda bilgisi olmadığını kaydeden Hacı Ali Ayvaz, şöyle konuştu 
     ''Köyde uzun yıllardan beri kabak yetiştiriciliği yaptım. Ancak diktiğim kabaklar hiçbir zaman istediğim miktar ve kalitede olmadı. Geçtiğimiz yıllarda kabak yetiştirdiğim 2 dönümlük arazimi, bu yıl tamamen karpuza ayırdım. Yaklaşık 500 metre rakımda, 4 ton karpuz yetiştirmeyi başardım.'' Ayvaz, ürettiği karpuzların bir kısmını sattığını, geri kalanını ise komşularına dağıttığını ifade ederek, şöyle devam etti 
     ''Buranın iklim şartları karpuz yetiştiriciliği için fazla müsait değil. Karpuzlar normalden 20-30 gün sonra olgunlaştı. Mevsimi geçtiği için sattığım karpuzlardan istediğim geliri elde edemedim.'' Tarımsal ürün çeşitliliği konusunda araştırma yapmayı ve farklı ürünler yetiştirmeyi sevdiğini dile getiren Ayvaz, yöreye ilk çilek fidanını 1968'de kendisinin getirerek diktiğini belirtti. 
     Trabzon Tarım İl Müdürü Hasan Ara ise, Karadeniz yöresinde, pamuk ve muzun haricindeki her türlü sebze ve meyvenin yetiştirilebileceğini ifade ederek, şunları söyledi 
     ''Yörede, meyve ve sebze üretimi çok az. Bunun sebebi arazi azlığı, tarım kesiminde genç nüfusun çalışmaması, yöre halkının yaz mevsiminde yaylalara gitmesi nedeniyle ürüne bakamamasıdır. Bu durum, sebze tarımını minimum seviyede tutmaktadır. 
     Karadeniz yöresinde pamuk ve muzun haricindeki her türlü sebze ve meyve yetiştirilebilir. Ancak, yöre halkı, genellikle ev ihtiyacını karşılamak için zirai mücadeyi fazla gerektirmeyen patates, karalahana gibi ürünleri yetiştiriyor.'' 
     
</TEXT>
</DOC>
