<DOC>
<DOCNO> 174621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/spor/ydilmen.html </URL>
<DATE> 2003/08/09/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Tümer ve Ahmed 
</HEADLINE>
<TEXT>

   
   Klasik bir ifadeyle sezonun ilk maçları zordur denir. Nedense Sıcağın - nemin dışında ilk maçlar motivasyon dışında iyidir, heyecanlıdır. Bu heyecan Samsunspor'da vardı, Beşiktaş'ta yoktu. 
   Haa Tümer'e haksızlık yapmayın. 70 dakika Samsunspor ile tek başına maç yaptı. Bir türlü öne geçemedi çocuk. Beşiktaş takım halinde iyi oynamazken, bir tek Tümer ofansif yönde bir şeyler yapmak istedi. Sergen ve İlhan gibi oyuncular dönünce formayı alamama ihtimali olmasına rağmen müthiş rahat ve etkili oynadı. 
   Samsunspor 1 - 0 öndeyken, Beşiktaş'ın şuursuz ataklarına karşılık, ev sahibi iki kez yüzde 100 pozisyon buldu. Bunları değerlendiremeyince Mircea Lucescu geç olsa da oyuncu değişikliklerini hatırladı. Hadi maça Ahmed Hassan ile başlamadın, bari golü yer yemez alsaydın ya oyuna... 
   1 - 0 geridesin, topu rakip cezaalanına kadar getiriyorsun, gelen ortalarda ve yaşanan karambollerde son vuruşu en iyi yapabilen, markajdan kurtarabilen Ahmed Hassan gibi bir silahı neden kullanmıyorsun Zaten oyuna girdi ilk buluştuğu topu ağlara yolladı. Çok iyi pozisyon aldı. Son saniyelerde de Samsun'un kullandığı kornerde Ahmed Hassan, Cordoba'ya yumrukla diye işaret etti. Cordoba'nın yapmadığını Shorunmu yaptı, İsmet Arzuman da mükemmel bir kararla oyunu devam ettirdi. Devamında topu önüne alışı, süper driplingi, sağındaki boş oyuncuya ofsayt diye vermeyişi Mısırlı oyuncunun yeteneklerini ve zekasını ispatlıyordu. Ahmed Hassan kapalı bir kutu değil. Zaten öyle olmadığı için transfer edildi. O formayı alır ve bir daha çıkarmaz. 
   Beşiktaş'ın 6 haftalık önemli bir fikstür avantajı var. İlk maçta dirençli bir Samsunspor karşısında üç puan alarak hem moral buldu, hem de yolunu açtı. 
   Hakem İsmet Arzuman mükemmel bir maç yönetti. Kafalarda kalan tek soru işareti Ahmet'in pozisyonundaydı. Arzuman lige takımlardan daha hazır başladı. 
   
      
   
</TEXT>
</DOC>
