<DOC>
<DOCNO> 170491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/siyaset/siy06.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyum, HADEP'e yetişemedi 
</HEADLINE>
<TEXT>

Kapatma kararına delil gösterilen sekiz dava, Şartla Salıverilme Yasası'na göre ertelendi. Ama buna rağmen bu davalar kapatma kararına delil oldu 
     GÖKÇER TAHİNCİOĞLU Ankara 

     Anayasa Mahkemesi'nin, HADEP'in kapatılmasına ve 46 yöneticisine beş yıl siyaset yasağı getirilmesine ilişkin gerekçeli kararında, "Teröre destek verip ondan destek alan bir partinin varlığını sürdürmesi düşünülemez" denildi. AB'ye 6. Uyum Paketi'yle aynı gün yürürlüğe giren kararla, HADEP'in iki üyesine, pakette kaldırılan Terörle Mücadele Kanunu'nun TMK 8. maddesinden yasak konulduğu anlaşıldı. Gerekçeli kararın Resmi Gazete'de yayımlanmasıyla, 46 HADEP'linin siyaset yasağı da başlamış oldu. Kararda, HADEP'in PKK'yla bağlantılı olduğu, Genel Başkanı Murat Bozlak ve diğer yöneticilerin Kürtlerin, "Türkiye ile PKK arasında yaşanan savaşta PKK'nın yanında yer alması gerektiğini söyledikleri", Öcalan'ın yakalandığı dönemde, PKK'nın talimatıyla eylemler düzenledikleri vurgulandı. HADEP'in PKK'ya eleman sağladığının anlatıldığı kararda delil gösterilen, parti yöneticileri hakkında açılan davalardan sekizinin Şartla Salıverilme Yasası kapsamında ertelendiği, mahkemenin, buna rağmen davaları delil kabul ettiği anlaşıldı. Yüksek Mahkeme, 2000'de Pişmanlık Yasası'ndan yararlanan beş kişinin "itiraf" dilekçesini de delil kabul etti. 
     Kararda, yöneticilerden Mehmet Yardımcıol ve Hayri Ateş hakkındaki siyaset yasağının, 6. AB'ye Uyum Paketi'yle kaldırılan TMK 8. maddeden açılan davalardan getirildiği belirtildi. Ancak paket dün yürürlüğe girdiğinden, yöneticiler yasaktan kurtulamadı. 

</TEXT>
</DOC>
