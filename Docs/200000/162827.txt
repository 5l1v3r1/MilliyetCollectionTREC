<DOC>
<DOCNO> 162827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/ekonomi/eko02.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de 30 bin dolar milyoneri var 
</HEADLINE>
<TEXT>

Merrill Lynch'e göre, tüm dünyada servetlerinin toplamı 27.2 trilyon dolar olan 7.3 milyon dolar milyoneri var. Bunların 30 bini ise Türkiye'de yaşıyor 
     Uluslararası Yatırım Bankası Merrill Lynch, Türkiye'de geçen yıl sonu itibariyle 30 bin dolar milyoneri bulunduğunu bildirdi. Merrill Lynch ve Cap Gemini Ernst and Young adlı kuruşlarca yayınlanan "2003 Dünya Servet Raporu"na göre, Türkiye'deki dolar milyoneri sayısı bir önceki yıla göre değişmedi. 
     Merrill Lynch Küresel Özel Müşteri Grubu yetkilisi Tom Alexy, bunun bölgesel ve küresel artışa ters düştüğünü belirterek, Ortadoğu'daki dolar milyonerlerinin sayısının bir önceki yıla göre 20 bin kişi arttığını ve toplam 300 bin kişiye ulaştığını kaydetti. Ortadoğu'daki dolar milyonerlerinin toplam servetlerinin de 45 milyar dolar artarak 1.1 trilyon dolara ulaştığını belirten Alexy, Ortadoğu'daki petrole dayalı ekonomilerin, Irak ve Venezüella'nın eksikliğinden iyi bir şekilde yararlandıklarını ifade etti. 
     
     Küresel servete kriz yok 
     Bu arada, raporu açıklayan Merrill Lynch Küresel Özel Müşteri Grubu Başkanı James Gorman, küresel ekonomideki sıkıntılara karşın geçen yıl dünya çapındaki dolar milyonerlerinin servetinin yüzde 3.6 artış göstererek, 27.2 trilyon dolara ulaştığını belirtirken, bunun son yedi yılın en düşük artış oranı olduğunu vurguladı. Tüm dünyada geçen yıl dolar milyonerlerinin yüzde 2.1 artışla 7.3 milyon kişiye ulaştığını kaydeden Gorman, servetleri 30 milyon doların üzerinde bulunan ultra - dolar milyonerlerinin de yüzde 2 artışla 58 bin kişiye ulaştığını anlattı. 
     
ABD'de azaldı Avrupa'da arttı      Rapora göre, tüm dünyada dolar milyonerlerinin ve servetlerinin tek azaldığı bölge, ABD'nin de içinde bulunduğu Kuzey Amerika. ABD'de bir önceki yıla göre 100 bin kişilik azalmayla 2 milyon civarında dolar milyoneri bulunuyor. Kuzey Amerika'da 2002'de dolar milyonerlerinin serveti yüzde 2.1 azalarak 7.4 trilyon dolara düştü. 
     Tüm dünyada dolar milyoneri sayısı ve serveti bakımından en fazla artışın Batı, Orta ve Doğu Avrupa'da görüldüğü kaydedilen raporda, Avrupa'daki dolar milyonerlerinin servetlerinin yüzde 4.8 artışla 8.8 trilyon dolara, sayılarının da yüzde 3.9 artışla 2.6 milyon kişiye yükseldiği bildirildi. 
     

</TEXT>
</DOC>
