<DOC>
<DOCNO> 195254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun45.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Bağdat'ta yeni hükümetin hızla kurulmasından yana 
</HEADLINE>
<TEXT>

     ABD Başkanı George Bush, ABD'nin Bağdat'ta iktidarı hızla Iraklılara devretmek istediğini söyledi. 
     Bush, Oval Ofis'de yaptığı açıklamada, Paul Bremer'i Irak hükümetinin kurulmasının hızlandırılması planının geliştirilmesi konusunda, Iraklılarla çalışması için bu ülkeye geri gönderdiğini kaydetti. 
     Bremer'ın Beyaz Saray'da yaptığı görüşmelerde, Iraklıların daha fazla dahil olmak istediklerini kendisine anlattığını belirterek, ''Bizim istediğimiz de bu. Iraklıların ülkelerinin yönetimine daha fazla dahil olmak istemesi'' dedi. Bush, ayrıca koalisyon güçlerinin teröristleri yenmeye kararlı olduğunu kaydetti. 
     Bush, Irak için yönetim seçenekleri konusunda yorum getirmezken, yardımcıları yeni bir anayasa hazırlanmadan önce bir geçici hükümetin kurulmasını tartışıyorlar. 
     ABD Dışişleri Bakanı Colin Powell da bugün bir anayasanın yazılması için mevcut prosedürün çok zaman alacağını belirtti. 
     
</TEXT>
</DOC>
