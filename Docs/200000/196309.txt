<DOC>
<DOCNO> 196309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sondun07.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de "keskin nişancı" Muhammed suçlu bulundu 
</HEADLINE>
<TEXT>

     ABD'yi geçen yıl, uzun menzilli tüfekle ateş açarak korku içinde bırakan keskin nişancı John Allen Muhammed, jüri tarafından suçlu bulundu. 
     ABD'nin doğusundaki birçok eyalette bir yıl önce keskin nişancı ateşiyle 13 kişinin öldürülmesi ve 6 kişinin yaralanmasından 18 yaşındaki Lee Boyd Malvo ile sorumlu tutulan Muhammed'in, jüri üyelerinin 6.5 saat süren toplantısının ardından birinci derecede cinayetten suçlu bulunduğu açıklandı. 
     Yaklaşık 3 haftadır süren davanın bugünkü duruşmasında da jüri, 42 yaşındaki eski ordu mensubu Muhammed'e idam cezası mı yoksa müebbet hapis cezası mı verileceğini kararlaştıracak. 
     Jürinin kararı okunurken Muhammed'in kayıtsız tavrı dikkat çekti. Karar okunurken iki jüri üyesinin el ele tutuştuğu, diğer ikisinin de ağladığı görüldü. 
     Muhammed'in büyük olasılıkla ölüm cezasına çarptırılması bekleniyor. 
     Bu davaya bağlı olarak bir başka yerde yapılan duruşmada da Muhammed'in saldırılardaki suç ortağı Lee Boyd Malvo yargılanıyor. Muhammed'le birlikte ABD'yi dehşet içinde bırakan gencin de idam cezasına çarptırılacağı sanılıyor. 
     Kurbanların yakınları da jürinin kararından memnuniyet duyduklarını belirterek, Muhammed ve Malvo'nın idam cezasına çarptırılmalarını istediklerini söylediler. 
     
</TEXT>
</DOC>
