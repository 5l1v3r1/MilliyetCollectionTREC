<DOC>
<DOCNO> 173196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sontur02.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Baykal. Gülben Ergen'in konserini izledi... 
</HEADLINE>
<TEXT>

     Antalya'nın Konyaaltı Belediyesi tarafından düzenlenen ''1. Konyaaltı Karnavalı'' başladı. 
     Karnavalın açılışında CHP Genel Başkanı Deniz Baykal, sanatçı Gülben Ergen'in konserini izledi. 
     Konyaaltı Sahili'nde kortej geçişiyle başlayan karnavala, Antalyalılar ile tatilciler yoğun ilgi gösterdi. Otel ve tatil köylerinin animasyon ekiplerinin de katıldığı kortej geçişi renkli görüntülere sahne oldu. Bu sırada denizde de yat ve teknelerinin oluşturduğu kortej ilgi çekti. 
     Havai fişek gösterisiyle sona eren kortej geçişinin ardından ''Maybe Restaurant'' önünde açılış töreni yapıldı. Karnaval dolayısıyla Konyaaltı Belediyesi'nce sünnet ettirilecek 104 çocuk sahnede eğlendiler. 
     Bu arada, sünnet çocukları arasında bulunan 7 yaşındaki Deniz Baykal Erdem, CHP lideri Baykal'ın yanına giderek, sohbet etti. 
     Açılış töreninde konuşan Konyaaltı Belediye Başkanı Muhittin Böcek, Konyaaltı'nın 4 yılda köyden kente dönüştüğünü söyledi. 
     Muhittin Böcek, sahildeki Petrol Ofisi Dolum Tesisleri'nin de 20 Ağustos'ta Liman'a taşınacağını açıkladı. 
     Daha sonra Sanatçı Gülben Ergen, sahili dolduran binlerce izleyiciye bir konser verdi. 
     
</TEXT>
</DOC>
