<DOC>
<DOCNO> 155818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/soneko08.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman kuşkonmazı bunlar.. 
</HEADLINE>
<TEXT>

     Alman girişimci Rolant Th. Ankele, İzmir'in Menemen İlçesi'nde kuşkonmaz üreterek, iç ve dış pazara satıyor. 
     Ran Tarımsal Entegre Tesisleri Sanayi ve Ticaret A.Ş. Yönetim Kurulu Başkanı Ankele, bundan 8 yıl önce eşiyle Menemen'e gelerek, Çavuş Köyü'ne yerleştiğini ve kuşkonmaz üretimine yönelik çalışmalara başladığını anlattı. 
     Köyde kiraladıkları araziye kuşkonmaz ekerek, değerlendirdiklerini kaydeden Ankele, üç yıl içinde meydana gelen talep artışına paralel olarak, kuşkonmazın ekim alanını genişlettiklerini söyledi. 
     Menemen'de çok iyi ürün aldıklarını ve ilçe toprağının çok bereketli olduğunu dile getiren Ankele, hiçbir kimyasal gübre ve zirai ilaç kullanmadan üretim yaptıklarını bildirdi. Ankele bu yıl da kuşkonmaz üretiminde çok başarılı olduklarını ifade ederek, elde ettikleri ürünü, hem iç, hem dış pazarda sattıklarını söyledi. Alman girişimci Ankele, ''ürettiğimiz ve tesislerimizde hazırladığımız kuşkonmazı kavanozlara koyarak, iç ve dış pazara sevk etmeye başladık'' dedi. 
     Roland Th. Ankele, kuşkonmazın sağlık açısından taşıdığı özellikler üzerinde de durarak, Almanya'da bir üniversitede yapılan tahlillerin, bu ürünün içinde yer alan potasyum ve asparagin asidinin, metabolizmayı harekete geçirdiğini ortaya koyduğunu belirtti. 
     Ankele, şunları söyledi 
     ''Kuşkonmaz kanı temizler, vücuttaki toksinleri atar, böbrek ve karaciğerin fonksiyonlarını destekler. Kuşkonmaz insan sağlığı açısından çok değerlidir. Bu bitki A, B, B2, C, E ve K gurubu vitaminler açısından zengindir. Kuşkonmazlı hindi göğsü, Polonya tarzı yeşil kuşkonmaz, kuşkonmazlı krep, kremalı kuşkonmaz çorbası gibi hazırlanılarak, tüketilebilir.'' Menemen Çavuş Köyü Muhtarı İlyas Dönder de, Ankele ve eşinin yaptığı çalışmalar sonucunda, köydeki hayvanların gübresinin değer kazandığını söyledi. 
     Alman çiftçinin köy bütçesine büyük katkı sağladığını dile getiren Dönder, köylülere istihdamı yarattıklarını anlattı. Dönder, ''Ankele okulun ihtiyaçlarını karşıladı. Köye bir sağlık ocağı da kazandırdı''diye konuştu. 
     
</TEXT>
</DOC>
