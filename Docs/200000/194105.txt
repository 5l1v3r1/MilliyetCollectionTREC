<DOC>
<DOCNO> 194105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur41.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan milletvekillerine iftar yemeği... 
</HEADLINE>
<TEXT>

     Başbakan Recep Tayyip Erdoğan, ''Biz her zaman barışın, sevginin, kardeşliğinin teminatı olacağız, bunun için gayret içinde olacağız'' dedi. 
     Başbakan Erdoğan, AK Parti Grup Başkanvekilleri, milletvekilleri ve grupta çalışan personele Macunköy'deki İller Bankası Tesisleri'nde iftar yemeği verdi. 
     Erdoğan, yemekte, iktidarda bulundukları bir yıllık sürede yoğun çalışmaları olduğunu söyledi. Teslim aldıkları emaneti hep birlikte daha ileriye götüreceklerini ifade eden Erdoğan, ''İnanıyorum ki bir sonraki ramazan çok daha iyi olacak'' dedi. 
     Kendisi ve milletvekillerinin iftar çadırlarını ve fakir evlerini ziyaret ettiklerini belirten Erdoğan, ''Yarınlarımızın nasıl oluşacağını hep düşündük, düşünüyoruz. Bu derdi dert edenler, bu ülkeye bir şey verebilir, dert etmeyenler veremez. Fildişi kulelerinden bu ülke yönetilmez. Olaylar yaşanarak çözülür, yaşanmadan çözülmez'' diye konuştu. 
     Başbakan Erdoğan, Türkiye'nin şu anda, geçen yıla göre çok daha iyi durumda olduğunu, bir yıl sonra daha da iyi olacağını ve bunu birlikte gerçekleştireceklerini kaydetti. Erdoğan, şöyle konuştu 
     ''Yasama organı inanıyorum ki ülkemizin yarınları için duygusallıktan da öte akla, bilimselliğe, tecrübeye ve netice almaya dayalı olarak yasalarını hazırlamaktadır. Böylece ülkemizi, aydınlık yarınlara hazırlayacak köklü adımları atıyoruz. 
     Kısa bir süre önce TBMM'de Irak ile ilgili konu vardı. Şimdi mutabakat haklı bir şekilde oluştu. Samimi olunca neticeler de çok açık, net ortada. Biz her zaman barışın, sevginin, kardeşliğin teminatı olacağız, bunun için gayret içinde olacağız. Dün görüştüğüm bazı arkadaşlar şunu söylediler Türkiye'den Bağdat'a kadar olan bütün o bölgede bizim ürünlerimiz satılıyor. Adeta orada Türkiye'nin kurulmuş ticari merkezleri var. Bu münasebetlerin olması lazım. 
     Öbür taraftan geliyorsunuz Yunanistan'a... Gerek Abdullah Bey'in temasları, gerek bizim temaslarımız... Bu temaslar neticesinde alınan neticeler var. Birkaç sene öncesine gidin, fazla uzaklara değil, çifte vergilendirilmenin kaldırılması diye bir şey mümkün müydü, gerçekleşti. Hava koridorunda iki hat vardı, bu şimdi 11'e çıkarıldı. Karşılıklı olarak nazlanırcasına adeta tatbikatlar yapılıyordu, bunlar karşılıklı olarak kaldırıldı. Bunlar barış değildir de nedir Bu görüşmeyle olur, kaçmakla olmaz. Masaya oturursun, netice alırsın, ama oturmazsan netice alınmaz. Burada yeri gelir sen fedakarlık yaparsın, yeri gelir sen karşı taraftan fedakarlık beklersin. Bütün mesele nedir Sen hakkını korumasını bileceksin. Ama bunu yaparken de bu işte duygusallığa kaçayım da bir yerlere, tribünlere oynayayım havasına girmeyeceksin.'' 
     
     ''POPÜLİST POLİTİKA YAPMAYACAKSINIZ'' 
     Siyaset anlayışlarında ''tribünlere oynamak olmayacağını'' ifade eden Başbakan Erdoğan, ''Zaman zaman olur, niye olmasın. Seçim zamanı da tribünlere oynayacaksınız. Ama hiçbir zaman popülist politika yapmayacaksınız. Popülist politika farklı bir olay, tribünlere mesaj vermek farklı bir olay'' diye konuştu. 
     Milletvekillerinden dürüst davranmalarını isteyen Erdoğan, ''Hakkı sahibine teslim edin. Bu da tribünlere bir mesajdır'' dedi. 
     Erdoğan, şöyle devam etti 
     ''Tüm bakan arkadaşlarım yurtiçinde ve yurtdışında gece gündüz demeden koşturuyorlar. Birileri yaparken 'meşru' ama AK Parti iktidarı yaptığı zaman 'gayrı meşru' bakanlar, şunu bilmelidirler ki eğer meşruiyet kişilere göre değişiyorsa bunun ne akılla, ne bilimsellikle bağdaşır yanı yoktur. Bunun için de biz dürüst ve doğru olan neyse bunu yerine getireceğiz. Bundan asla taviz veremeyiz. Çünkü burada ülkemizin menfaati var, milletimizin menfaati var'' Ramazanın Türk milleti ve ülkesi için hayırlı olmasını dileyen Başbakan Erdoğan, ''İnşallah fakir fukara, garip gureba, işsiz, dul, yetim, öksüz sayısının her geçen gün daha azalmaya başladığı bir Türkiye'yi tesis etme azim ve kararlılığı içerisinde yarınlara yürüyeceğiz'' diye konuştu. 
     
     IRAK'A ASKER GÖNDERMEME KARARI 
     AK Parti Grup Başkanvekili Faruk Çelik, iftar için İller Bankası Tesisleri'ne gelirken, hükümetin Irak'a asker gönderme yetkisini kullanmama kararıyla ilgili olarak, ''Şartlar oluştuğunda tekrar kullanılabilir'' dedi. 
     AK Parti Grup Başkanvekili Haluk İpek de ''Hükümet değerlendirip en doğru kararı almıştır'' dedi. 
     Ertuğrul Yalçınbayır ise ''Hükümet aldığı yetkiyi, yetki sahibi olan Meclis'e iade etmelidir'' şeklinde görüş bildirdi. 
     İftar yemeğine Dışişleri Bakanı ve Başbakan Yardımcısı Abdullah Gül'ün yanı sıra bazı bakanlar, AK Parti Grup Başkanvekilleri, Genel Başkan Yardımcıları, milletvekilleri ve grup çalışanları katıldı. 
     Başbakan Erdoğan, yemeğin ardından yemeğe katılanlarla tek tek tokalaştı. 
     
</TEXT>
</DOC>
