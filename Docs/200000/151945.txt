<DOC>
<DOCNO> 151945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/ekonomi/aeko.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
8.5 milyar dolarlık kredi en geç 18 ayda Türkiye'ye gelecek 
</HEADLINE>
<TEXT>

     YASEMİN ÇONGAR 
WASHINGTON 

     ABD yönetimi, Başkan George W. Bush'un onayını alan 8.5 milyar dolarlık kredi ve kredi garantisine dönüşebilir hibeyi, Kuzey Irak'ta bir kriz yaşanmadığı sürece, bir veya en geç bir buçuk yıl içinde kullandırmayı planlıyor. 
     Önümüzdeki günlerde, Ankara - Washington işbirliğini geliştirmeye yönelik bazı adımlar beklendiğini Ankara'nın Irak'ta, 'karşılık beklemeden insani yardım girişiminde bulunmasının' ABD Kongresi, bürokrasisi ve kamuoyunda Türkiye'nin imajını güçlendireceğini dile getiren Washington kaynakları, bir yandan da Türkiye'ye verilecek 8.5 milyar dolar kredinin, K. Irak'ta bir kriz yaşanmadıkça, 'fazla geciktirilmeyeceği ve çok uzun zamana yayılmayacağı' mesajını veriyorlar. 
     
     Anlaşma metni Ankara'ya geliyor 
     Milliyet'in görüştüğü ABD yetkilileri, kredinin aşamalandırılmasına ve koşullarına ilişkin anlaşma metninin üzerinde çalıştıklarını ve bu metni yakında Ankara'ya ileteceklerini belirttiler. Bir diplomatik kaynak, "Bu kredi, Ankara'nın talebi üzerine değil, tamamen Başkan Bush'un takdiri üzerine gündeme geldi" diyerek, şimdi kredinin koşulları konusunda Türkiye ile pazarlık etme niyetinde olmadıklarını ifade etti. 
     Aynı kaynak, K. Irak'ta Türk - Amerikan ilişkilerini bozacak olağanüstü bir gelişme olmadıkça, kredinin 'fazla gecikilmeden' Türkiye'ye verilmeye başlanacağını belirtti ve kredi dilimlerinin ne kadarlık bir zamana yayılacağı konusunda, "Şu anda bir ila en fazla bir buçuk yıl gibi bir süre üzerinde duruyoruz. Uzun bir vadeye yayılması düşünülmüyor" dedi. 
     
     Jest beklentisi 
     Bush yönetimi kaynakları, Türkiye'nin 'kamu ya da özel sektörü aracılığıyla', karşılık beklemeden, Irak'ta bazı insani yardım girişimlerinde bulunabileceğini belirtiyorlar. Bir ABD'li yetkilinin, Türkiye'nin yapabileceklerine örnek olarak verdiği girişimler arasında, Arapça bilen Türk doktorlarının Irak'taki hastanelerde hizmet vermek üzere ya da su arıtımı alanında teknoloji ve ekipman katkısı sağlanması da var. Washington'un bu jest beklentisini, Türk diplomatları ve iş çevrelerine de yansıttığı öğrenildi. 
     Öte yandan, ABD yönetimi, birçok ülke ile birlikte Türkiye'ye de gönderdiği 'istekler listesi' kapsamında, Ankara'nın neler yapabileceğinin fazla gecikmeden bildirilmesini istiyor. 
     


EKONOMİ 



























</TEXT>
</DOC>
