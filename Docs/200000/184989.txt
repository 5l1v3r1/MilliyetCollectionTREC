<DOC>
<DOCNO> 184989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sonspo09.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Sebatspor'da başkanlığa Sezgin seçildi... 
</HEADLINE>
<TEXT>

     Akçaabat Sebatspor'da yapılan olağanüstü genel kurul sonrası, başkanlığa Veli Sezgin seçildi. 
     Akçaabat Sebatspor Tesisleri'nde yapılan ve eski kulüp başkanlarından Kazım Kolot ile bir önceki yönetimde kulüp asbaşkanı olarak görev yapan Veli Sezgin'in yarıştığı genel kurulda, Sezgin, kullanılan 417 oyun, 330'unu alarak başkanlığa getirildi. Kazım Kolot, genel kurulda 82 oy alırken, 5 oy da geçersiz sayıldı. 
     Sezgin, 4 yıl önce Üçüncü Lig'deyken divandan aldıkları kulübü Birinci Süper Lig'e çıkardıklarını ve bunun sevincini yaşadıklarını belirtti. 
     Bu başarıda da en büyük payın başkan Mevlüt Selami Yardım'ın olduğunu ifade eden Sezgin, ''Biz, o insanın gönlündeki Akçaabat sevgisinden ışık aldık. Maddi ve manevi olarak Yardım, her zaman yanımızda olmuştur. Biz de kendisini saygıyla anıyoruz'' dedi. 
     Sezgin, 2004 yılından sonra yürürlüğe girecek olan UEFA kriterlerinin eksiksiz yerine getirilebilmesi için yoğun bir çalışma içinde olduklarını da kaydederek, şöyle devam etti 
     ''Kurumsallaşma yolunda büyük bir çalışma içine girdik. Artık kişilerin katkılarıyla değil kendi özkaynaklarıyla beslenen, üreten ve ürettiklerini pazarlayan bir kulüp olmamız gerektiği gerçeğini gördük ve programlarımızı buna göre yaptık. Sizlerin vereceği destekle bütün bunları başaracağımıza inancımız sonsuzdur.'' Akçaabat Sebatspor'un ligde hak ettiği yerde olmadığını da dile getiren Sezgin, ''Tecrübesizliğin getirdiği ortamın çok yakın zamanda istediğimiz ve beklediğimiz düzeyde olacağına inanıyorum. Bu ligde derece yapacağız. Bu ligde kalıcı olacağız ve gelecek yıllarda da Türk sporunda Akçaabat Sebatspor adı gündem yaratmayı sürdürecektir. Tıpkı 4 yılda 3 şampiyonluk yaşatarak Birinci Süper Lig'e çıkma başarısını gösterdiği gibi'' dedi. 
     Sezgin'in de yer aldığı 30 kişilik yönetim kurulu, 30 Eylül Salı günü gerçekleştireceği ilk toplantıda görev bölümü yapacak. 
     Yönetim kuruluna AK Parti Trabzon milletvekili Mustafa Cumur ve Akçaabat Belediye Başkanı Şefik Türkmen de yer aldı. 
     
</TEXT>
</DOC>
