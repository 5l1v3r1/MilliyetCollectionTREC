<DOC>
<DOCNO> 160495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sondun06.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "11 Eylül sonrası yüzlerce kişi gereksiz yere hapiste tutuldu" 
</HEADLINE>
<TEXT>

     ABD Adalet Bakanlığı müfettişliğinin bir araştırması, 11 Eylül 2001'de meydana gelen terörist saldırıların ardından, yüzlerce kişinin gereksiz yere uzun süre hapiste tutulduğunu ortaya koydu. 
     ABD Adalet Bakanlığı Başmüfettişi Glenn Fine tarafından hazırlanan bir raporda, 11 Eylül sonrasında tutuklanan ve uzun süre hapiste kalanların, terörist tehdit oluşturmadıkları ve bazılarının tutukluluk koşullarının çok ağır olduğu da belirtildi. 
     Bakanlık müfettişliğinin raporuna göre, 11 Eylül sonrası tutuklananların birçoğu, Federal Soruşturma Bürosu FBI'ın, bu kişilerin ''temiz olduğunu'' doğrulama sürecinde çok yavaş davranması yüzünden uzun süre hapiste kaldı. Bu yüzden aylarca hapiste kalanların sayısının en az 750 olduğu, FBI'ın bu işleri çabuk yürütecek elemanının olmadığı ve birinci önceliği de bu konuya vermediği raporda belirtildi. 
     ABD Adalet Bakanlığı yetkililerine göre, tutuklanan 766 kişiden 505'si sınır dışı edildi. Vize ihlalleriyle ilgili tutuklanan bir avuç kişi ise halen federal gözetimde tutuluyor. 
     Yetkililer, tutuklamaların yüzde 86'sının 11 Eylül'den sonraki ilk üç ay içinde yapıldığını ve bunların yüzde 54'ünün üç aydan fazla tutuklu kaldığını belirtiyor. Tutuklamaların büyük çoğunluğu New York ve çevresinde yapılmıştı. 
     İnsan hakları kuruluşları, tutukluların aileleri ve avukatları, 11 Eylül sonrası tutukluların durumuna ilişkin şikayetlerini iletirken, ABD Adalet Bakanlığı, eleştirilerin hedefi olmuştu. 
     O dönemde vize ihlali nedeniyle tutuklanan Mısırlı Hadi Hasan Ömer, artık, ABD İç Güvenlik Bakanlığı'nın bir parçası olan Hapishane ve Göçmen Bürosu'nu mahkemeye verdi. Ömer, Louisiana'daki tutukevinde, sık sık soyularak arandığını ve haklarının ihlal edildiğini ileri sürüyor. Ömer ayrıca, Müslüman olduğu bilinmesine karşın kendisine yiyecek olarak domuz eti verildiğini de belirtiyor. ABD Adalet Bakanlığı ise tutukevinde Ömer'e domuz eti yedirildiğini yalanlıyor. 
     
</TEXT>
</DOC>
