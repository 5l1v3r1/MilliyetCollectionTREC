<DOC>
<DOCNO> 151850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sondun36.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Madonna'nın yeni albümü sert eleştiriler altında çıktı.. 
</HEADLINE>
<TEXT>

     Madonna'nın uzun süredir beklenen son albümü ''American Life'', ABD'de satışa çıkarken, acımasız eleştiri oklarının da hedefi oldu. 
     Plak mağazalarının raflarında dün yerini alan albüm, müzik eleştirmenlerinin olumsuz görüşlerine rağmen, Madonna hayranlarının büyük ilgisiyle karşılaştı. 
     Madonna'nın ''American Life'' adlı albümü, internetten satış yapan ''Amazon.com'' sitesinin en çok satan CD'ler listesinde piyasaya çıkar çıkmaz, Norah Jones ve Cher'in ardından üçüncülüğe yerleşti. Ancak hayranlarının 3 yıllık özlemine son veren Madonna, yeni albümüyle olumsuz eleştirilere hedef oldu. 
     Philadelphia Inquirer dergisinin müzik eleştirmeni Tom Moon, ''American Life albümünün, büyük bütçeyle hazırlanmasına karşın, Madonna'nın 20 yıllık müzik kariyerindeki en boş şey olduğunu'' yazdı. 
     Eleştirmen, ''albümün gına getiren ritm ve seslerin yanı sıra 'Bir zamanlar annem vardı. Ne güzeldi' gibi anlamsız ve çocukça sözlerle dolu olduğunu'' savundu. 
     Chicago Sun Times gazetesinden Jim Derogotis de Madonna'nın yeni albümüyle ilgili olarak, ''albümde yorucu ve tekrar eden bir sound bulunduğunu'' belirterek, ''Madonna'nın 20 yıllık kariyerine karşın hala şarkı söylemeyi öğrenemediği'' yorumunu yaptı. 
     Öte yandan Madonna, Amerikan müzik televizyon kanalı VH-1'da yaptığı söyleşide, çocuk kitapları yazacağını belirtti. 
     Çocuk kitaplarında artık ahlaki ders verilmediğini, kitapların tek düze ve boş olduğunu savunan Madonna, ''İngiliz Gülleri'' isimli 5 kitaptan oluşan dizide ''ahlaki hikayeler'' anlatacağını söyledi. 
     





</TEXT>
</DOC>
