<DOC>
<DOCNO> 158859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/soneko09.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sami Güçlü'den süne uyarısı... 
</HEADLINE>
<TEXT>

     Tarım ve Köyişleri Bakanı Sami Güçlü, bu yıl özellikle İçanadolu Bölgesi'nde buğdayın süne zararlısıyla karşı karşıya olduğunu belirterek, ''Bu, devlet mücadelesi olarak altından kalkabileceğimiz bir hal olmaktan çıkmış vaziyette'' dedi. 
     Tarım ve Köyişleri Bakanı Sami Güçlü, inceleme ve ziyaretlerde bulunmak üzere geldiği Antalya'da, Ticaret Borsası'nı ziyaret etti. Borsa yetkilileri ve tarım sektörü temsilcilerine konuşan Güçlü, Türkiye'nin borçlarının azaltılabilmesi için kaynak üretilmesinin şart olduğunu söyledi. 
     Kaynak yaratılamaması durumunda ülkenin ekonomik yönden ''normalleşmesinin'' uzun süre alacağını ifade eden Bakan Güçlü, şöyle devam etti 
     ''Türkiye çok kısa bir süre içinde bu ağır borç yükünün etkisini kırmak zorundadır. Bunu kırmak için elimizdeki bütün kullanılabilir kaynakları, meşru yoldan, kanuni yoldan, hukuki yoldan harekete geçirmek zorundayız. 2B diye bilinen orman varlığıyla ilgili konularda karşı oluşların ve çıkışların altında hiç de iyi niyetin yatmadığını, Türkiye'nin adeta bu durumunu sürdürmesinde fayda umanların bir bakış tarzı olduğunu hissediyor, bunu kamuoyumuza duyuruyor, kaynak bulma konusunda desteğini sürdürmesini istiyoruz.'' Hükümet olarak tarıma 2 milyar dolara yakın kaynak transferi sağlandığını kaydeden Bakan, ''Sırf mazotun Türk ekonomisine getirdiği mali yük 670 trilyon liradır. Borç ertelemesiyle ortaya çıkacak ek yük 1 katrilyon liraya yakındır. Dolayısıyla diğer desteklerle birlikte bu 2 milyar dolara yakın bir rakam olarak karşımıza çıkmaktadır'' dedi. 
     
     SÜNE UYARISI 
     Türkiye'nin toplam tarım arazilerinin yüzde 50'sinden fazlasında buğday üretimi yapıldığını da dile getiren Güçlü, bu yıl özellikle İçanadolu Bölgesi'nde süne ile mücadelede büyük sorun yaşandığını bildirdi. Güçlü, şöyle konuştu 
     ''Bu sene, özellikle İç Anadolu'da sünenin maksimum seviyeye ulaştığı bir dönem olarak karşımıza çıktı. Bu, devlet mücadelesi olarak altından kalkabileceğimiz bir hal olmaktan çıkmış vaziyette. Dolayısıyla tüm üreticilerimizi, sektörle ilgili sivil toplum kuruluşlarını, ziraat odalarını, ziraat mühendislerini, ticaret borsalarını, Türkiye Odalar Borsalar Birliği'ni, bu mücadelede tarım il ve ilçe müdürlükleri ile işbirliği yapmaya davet ediyorum.'' Bakan Güçlü, üreticilerin tarım il ve ilçe müdürlükleri ile bağlantı kurarak, ücretsiz ilaç, makine ve teçhizat yardımı alabileceklerini söyledi. Güçlü, özellikle Konya, Ankara, Eskişehir, Kırıkkale, Karaman ve Çorum illeri için süne probleminin had safhada olduğunu belirterek, bu bölgelerde mücadelenin yoğun olarak sürdürüldüğünü bildirdi. 
     
     ''TARIM ÇERÇEVE KANUNU'' GELİYOR 
     Toprak Kanunu'nun hazırlandığını ve bakanlıkların görüşünün alındığını vurgulayan Güçlü, Tarım Çerçeve Kanunu üzerinde de çalışıldığını söyledi. Bakan Güçlü, kanunla ilgili şu bilgileri verdi 
     ''Bu kanunu ilgili kurumların görüşünü alma noktasına getirdik. Artık tarım, hükümetlerin ve bakanların anlayış ve kavrayışlarına uygun olarak, iktidar değişikliklerine veya bakan değişikliklerinde büyük bir değişim göstermeyecek. Çünkü tarım, teknik bir konu, müdahaleye açık bir alan değil. Politikalar, teşvik sistemleri değişken olmamalı. Yani pamuk üreticisi bilmeli ki önündeki 5 yıl pamuk üretimi teşvik edilecek. Buna göre bir hazırlık yapmalı, 2 yıl sonra bu teşvik kalkmamalı. Bunu sağlayacak bir kanun üzerinde çalışıyoruz. Dünyanın başka ülkelerinde uygulanan bir kanunun artık Türkiye'ye gelmesi daha fazla geciktirilmemelidir.'' Bakan Güçlü, konuşmasının ardından Antalya Ticaret Borsası Başkanı Nurettin Utku tarafından kendisine verilmek istenen çini tabağı kabul etmek istemedi. Basında yer alan bazı haberleri örnek gösteren Güçlü, ''Ben iş yapmadan önce değil, yaptıktan sonra plaket almak isterim. Antalya'da tarımla ilgili tüm sorunları çözdükten sonra plaket verin'' dedi ve ısrarları kıramayarak, tabağı kabul etti. 
     Borsadaki ziyaretin ardından AK Parti Muratpaşa Belde Teşkilatı'na giden ve burada bir süre partililerle sohbet eden Güçlü, daha sonra Kumluca İlçesi'ne hareket etti. 
     
</TEXT>
</DOC>
