<DOC>
<DOCNO> 184591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sonspo05.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Luciano huzuru Fenerbahçe'de buldu... 
</HEADLINE>
<TEXT>

     Fenerbahçe'ye transferi gündeme geldiğinde, Brezilya Ligi'nde çok sert oynayıp fazla sayıda kart gören bir oyuncu olduğu gerekçesiyle medyada eleştirilen Fabio Luciano, ligin 6 haftası geride kalırken henüz kart görmedi. 
     Formasını giydiği Corintians'ın, Santos ile yaptığı maçta rakip oyuncuya yaptığı hareket nedeniyle 60 gün oynamama cezası alan Luciano, sarı-lacivertli formayla çıktığı 6 lig maçında, oldukça centilmen bir görüntü sergiledi. 
     Takım arkadaşlarının toplam 14 sarı 2 kırmızı kart gördüğü ligin ilk 6 maçlık bölümünü kartsız tamamlayan Luciano, takımı için oldukça zor ve kartlı geçen Trabzonspor, Gaziantepspor ve Galatasaray maçlarında bile sakinliğini bozmayarak başarılı performansıyla dikkati çekti. 
     
     60 GÜNLÜK CEZA 

     Brezilya Futbol Federasyonu Luciano'ya, Santos maçında rakip oyuncuya tekme attığı için 60 gün maç oynamama cezası vermişti. 
     Sarı-lacivertli futbolcunun cezası, Fenerbahçe Kulübü'nün girişimleri sonucu paraya çevrilmişti. Daha sonra Brezilya Futbol Federasyonu, para cezasının kendileri yerine, Brezilyalı yoksul ailelere dağıtılmasını talep etti. 
     Bunun üzerine yöneticiler yardım paketleri hazırlatarak, Brezilyalı 1000 yoksul aileye yardım paketlerini dağıttı. Böylece, Brezilyalı futbolcunun, ülkesinin liginde aldığı cezanın, Birinci Süper Lig'e yansıması önlendi. 
     
     İLK 11'İN DEĞİŞMEZ İSMİ 

     5 kez Brezilya A Milli Takım formasını giyen Luciano, sarı-lacivertli takımda sergilediği performansla teknik direktör Christoph Daum'un en güvendiği isimler arasına girdi. 
     Fenerbahçe'nin, ligin ilk 6 haftasında yaptığı maçların hepsinde 90 dakika boyunca sahada kalan Brezilyalı futbolcu, Elazığspor maçında burnu kırılmasına karşın, özveride bulunarak Diyarbakırspor ve Gaziantepspor maçlarında özel bir maskeyle oynadı ve takımını yalnız bırakmadı. 
     
     UCHE-HÖGH EKOLÜ GERİ Mİ DÖNÜYOR 

     Hırvat futbolcu Tomas'ın transfer edilip, savunmada Luciano'nun yanına adapte edilmesi, sarı-lacivertli takımda geçmişte savunmada uzun yıllar başarıyla görev yapan Uche-Högh ikilisini hatırlattı. 
     Tomas'ın, ilk kez 11'de forma giydiği Galatasaray maçında yenilen ilk golde hatası bulunmasına karşın, Brezilyalı futbolcuyla birlikte sergilediği uyum oldukça beğenildi. 
     
</TEXT>
</DOC>
