<DOC>
<DOCNO> 152670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur53.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sav Türkiye'yi AKP zihniyetine teslim etmeyiz... 
</HEADLINE>
<TEXT>

     CHP Genel Sekreteri Önder Sav, ''Minareler süngümüz, kubbeler miğferimiz'' diyen zihniyete Türkiye'yi asla teslim etmeyeceklerini çünkü CHP'nin bu konuda çok deneyimli bir parti olduğunu söyledi. 
     Sav, Ankara İl Başkanlığı tarafından düzenlenen ''Yerel Yönetimlerde İktidara Yürüyüşü Başlatıyoruz'' konulu toplantıya katıldı. 
     Çankaya Belediyesi Çağdaş Sanatlar Merkezinde düzenlen toplantının açılışında konuşan Genel Sekreter Sav, iktidarın yerel seçimleri öne çekme gayretlerine ilişkin bazı ipuçları bulunduğunu belirtti. Yerel yönetimler konusunda yapılmak istenen yasal değişiklikler konusunda iktidarda ''çok farklı bir anlayış'' gözlendiğini ifade eden Sav, yerel yönetimlerin ''bir siyasi partinin arka bahçesi yapma özlemi bulunduğunu'' söyledi. 
     Önder Sav, yerel yönetimlerle ilgili yasa tasarısını da omlete benzetti. Ancak bu omletin sadece tavuk yumurtasından yapılmadığını iddia eden Sav, ''Bu omlette tavuk, kaz, ördek hatta yılan yumurtası bile var. Neler getireceği, bizi nasıl hasta edeceği belli değil'' dedi. 
     
     ÇITA EN AZ YÜZDE 19.5 OY 
     3 Kasım seçimlerinde pek çok çevrenin beklediğinin aksine CHP'nin yüzde 19.5 oy aldığını anımsatan Sav, yerel seçimlerdeki en alt çıtanın yüzde 19.5 olduğunu 1989 yılında sağlanan başarının da üstüne çıkılması gerektiğini belirtti. CHP'nin yerel yönetimlerde başarılı örnekler verdiğini anlatan Sav, partililere de ''Yerel seçimlere kim kişisel rant için hazırlanıyorsa yol yakınken geri dönsün. Çünkü CHP, kişisel rant değil, toplumsal rant üretme partisidir'' diye konuştu. 
     
     ''MAHKEME KAÇKINI'' 
     Sav, Türkiye'nin çok uluslu şirketlerin güdümünde kuşatılmak istendiğini bunlara karşı, tıpkı 1919'lardaki gibi Mustafa Kemal mücadelesi vermek gerektiğini söyledi. 
     ''Mahkeme ve hapishane kaçkınlarının, bürokrasinin en yüksek noktalarına geldiğini, hatta milletvekili, bakan ve başbakan olduklarını'' ifade eden Sav, ''Bugün ülkeyi af yasasından yararlanan, mahkemede aklanamayıp TBMM'de dokunulmazlık zırhına büründüğü için milletvekilliğini kazanan bir zat başbakanlık yapıyor'' dedi. Sav, Maliye Bakanlığı koltuğunda da ''naylon fatura yolsuzluğundan yargılanan, bakan olmasaydı belki hapishanede olacak olan'' bir kişinin oturduğunu öne sürdü. 
     AK Parti'nin seçimlerden önce CHP'den çok, milletvekili dokunulmazlığının sınırlandırılmasından söz ettiğini kaydeden Sav, ''Bu iktidar ve onun milletvekilleri kırmız görmüş boğa gibi ürküyor dokunulmazlıkların sınırlandırılmasından...'' dedi. 
     Sav, milletvekili dokunulmazlığı sınırlandırılmadan CHP olarak Anayasa değişikliklerine destek vermeyeceklerini söyledi. 
     
     ''AMANSIZ GİDİŞ'' 
     Kültür ve Turizm bakanlıklarının birleştiren yasanın Cumhurbaşkanı tarafından onaylanması halinde Anayasa Mahkemesi'ne gideceklerini açıklayan Sav, iktidarın teokratik devlet gayreti içinde olduğunu ileri sürdü. 
     Dışişleri Bakanlığı tarafından yayınlanan genelgeleri ''örtülü bir gericilik arayışı' olarak niteleyen Sav, ''Kimi siyaset adamlarının da başörtüsünü, dini siyasete alet etmenin bayrağı olarak dalgalandırmak istediklerini'' öne sürdü. Bazı bakanların da ''Laiklik def olana kadar dualarımızı eksik etmeyelim, dağlara taşlara Ne mutlu Türküm yazacağımıza Ne Mutlu Müslümanım yazalım'' dediklerini, arkasında da ''Kemalizm kaldırılmadan demokrasi hikayedir'' dediklerini ifade eden Sav şöyle devam etti 
     ''Biz demokrasi yutturmacası adı altında aydınlanma meşalesini 1919'lardan adım adım kanla, ızdırapla buralara kadar taşıyan atalarımızın kemiklerini sızlatmayız. 
     Onun için 23 Nisan 2003'te bu amansız gidişe, CHP olarak 'Dur' dedik. Hiç bir CHP'linin kuşkusu olmasın, devletin yapısını, cumhuriyetin temel niteliklerini, demokratik hukuk devletinin olmazsa olmaz koşulu laikliği ezdirerek, 'Minareler süngümüz, kubbeler miğferimiz, camiler kışlamız' diyen zihniyete asla teslim etmeyeceğiz Türkiye'yi. 
     Bu konuda çok deneyimli bir partiyiz. Geçmişte bu mücadelenin çok onurlu, çok güzel örneklerini vermiş bir partiyiz. Tıpkı İsmet Paşa gibi, namussuzlar karşısında ülkeyi koruyacak her türlü faaliyete hazırız. Öyle 'Kemalizm kaldırılmadıkça demokrasi hikayedir' diyen zavallılara teslim olmayacak kadar demokratik birikimimiz var.'' Ankara İl Başkanı Fazıl Güleken de Ankara Büyükşehir Belediyesinin hizmetlerinin yetersizliğinden yakındı. Verilen sözlerin tutulmadığını iddia eden Güleken, seçimlerde Ankara'nın bu talihsizliğine son vereceklerini söyledi. 
     CHP Genel Başkanı Deniz Baykal ise partiden daha önce açıklama yapılmasına rağmen toplantıya katılmadı. 
     





</TEXT>
</DOC>
