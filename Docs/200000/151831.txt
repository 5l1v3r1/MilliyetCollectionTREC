<DOC>
<DOCNO> 151831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sondun17.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "ABD, Şiileri yeterince hesaba katmadı" 
</HEADLINE>
<TEXT>

     ABD'de yayımlanan Washington Post gazetesi, Amerikalı yetkililerin Irak'ın geleceğine ilişkin planlarında Şiileri yeterince hesaba katmadığını yazdı. 
     Gazetenin, Amerikan yönetimi yetkililerine dayanarak verdiği haberde, Şii çoğunluğun örgütlülük boyutunun tam olarak tahmin edilemediği, Amerikan karşıtı, İslami bir yönetimin doğuşunun önlenmesine hazır olunmadığı belirtildi. 
     Üst düzey yetkililere bu hafta ulaşan Amerikan istihbarat raporlarında, Şiilerin ''sanılandan daha organize'' olduğu kaydedildi. 
     Amerikalı yetkililer, Washington yönetiminin Saddam Hüseyin yönetimini yıkmak için planlar yaptığını, bölgedeki dini ve siyasi dinamiklere çok az önem verdiğini ifade ederek, yönetimin ayrıca Şiilerin isteklerini çok iyi değerlendiremediğini ve şimdi bunun Irak'ta aşırı dinci bir hükümete yol açabileceğinden endişeli olduğunu belirtti. 
     Dışişleri Bakanlığı'ndan bir yetkili, ''bunun karmaşık bir denklem olduğunu, hükümetin bunun nasıl sonuçlanacağını anlamak için yeterli donanıma sahip olmadığını'' söyledi. 
     Gazeteye göre, Amerikan istihbarat yetkilileri ve Iraklı uzmanlar, savaştan önce, ABD'yi, ikame edecek bir yönetim olmadan Saddam'ın devrilmesi konusunda uyardı, ancak bu endişeler ya kulak ardı edildi, ya da bunlara öncelik verilmedi. 
     Haberde, generallerin Pazartesi günü Amerikan Savunma Bakanlığı'nda yaptığı toplantının, Iraklı Şiiler ve aşırı dinci eğilimler konusunda Amerikan stratejinin tartışıldığı bir derse dönüştüğü de belirtildi. 
     Siyasi gücün de bir göstergesi olarak, İmam Hüseyin'in katledilişinin yıldönümünün 40. günü için Kerbela'ya akın eden yüzbinlerce Şii, ''İslam'a evet, Amerika'ya hayır'' sloganları atmıştı. 
     





</TEXT>
</DOC>
