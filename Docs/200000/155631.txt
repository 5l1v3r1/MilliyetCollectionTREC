<DOC>
<DOCNO> 155631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sonspo02.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk sporunun yükünü, gençlik kulüpleri çekiyor... 
</HEADLINE>
<TEXT>

     Türk sporunun yükünü, tüm olanaksızlıklara karşın gençlik kulüpleri çekiyor. 
     Gençlik ve Spor Genel Müdürlüğü GSGM bünyesinde futbol dışında faaliyetlerini sürdüren 6 bin 125 kulüpten 4 bin 387 tanesi gençlik kulübü. Müessese kulüpleri de 1241 ile 2. sırada yer alıyor. 
     GSGM'nin son verilerine göre, Türkiye'de gençlik kulüpleri ve müessese kulüplerinin dışında 484 tane ihtisas ve 13 tane de askeri kulüp spor faaliyetinde bulunuyor. 
     Türkiye'deki kulüplerin yaklaşık 4'te 1'i 4 ilde yoğunlaşmış durumda. En çok kulüp 698 ile İstanbul'da bulunurken, Ankara'da da 362 spor kulübü faaliyet yürütüyor. Bu 2 kenti 310 ile İzmir ve 225 kulüple de Bursa izliyor. 
     Türkiye'nin doğusundaki kentler ise adeta spor yoksulu. En az kulübün olduğu 5 il Doğu'dan. En az spor kulübü bulunan il, 8 kulüple Şırnak olurken, Ardahan'da 12, Tunceli'de 14, Hakkari'de 16 ve Bitlis'te de 19 kulüp faaliyette. 
     
</TEXT>
</DOC>
