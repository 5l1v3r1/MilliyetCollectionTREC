<DOC>
<DOCNO> 165169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/soneko25.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Wilkinson Türkiye tekstilde AB'ye girdi... 
</HEADLINE>
<TEXT>

     Avrupa Komisyonu Ticaret Genel Direktörü Ian Wilkinson, Türkiye'nin Çin'den sonra Avrupa Birliği'ne AB pazarına tedarik sağlayan ikinci büyük ülke olduğuna işaret ederek, ''evet, biz de Türkiye'yi AB içinde görmek istiyoruz'' dedi. 
     19. IAF Dünya Hazır Giyim Kongresi'nde, ''2005 Öncesi ve Sonrası'' konulu oturumda konuşan Wilkinson, dünya tekstil ve hazır giyim sektörünün 2005 yılında kotaların kalkmasının ardından yepyeni bir sürece gireceğini, 40 yıldan bu yana güdümlü yönetilen ve kota ile sınırlandırılan ticaretin farklı bir boyuta geçeceğini söyledi. 
     Wilkinson, ''2005'te tekstil ve hazır giyimde büyük bir patlama olacak. Hem de çok büyük bir patlama'' dedi. 
     Dünyada tekstil ve hazır giyim sektörünün içinde bulunduğu sorunlardan genellikle Çin'in sorumlu tutulduğunu ifade eden Wilkinson, şöyle konuştu 
     ''Ben Çin'in büyük bir şeytan olduğuna inanmıyorum. Evet, tabii ki Çin'in de biraz sorumluluğu var ama herkesin 2005'e iyi hazırlanması lazım. Tarifelerin, gümrüklerin mutlaka indirilmesi, tarife dışı engellerin kaldırılması gerekir. Çin'den korkmamak lazım, çünkü , 42 ve 69 rakamları sözkonusu. Yüzde AB'ye girecek Çin ürünleri oranıdır. Yüzde 42 fiyatlardaki artış, yüzde 69'da volümdür.'' Eurotex Genel Direktörü William Lakin de, 2005 yılından sonra sektörde ulusal kotalar ve geleneksel hiçbir uygulamanın kalmayacağını ifade etti. 
     31 Aralık 2004 sonrasında yaşanacakların hiçkimse için sürpriz olmaması gerektiğini anlatan Lakin, yeni sürece ayak uydurmak için değişime gitmek gerektiğini, bunun da strateji değiştirmeyi zorunlu kıldığını vurguladı. 
     
     ''TARİFELER YÜZDE 15'İ GEÇMEMELİ'' 
     William Lakin, ticaretin herhangi bir tarafı fakirleştirmeye değil, zenginleştirmeye yönelik olması gerektiğini kaydederek, düşük fiyatla gelişen ülkelere ihracat yapanlarla rekabet edilmesinin zor olduğunu, bunun da adil olmayan bir rekabet ortamı yarattığını belirtti. 
     Gelişen ülkelerdeki düşük fiyatlar nedeniyle gelişmiş ülkelerin istihdam kaybına uğradığını kaydeden William Lakin, şöyle devam etti 
     ''Bu ülkelerde insanların işlerini kaybettiğini görüyoruz. Bu kişiler çok daha düşük ücretlerle başka sektörlerde çalışıyorlar. Bu nedenle küreselleşme, globalleşmenin tekstil ve giyimde de çift yönde işlemesi, eşitliğin ve adaletin gelmesi gerekiyor. Tarifelerin hiçbir ülkede yüzde 15'i geçmemesi gerekiyor.'' William Lakin, Çin'in ihracaat artışının birçok ülkenin bu pazarları kendisine kapatmasına neden olduğunu da söyledi. 
     Amerikan Giyim ve Ayakkabı Üreticileri Derneği Başkanı James Jacobsen de, 2005'in hem endişeleri, hem de fırsatları beraberinde getireceğini, 2005'te başlayacak ve uzun yıllar sürecek değişime kendilerini hazırladıklarını söyledi. 
     ABD'nin eskisi gibi korumacı politikalar konusunda aktif olmadığını dile getiren Jacobsen, son yıllarda ABD giyim pazarının deflasyondan dolayı durma noktasına geldiğini, hatta bu yıl azaltılan ürün fiyatlarının geçen yıl ve önceki yıldan daha ucuz olabileceğini ifade etti. 
     ABD'deki teksil sektörünün Çin'den çok korktuğunu anlatan Jacobsan, bu nedenle korumacı bazı uygulamaların tekrar gündeme gelebileceğini söyledi. 
     
     TÜZMEN YATIRIMCI ADAYLARIYLA GÖRÜŞTÜ 
     Bu arada, Devlet Bakanı Kürşad Tüzmen'in kongre kapsamında Türkiye'de yatırım yapmayı düşünen yabancı tekstil firmalarının temsilcileriyle sabah kahvaltısında ve açılış oturumunun ardından biraraya geldiği öğrenildi. 
     Öte yandan, Türkiye'nin ikinci kez ev sahipliği yaptığı IAF Dünya Hazır Giyim Kongresi'nin bütçesinin 1 milyon doları aştığı bildirildi. 
     Çırağan Sarayı'nın iki katının kapatıldığı organizasyonda, konukların bir kısmının da Conrad ve The Marmara'da ağırlandıkları kaydedildi. 
     Kongre'ye katılımcı sayısı da çoğu ABD, Fransa, Belçika, İngiltere, Almanya ve Meksika'dan olmak üzere 121'i yabancı 631 delegeye ulaştı. 
     
</TEXT>
</DOC>
