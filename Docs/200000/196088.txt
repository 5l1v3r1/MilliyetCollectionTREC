<DOC>
<DOCNO> 196088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sondun31.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'nin tehditlerine Japonya ve Avustralya'dan yanıt... 
</HEADLINE>
<TEXT>

     İstanbul'da sinagogları hedef alan bombalı saldırıları El Kaide adına üstlenen açıklamalarda tehdit edilen Japonya ve Avustralya, bu tehditlerin kendilerini yıldırmayacağını bildirdi. 
     Japonya Başbakanı Junichiro Koizumi, gazetecilere yaptığı açıklamada, ''Dünyanın her yerinde mevcut olan bu tehditlere teslim olmamalıyız'' dedi. 
     Koizumi'nin sözcüsü Yu Kameoka da, Japonya'nın bir terör alarm sistemi kullanmadığını, ancak 11 Eylül saldırılarından sonra güvenliği artırıcı uygun tedbirlerin alındığını söyledi. Kameoka, ayrıntılı bilgi vermedi. 
     Japon Dışişleri Bakanlığı'ndan bir yetkiliyse denizaşırı ülkelerdeki elçiliklerde de teröre karşı kapsamlı tedbirlerin alındığını belirtmekle yetindi. 
     Öte yandan, Avustralya Adalet Bakanı Phillip Ruddock'un sözcüsü Steve İngram da, kendilerine ''yeni ve farklı bir bilgi'' gelmedikçe, alarm düzeyini değiştirmelerine gerek olmadığını, Avustralya'nın terör alarm düzeyini orta seviyede tuttuğunu belirtti. 
     El Kuds El Arabi gazetesi ve El Mecelle dergisine, El Kaide adına gönderilen e-posta mesajlarıyla cumartesi günü İstanbul'daki bombalı saldırıların sorumluluğu üstlenilmişti. 
     El Mecelle dergisine gelen mesajda, kendisini Ebu Muhammed El Ablac olarak tanıtan bir El-Kaide militanı, ABD'nin müttefiklerini de tehdit etmiş, ''Onlar Japonya ekonomik gücün yok edilmesini ve Allah'ın askerlerinin ayakları altında ezilmesini istiyorsa askerlerini Irak'a göndersin ve nefesimizin Tokyo'nun kalbine nasıl ulaşacağını görsün'' ifadelerini kullanmıştı. 
     
</TEXT>
</DOC>
