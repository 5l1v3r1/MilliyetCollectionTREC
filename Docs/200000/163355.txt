<DOC>
<DOCNO> 163355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur16.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'ye giderken kapkaça uğradı... 
</HEADLINE>
<TEXT>

     Fatih'te, içinde Öğrenci Seçme Sınavı ÖSS kimlik belgesi bulunan çantası kapkaççılar tarafından alınan kız öğrenci, sınava giremedi. 
     ÖSS'ye girmek için Sultançiftliği'ndeki evinden annesi Necmiye Balcı ile Fatih'e gelen Sibel Balcı, Aksaray'daki altgeçide girerken kapkaççıların saldırısına uğradı. 
     İçinde ÖSS'ye giriş belgeleri bulunan çantası kapkaççılarca alınan Balcı, ÖSS kimlik belgesi olmadığı için de sınava giremedi. 
     Sibel Balcı, kapkaççılara yalvarmasına rağmen çantasını geri vermediklerini belirterek, ''ÖSS'ye gireceğimi, çantada belgelerim olduğunu söyledim. 'Belgelerimi bana verin. İçinde para yok ama çantayı alın' dedim. Ancak, belgelerimi vermeden çantamı alıp gittiler'' dedi. 
     Bunun üzerine karakola giderek tutanak tutturduğunu ve bu belgeyle sınava girmek için Vatan Lisesi'ne gittiğini anlatan Balcı, yetkililerin tutanağı kabul etmediklerini, öğrenci kimlik belgesi olmadığı için de sınava alınmadığını bildirdi. 
     Balcı, 1 yıldır sınava hazırlandığını vurgulayarak, ''Bu çalışmam boşa gitti. Belgelerimi kapkaçla kaybettiğime dair tutanak götürmeme rağmen, sınava alınmadım. Haksızlık yapıldı, hayatımın 1 yılını aldılar...'' diye konuştu. 

     
</TEXT>
</DOC>
