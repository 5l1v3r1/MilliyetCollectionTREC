<DOC>
<DOCNO> 175156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/spor/spo02.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e terapi lazım 
</HEADLINE>
<TEXT>

   Sarı-Lacivertliler'in fiziksel değil, ruhsal açıdan 5 günde Trabzonspor maçı için toparlanması gerekiyor. Bu da Christoph Daum'un işi. Tuncay serbest, Fatih de dönünce göbekte oynamalı 
      RIDVAN DİLMEN 

   
   Fenerbahçe neden bu kadar kötü 
   Öncelikle konsantrasyon hatası var. Sadece oyuncu olarak değil, teknik adam olarak da. Tahmin ediyorum İstanbulspor iyi analiz edilmemiş. Analiz edilmiş olsa, zaten maç içerisinde iki tane ağır oyuncuyu orta sahaya çıkarıp, süratli oyunculara uzak oynatılmazdı. Ayrıca top, uzun boylu oyunculardan kurulu olan Saffet - Uche'nin bölümüne ısrarla şişirildi. Herşeyden önemlisi de 2 - 0'dan sonra oyun disiplininden kopup, maçı bıraktılar. Takımı toparlayacak lider oyuncu eksikliği yaşandı. 
   Bundan sonra teknik kadro ne yapmalı 
   Öncelikle fiziksel değil, ruhsal açıdan takımın 5 günde Trabzonspor maçı için toparlanması gerekiyor. Bu da Daum'un işi. Ayrıca takımın oyun düzeniyle de oynanması lazım. Sistem gereği erken markaja giren Tuncay gibi oyuncuların daha serbest oynaması lazım. Eğer transfer yapılmayacaksa da, Fatih Akyel'in döndüğü zaman, göbekte oynaması lazım. 
   
   Enke ile gider mi 
   Fenerbahçe tribününün farklı bir taraftarı vardır. Enke'nin işi bundan sonra kolay değil. Geçmiş yıllarda Hakan Tecimer, Enke'nin durumuna düşmüştü. Ancak yine de ısrarla oynatılıp, iyi bir maçından sonra seyirciyle barıştırılması gerekir. Ayrıca yediği üç golden sadece ilkinde hatalıydı. 
   
   Hangi bölgelere adam alınmalı 
   Dörtlü savunma oynuyorsanız, Fatih'in durumu da önemli. Ortaya kaydırılırsa sağ ve sol dışa da oyuncu lazım. Orta sahada sorumluluktan kaçmayacak, liderliğe soyunacak ve riske girecek bir oyuncu alınmalı. Geçen yıl bu tip oyuncu sayısı çok fazlaydı, sıkıntı yarattı. Revivo, Rapajc, Ceyhun, Ortega, Yusuf gibi... Şimdi bir Yusuf kaldı, o da oynatılmıyor. Ortega'ya geçtiğimiz yıl hayır diyordum ama bu yıl gelirse faydalınabilir. 
   
   Trabzonspor maçında nasıl çıkmalı 
   Trabzonspor'un da, Augustine ve Mehmet Yılmaz gibi iki forveti var. Hemen arkalarında da Gökdeniz. Onun da matkap stilinde delici bir futbolu var. Arkadaki oyuncuları birbirinden çok uzak tutmamak lazım. Ve Tuncay'ı da özgür bırakmalı. 
   
   
   
</TEXT>
</DOC>
