<DOC>
<DOCNO> 184713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/spor/spo08.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Motosiklete yeni imaj 
</HEADLINE>
<TEXT>

   Gençlik Spor Genel Müdürlüğü'nün 48. federasyonu olarak kurulan Motosiklet Federasyonu'nun genç ama tecrübeli başkanı Bekir Uçar iddialı konuştu 
      
   "Özendireceğiz" 
   TOMSFED bünyesinden ayrılarak bağımsız bir yapıya kavuşan Motosiklet Federasyonu'nun ilk başkanı Bekir Uçar, bu spora yeni bir imaj kazandırmayı amaçlıyor. Türkiye'de motosikletin zengin oyuncağı ve trafik canavarı olarak yanlış yorumlandığını hatırlatan Uçar, "Biz bu imajı silip, motosikletin hem sportif, hem de iktisadi yönlerini geliştirmeye çalışacağız. Park sorunu, çevre kirliliği ve ekonomik koşulları da gözönüne alırsak, bu sporu özendirmeliyiz" dedi. 
   
   "Camia kucaklaşacak" 
   FEDERASYONUN kuruluş aşamasında yaşanan tatsızlıklara son vermeye kararlı olduklarını söyleyen Uçar, başkanlık için adı geçen kişiler başta olmak üzere motosiklete gönül verenleri yeni yönetimde aktif göreve davet ettiğini de açıkladı. Başkan Uçar, "Ele ele verip, bu federasyonun sancılı doğum dönemini atlatmalıyız. Ben Genel Müdürlük içinden geldiğim için sorunları çözmek daha kolay olacaktır. Bir ay içinde tüm yönetmelik ve kurullar hazır olacak" diye konuştu. 
   
   Sofuoğlu harekatı 
   YENİ federasyonun özerkliğe geçişte çabuk uyum sağlayacak şekilde yapılandırılacağını da vurgulayan Uçar, sözlerini şöyle sürdürdü "Özerklik kanunu çıkar çıkmaz biz de başvuracağız. Sponsorluklar için akaryakıt ve motosiklet üreticileriyle temaslara başladık. Özellikle motokros ve enduroda uluslararası aktiviteleri Antalya yöremize taşımak istiyoruz. Almanya adına yarışan yetenekli sporcumuz Kenan Sofuoğlu'nu da yeniden Türkiye'ye kazandırmak için harekete geçeceğiz". 
   
   
</TEXT>
</DOC>
