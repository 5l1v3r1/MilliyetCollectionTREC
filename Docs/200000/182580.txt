<DOC>
<DOCNO> 182580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/spor/spo02.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım kurtardı 
</HEADLINE>
<TEXT>

   Fenerbahçe tribünlerinin, iki anonsa rağmen tepkilerini sürdürmesi üzerine Selçuk Dereli'nin Gaziantepspor maçını tatil etmeyi düşündüğü ortaya çıktı. Başkan'ın uyarısı tehlikeyi önledi 
      CEMAL ERSEN 

   
   Fatura ağırdı 
   SARI - Lacivertliler, hakem Selçuk Dereli'nin, Gaziantep maçında sahaya atılan tehlikeli maddeler nedeniyle yaptırdığı 3 ve 4 nolu anonsa karşın taraftarın eylemine devam etmesinin getireceği ağır faturadan ucuz kurtuldu. Yardımcılarını yanına alarak, saha kenarına gelen Dereli'nin, maçı tatil etmeyi düşündüğü, ancak Başkan Aziz Yıldırım'ın aşağıya inerek, anonsla taraftarlara uyarı yaptırması üzerine bu kararından vazgeçtiği öğrenildi. 
   
   Puanlar gidiyordu 
   DERELİ'NİN tatil etmesi halinde Fenerbahçe, PFDK talimatının "saha olayları" başlıklı 30. maddesine göre işlem görerek, hükmen yenilgi ve üç puan silinmesi kararıyla karşılaşacaktı. Daha sonra bu karar federasyonun onayına sunulacaktı. Dereli, gözlemci Taner Yalçındağ ve dördüncü hakem Hamza Mısır'ın raporları doğrultusunda bugün PFDK'ya sevk edilecek olan Fenerbahçe'nin saha kapatma cezası almasına kesin gözüyle bakılıyor. 
   
   Yönetimden protesto    YALÇIN TÜRK 

   Özdemir kızgın 
   FENERBAHÇE yönetimi, bazı taraftarların düşüncesizce hareket ettiğini vurgulayarak, bu duruma tepki gösterdi. İkinci Başkan Nihat Özdemir, sahaya yabancı madde atanların Fenerbahçeli olamayacağını belirterek, "Bu stadı birkaç kendini bilmezin sahamızı kapatması için yapmadık" dedi. Asbaşkan Mahmut Uslu da, "Provokasyona çabuk geliniyor. Daha dikkatli olmak lazım" diye konuştu. 
   
   Ağ gerilebilir 
   TÜM uyarılara rağmen yabancı maddenin önünün kesilememesi yönetimi çeşitli yaptırımlar üzerinde durmaya itti. Kale arkalarına yabancı cisimleri engelleyici ağ gerilmesi konusunun masaya yatırılacağı öğrenildi. Teknik heyetin de, taraftarın bu tutumundan rahatsız olduğu bildirilirken, Asbaşkan Murat Özaydınlı da, "Seyircinin artık bilinçlenmesi lazım" yorumunu yaptı. 
   
   Hava indirme tugayı    Sarı - Lacivertli yönetim, zorlu Galatasaray derbisi için Olimpiyat Stadı'na helikopterle çıkarma yapmaya hazırlanıyor 
   Güvenli seyahat 
   FENERBAHÇE, Gaziantepspor galibiyetini unutarak, gözünü pazar günkü kritik Galatasaray derbisine çevirdi. Bu konuda çeşitli hazırlıklar içinde bulunan yönetim, havadan bir operasyonla İkitelli'deki Atatürk Olimpiyat Stadı'na gitme kararını aldı. Bu şekilde hem trafik sorunun aşılması, hem de güvenlik açısından sorun yaratabilecek davranışlarla karşılaşılmaması hedefleniyor. 
   
   Gövde gösterisi 
   İLK kez böyle bir uygulamaya gidecek olan Sarı - Lacivertliler, helikopterin kiralanması konusunda bir şirketle temasa geçtiler. İstanbul semalarında kısa bir tur atacak olan helikopter, maçtan sonra da ekibi Kadıköy'e geri götürecek. Bu şekilde yapılacak gövde gösterisinde, futbolculara moral verip, rakip taraftarların psikolojik olarak şevkini kırma düşüncesi de ön plana çıkacak. 
   
   'Tuncay'ı arayacağız'    SARI-Lacivertli ekibi attığı gollerle sırtlayan Pier Van Hooijdonk, Galatasaray derbisinde Tuncay'ın boşluğunun zor dolacağını söyledi. Bir yabancı televizyon kanalına açıklamalarda bulunan Hollandalı yıldız, "Yokluğunu hissedeceğiz. Ancak yerine oynayacak arkadaşımız da görevini en iyi şekilde yapacaktır. Maçı heyecanla bekliyorum. Gaziantep maçında hakem Selçuk Dereli kontrolü elinden kaçırınca olaylar başladı. Taraftarımızın yabancı madde atması da yanlıştı" dedi. n YUSUF DURSUN 
   
   Hayırlı olsun    Başkan Aziz Yıldırım, Özel Fenerbahçe Spor Kulübü Okulları'nın yeni eğitim yılı açılışına katıldı. Kayışdağı'ndaki okulda gerçekleştirilen törende Yıldırım, bu yıl bütünüyle kulübün malı olan okullara daha çok vakit ayıracaklarını ifade etti. Fotoğraflar Hüseyin Yavuz 
   
   Alternatif bakılıyor    YUSUF KOBAL 

   GAZİANTEP maçında Tuncay'ın kırmızı kart görmesiyle sıkıntıya düşen Teknik Direktör Christoph Daum, son üç maçta da ağları havalandıran ve gol krallığında zirvede bulunan genç yıldızın yerini doldurmak için arayışlara başladı. Seçeneklerini gözden geçiren Alman hoca, idmanlarda Tuncay'ın yerine şans vereceği ismi zorlu derbiye hazırlamaya çalışacak. Daum'un, sol kanatta ilk maçında sırıtmayan Petkov veya genç yetenek Mahmut'a forma verebileceği, Yusuf'un da alternatifler arasında bulunduğu bildirildi. 
   
   Fener'de kart paniği    FENERBAHÇE'DE kart görme hastalığının artış göstermesi can sıktı. Bundan rahatsız olan Daum'un oyuncularını ciddi şekilde uyaracağı öğrenildi. Ayrıca pozisyon gereği görülen kartlar dışındakilere ceza verilmesi de gündeme geldi. İstanbulspor maçında kırmızı kart gören Erhan da bir maç forma giyememişti. Fenerbahçe'de üç sarı kartı bulunan Selçuk'u, birer kartla Tuncay, Serhat, Mahmut, Aurelio, Kemal, Petkov, Hooijdonk ve Semih izliyor. 
   
   Kemal'in faul isyanı    GAZİANTEPSPOR'UN attığı golden önce rakibi ile girdiği ikili mücadelede kendini yerde bulan Kemal, pozisyonun kesinlikle faul olduğunu iddia etti. Genç oyuncu, "Aldığım darbeden dolayı bileğim şişti, bandaj yapıldı. Bu galibiyet derbi öncesi bize büyük moral verdi" dedi. Bu arada dünü dinlenerek geçiren Sarı - Lacivertliler, çalışmalara bugün başlayacaklar. 
   
   
</TEXT>
</DOC>
