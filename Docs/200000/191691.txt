<DOC>
<DOCNO> 191691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/ekonomi/aeko.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
17 milyar dolarlık Rus ruleti 
</HEADLINE>
<TEXT>

   Petrol devi Yukos'un patronu Mihail Hodorkovski'nin tutuklanması, Rusya Borsası'na 1998 krizinden sonra en büyük darbeyi vurdu. Rusya Borsası dün yüzde 14'lük düşüş yaşadı. Patronunun tutuklanmasıyla Yukos'un hisseleri yüzde 28 değer kaybederken, Rus Borsası'ndaki şirketlerin toplam piyasa değeri de 17 milyar dolar geriledi 
      CENK BAŞLAMIŞ Moskova 
   
   Rusya'nın en zengin işadamı Mihail Hodorkovski'nin hafta sonunda tutuklanması piyasalarda bomba etkisi yarattı ve borsada değeri 17 milyar dolara yaklaşan yüzde 14'lük düşüş yaşandı. 
   Sabah seansının başlamasından hemen sonra, Hodorkovski'nin sahibi olduğu Yukos yaklaşık yüzde 20 değer kaybedince borsa kuralları uyarınca işlemlere ara verildi. Rusya'nın en büyük petrol şirketi Lukoil'le enerji devi RAO UES'in hisseleri de ortalama yüzde 10 değer yitirdi. 
   Uzmanlar, sadece sabah seansında yaşanan dalgalanmanın maliyetinin 15 milyar dolara eşit olduğunu bildirdi. RTS Endeksi'nin sabah seansındaki düşüşü yüzde 12 oldu. 
   Akşam seansında Yukos'un kaybı yüzde 28'e, RTS'ninki ise yüzde 14'e ulaştı. Böylece Rus Borsası, 1998 krizinden bu yana en büyük kaybı yaşamış oldu. 
   Haftaya 29.92 rubleden başlayan bir Amerikan Doları, Moskova Bankalararası Döviz Borsası'nda değer kazanmaya başlayınca Rusya Merkez Bankası piyasaya müdahale etti. 500 - 600 milyon dolarlık müdahale sonucu 1 dolar 30.08 rubleden işlem gördü, ancak psikolojik sınır kabul edilen 30 ruble barajının aşılması önlenemedi. 
   
   Yedi ayrı suçlama 
   Rusya Devlet Başkanı Vladimir Putin, Hodorkovski'nin tutuklanmasıyla ilgili "isteri"ye son verilmesini istedi ve kimseyle pazarlık yapmaya niyeti olmadığını söyleyerek, "Milyarlarca doları da olsa, herkes yasalar önünde eşittir" dedi. Putin, özelleştirme sonuçlarının gözden geçirilmeyeceği konusunda güvence verdi. Hodorkovski, aralarında geniş çaplı yolsuzluk ve vergi kaçırmanın da bulunduğu yedi ayrı suçlamayla cumartesi gecesi tutuklanmıştı. Hodorkovski'nin 1995 yılında tartışmalı bir özelleştirmeyle 200 milyon dolara satın aldığı Yukos'un şu andaki piyasa değeri 14 milyar doların üzerinde. 
   Şirket ayrıca, bir başka petrol devi olan Sibneft'le birleşme sürecinde. Ortaya çıkacak yeni şirket, dünyanın ikinci büyük petrol şirketi olacak. ExxonMobil, gelişmeler üzerine Yukos'un hisselerinden almak için sürdürdüğü görüşmeleri askıya aldı. Yukos'a yönelik baskının perde arkasında, Hodorkovski'nin 2008 başkanlık seçimlerine katılma niyetini açıklaması ve bazı liberal muhalif partilere maddi destek vermesinin bulunduğu sanılıyor. Uzmanlar, gelişmelerin yabancı yatırımcıları ürkütebileceği ve Rusya'dan yine sermaye kaçışına yol açabileceği görüşünde. 
   
   Serveti 11 milyar dolar    40 yaşında dünyanın en zenginleri sıralamasında sürekli boy gösteren Mihail Hodorkovski 1990'dan sonra Rusya'da hızlı bir büyüme gösterdi. 
   Rusya'nın en büyük petrol şirketi Yukos'un büyük hissedarı olan Hodorkovski, 11 milyar dolarlık serveti ile Putin'in karşısındaki siyasi partileri destekliyor. Önceki gün hapisanede ilk gecesini beş kişiyle birlikte aynı hücrede geçiren Hodorkovski'nin kaldığı hapishanede 2 bin 500 kişi kalıyor. 
   Hodorkovski'nin ne durumda olduğu konusunda hiçbir bilgi alamadığını belirten avukatı, yetkililerin görüşmeye izin vermediğini belirtiyor. Öte yandan Hodorkovski'nin ortalama Rus vatandaşlarının kaldığı hücrelerde kalmasından da endişe ediliyor. Gözlerini Amoco gibi batılı petrol şirketlerinde açan Hodorkovski, Rusya'da iş yapmanın zorluğuna rağmen, ülkenin en zengini haline kısa zamanda gelmeyi başardı. Menathep Bank adlı bir bankası olan Hodorovski, 1995 yılında Rusya'nın petrol şirketi Yukos'u özelleştirme kararı alması ile birlikte satın aldı. 
   
   
</TEXT>
</DOC>
