<DOC>
<DOCNO> 193023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun46.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta işgale tepki büyüyor 
</HEADLINE>
<TEXT>

     Iraklıların Amerikan işgaline tepkisi her geçen gün büyürken, Saddam Hüseyin'in ordusundayken ABD güçlerine karşı mücadele etmeyen Iraklılar da Amerikalılara saldırılar düzenlemeye başladı. 
     Irak'ın doğusundaki Diyala bölgesinde bulunan Hub Hub kentinde 24 Ekim'de Amerikan askeri konvoyuna tanksavar roketleriyle saldıran Iraklıların da, işgale tepki vermek için saldırı düzenledikleri ortaya çıktı. 
     Kentteki AFP muhabirine göre, saldırıyı düzenleyen çocukluk arkadaşları Ahmed El Ubeydi ve Muhib El Hassavi'nin eyleme geçme nedeni, bazı Iraklıların Saddam Hüseyin ya da Usame Bin Ladin yüzünden değil, işgalden duydukları nefret nedeniyle Amerikalılara saldırdığını gösteriyor. 
     Saddam Hüseyin döneminde Irak ordusunda görev yapan iki Iraklı, Nisan ayında Amerikan güçlerinin Bağdat'a girmesi sırasında bu güçlere karşı koymamıştı. Ancak, 7 ayın ardından işgalin ''yettiğine'' karar veren iki arkadaş, 24 Ekim gecesi yol kenarına saklanarak, Amerikan askeri konvoyuna füze saldırısı düzenledi. 
     Konvoyu vuramayan Iraklılara ateş açan Amerikan askerleri, iki Iraklıyı öldürmüştü. 
     
     HALKIN BÜYÜK BÖLÜMÜ AMERİKALILARA KARŞI 
     Hub Hub'daki Amerikan üssünün sözcüsü Yüzbaşı Josh Felker da, ''en zorlu saldırganların Saddam Hüseyin yanlıları olduğunu, ancak halkın önemli bir bölümünün de şu an Amerikalılara karşı olduğunu kaydetti. 
     Zaman geçtikçe ABD-İngiltere koalisyonuna karşı olanların sayısının arttığını belirten Felker, Hub Hub'da iki Iraklının öldürülmesinden bir hafta sonra üzerinde ''Hub Hub halkı Irak'ı savunmak için şehit olan iki kahramanının yasını tutuyor'' yazan beyaz bir bayrağın dalgalandığını söyledi. 
     Ailelerine göre iki Iraklı, Amerikan ordusu bölgeye girdiğinde Amerikan karşıtı değildi ve kendilerini Saddam Hüseyin zamanındakinden daha iyi günler beklediğini düşünüyorlardı. 
     ''Daha sonra sözlerini tutmadıklarında, onlardan nefret etmeye başladılar'' diye konuşan Muhib El Hassavi'nin kardeşi Kamil 27 , ''Başlangıçta bizi Saddam Hüseyin kabusundan kurtaracaklarını umuyorduk, şimdi durum daha da kötü'' dedi. 
     Saldırıyı düzenleyen Ahmed ve Muhib ile kendileri gibi Irak ordusunda görev yapan ve Diyala'daki tarlalarda çalışan diğer aile fertlerinin Amerikan işgalinin ardından işsiz kaldıkları belirtiliyor. 
     Diyala bölgesindeki gerginlik, yazın Amerikan güçlerinin küçük köylere düzenlediği baskınları artırmasıyla çoğalmış. 
     ''Baas Partisi yanlılarını yakalamak üzere gece Hub Hub'a helikopterlerle geliyorlardı. Kapıları kırarak havaya ateş açıyorlardı'' diye konuşan Ahmed'in kardeşi Hasan'a göre, başka bir kardeşleri bir ay önce evinin önündeyken Amerikan askerlerinin saldırganlara ateş açması sonucu ölmüş. 
     Ahmed ve Muhib'in Amerikan askerlerine saldırı düzenlediğine başta inanmadıklarını söyleyen aileleri, Ahmed'in evli ve 18 aylık bir kız çocuğunun babası olduğunu, Muhib'in de evlilik için hazırlık yaptığını belirtiyor. 
     İki Iraklının saldırı için para almadığını vurgulayan aileleri, saldırının kesinlikle Saddam Hüseyin için düzenlenmediği görüşünde. 
     Irak'taki koalisyon birliklerine yönelik saldırıların nedenleri arasında, saldırganlara para ödenmesini de gösteriyor. 
     
</TEXT>
</DOC>
