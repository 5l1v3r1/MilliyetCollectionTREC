<DOC>
<DOCNO> 191139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/spor/spo05.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ada bayram etti 
</HEADLINE>
<TEXT>

   İngiliz basını, Alpay Özalan'ın gönderilmesine geniş yer ayırdı. Beklenen kararın sonunda çıktığını belirten gazeteler, Aston Villa'nın kamuoyu baskısına dayanamadığı vurguladı 
      NEVSAL ELEVLİ 

   
   Manşetlere çıktı 
   ASTON Villa'nın Alpay'ın sözleşmesini fesh etmesi, İngiliz basınında manşetlere çıktı. The Times, Aston Villa yönetiminin kamuoyundan gelen baskı ve taleplere daha fazla direnemediğine dikkat çekerek, "Villa talepler önünde eğildi ve Alpay'ı serbest bıraktı. Bu kararla Alpay, Beckham'a yönelik davranışının bedelinin ne olduğunu öğrenme fırsatı da buldu" yorumunu yaptı. 
   
   'Popülaritesi bitti' 
   THE Independent Gazetesi ise konuyla ilgili haberine, "Villa, popülaritesini yitiren Alpay'ın sözleşmesini yırttı" başlığını koydu. Sözleşmenin karşılıklı olarak iptaline yol açan gelişmeleri geniş biçimde özetleyen gazete, Hertha Berlin ile Galatasaray'ın Alpay'ı renklerine bağlamak için sıkı bir yarış içine girdiğini de duyurdu. 
   
   'Çok acı bir kopuş' 
   GAZETELERDE Alpay'ın karara üzülmediği de belirtilirken, The Daily Telegraph Gazetesi Milli futbolcunun Beckham'ı suçladığını yazdı. Spor sayfasının manşetinden verilen haberde, tüm gelişmeler tarih sırasıyla aktarıldı. The Guardian Gazetesi ise Alpay ile kulübü arasında yaşanan sonu "acı" olarak nitelendirdi ve kopuşa neden olan olayları hatırlattı. 
   
   'Avrupa'da kalacağım'    WERDER Bremen, Hertha Berlin ve PSG'nin istediği Alpay, İngiltere defterini kapattığını ancak Türkiye'ye dönmeyi düşünmediğini belirtti. Mayıs ayına kadar olan tüm parasını tahsil edip, Aston Villa ile bağlarını koparan milli futbolcu, "Kolay kolay pes etmeyeceğim. Çeşitli teklifler aldım. Futbol hayatımı Avrupa'da sürdürmek istiyorum" diye konuştu. Alpay'ın babası Mustafa Özalan'ın da oğlunun Türkiye'ye gelmesini istemediği öğrenildi. 
   
   Penaltıya bakmadım    MEHMET ÇİFTÇİ 

   İlginç itiraflar yaptı 
   İNGİLTERE Milli Takımı'nın Teknik Direktörü Sven Goran Eriksson, Türkiye maçıyla ilgili ilginç açıklamalar yaptı. İsveçli çalıştırıcı, "Beckham, penaltı atışını kullanırken kaleye bakamadım. Oysa beni sakin ve soğukkanlı tanırlar. Ancak bu karşılaşma o kadar önemliydi ki, bu özelliğimi kaybettim" dedi. 
   
   2004 için söz verdi 
   MAÇ öncesi yaşanan olaylara da değinen Eriksson, "Takımımın İstanbul'a gitmeyeceği düşüncesini hiçbir zaman aklımın ucundan bile geçirmedim. Ancak bu olay, dışarıya böyle yansıtıldı" diye konuştu. Ünlü hoca, 2004'te Dünya Kupası'nda yaşanan hayal kırıklığının tekrarlanmayacağını da söyledi. 
   
   
</TEXT>
</DOC>
