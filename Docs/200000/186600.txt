<DOC>
<DOCNO> 186600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sondun12.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sihirbaz, canlı yayında Rus ruleti oynayacak .. 
</HEADLINE>
<TEXT>

     İngiliz sihirbaz Derren Brown, İngiliz Channel Four televizyonunda bu gece yayımlanacak bir programda, Rus ruleti oynamaya hazırlanıyor. 
     Channel Four'un haberine göre, 32 yaşındaki Brown'un gösterisinde, izleyicilerden biri, topundaki bölümlere numara verilmiş tabancaya bir mermi yerleştirecek. Brown, izleyiciden 6'ya kadar saymasını isteyecek ve ''karmaşık psikolojik teknikler'' kullanarak bu kişinin sesinden, mermiyi altıpatların topunun hangi bölümüne koyduğunu kestirecek. 
     İzleyiciler, sihirbazın tabancayı üzerine çevirdiğini ve tetiği çektiğini görecekler. ''Gösteri'', saat 21.00 TSİ 23.00 civarında yayımlanacak. 
     İnsanların ne düşündüğünü tahmin edebilen Derren Brown, önceki programlarda, bir kişinin ellerine bakarak bu kişinin mesleğini bilmiş ve bir satıcının söylediği üç cümleden hangisinin yalan olduğunu anlamıştı. 
     
</TEXT>
</DOC>
