<DOC>
<DOCNO> 187654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/siyaset/siy03.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başarılı öğrenciye imam hatip darbesi 
</HEADLINE>
<TEXT>

   Uzmanlar, ÖSS'ye girişte imam hatipliler için farklı katsayı uygulamasını kaldıran düzenlemenin başarılı öğrenciler için dezavantaj olacağını söyledi 
   SİBEL KAHRAMAN 

   
   İmam - hatip ve diğer meslek liselerini bitirenlere yükseköğretime girişte uygulanan farklı katsayıyı ortadan kaldıran tasarı, başarılı okulları ve öğrencileri vuracak. Okul başarısı yerine bireysel başarının dikkate alındığı tasarı kabul edildiği takdirde, başarılı okulların yüksek puan tutturmakta zorlanan öğrencileri dezavantajlı duruma gelecek. 
   Uğur Dershanesi Rehberlik Uzmanı Banu Albay, getirilmek istenen sistemde öğrencinin okuldaki bireysel başarısının dikkate alındığını belirterek, "Bu, başarılı okullardan kaçışa neden olacak" dedi. Albay, bunun nedenini şöyle anlattı "Okuldaki başarı, üniversite sınavına diploma notu oranında etki edecek. Örneğin çok başarılı bir Anadolu lisesinde öğrenim gören öğrencinin diploma notu 4. Öte yandan öğrencisini seçerek almayan, verdiği eğitimde çok iddialı olmayan başka bir okuldaki öğrencinin diploma notu da 4. Bu iki öğrencinin de başarıları üniversite sınavına aynı şekilde yansıyacak. Peki bu ne kadar adil olacak Anadolu lisesinde 4 ortalamaya sahip öğrenci aslında diğerinden kat kat başarılı." 
   ODTÜ Rektörü Prof. Dr. Ural Akbulut, tüm öğrencilerin aynı liste içinde sıralanamayacağını belirterek şunları söyledi "Bunun yapılabilmesi için tüm öğrencilerin liselere girişte aynı sınavdan geçmeleri gerekir" dedi. 
   Rehberlik Uzmanı Turgay Polat , "Okul başarısı en az yüzde 4, en fazla yüzde 10'luk katkı sağlayacak. Oysa şu andaki sistemde okul başarısının etkisi yüzde 22" dedi. 
   
   Eski ve yeni uygulama 
   Mevcut yöntemde, bireysel başarı, okulun ÖSS'deki başarısı ve alana göre tercih önem taşıyor. Yani ÖSS, üç saatlik sınavda kazanılmıyor. Taslakta ise, alanında tercih yapmak önem taşımıyor. Ağırlıklı Ortaöğretim Başarı Puanının, genel liselere verilen 0.8 katsayısıyla çarpılması öngörülüyor. 
   
   İmam hatipe bir yılda 35 bin yeni kayıt...    Eğitim-Sen Genel Başkanı Dinçer, AKP'nin vaatlerinin, imam hatip liselerine talebi artırdığını söyledi... 
   BAHAR ATAKAN Ankara 

   
   Milli Eğitim Bakanı Hüseyin Çelik'in "meslek liselerinin önünü açacağız" sözleri imam hatip liselerine İHL olan talebi artırdı. Kayıtlarda geçen yıla oranla yüzde 26 artış gözlendi. Eğitim - Sen Genel Başkanı Alaaddin Dinçer de bu yıl 35 bini aşkın yeni kayıt yapıldığını iddia ederek "Meslek lisesi mezunlarına farklı katsayı uygulamasına son veren tasarı da talebi artıracak. Büyük bir boşalma vardı. AKP'nin vaatleri bu sayıyı artırdı" dedi. 
   
   Yüzde 26 arttı 
   Çelik'in "meslek liselilerin hakkı gasp ediliyor", "yükseköğretime girişteki haksızlığı düzelteceğiz" sözleri ve AKP'nin seçim propagandasında "İHL'ye özgürlük" savı, din öğretimini popüler hale getirdi. Dini kapsamda eğitim veren imam hatip, anadolu imam hatip ve açıköğretim lisesi olmak üzere 536 okulda geçen yıl 71 bin 100 öğrenci eğitim gördü. 
   Geçen öğretim yılında imam hatiplere 19 bin 42, anadolu imam hatip liselerine 4448 yeni öğrenci kayıt oldu. Bu yılki kesin rakamlar henüz açıklanmazken yüzde 26 oranında artış gözlendiği belirtildi. Bu oran erkek ve kız teknik öğretimde yüzde 24, ticaret ve turizm öğretiminde ise yüzde 18.5'te kaldı. 
   
   
</TEXT>
</DOC>
