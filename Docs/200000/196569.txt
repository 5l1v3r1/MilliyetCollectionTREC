<DOC>
<DOCNO> 196569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun43.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Jackson davasında başka kurbanlar olup olmadığını araştırılıyor 
</HEADLINE>
<TEXT>

     Hakkında küçük yaştaki çocuklara cinsel tacizde bulunduğu suçlamaları bulunan ve polise teslim olması istenen Amerikalı pop yıldızı Michael Jackson'ın tacizde bulunduğu başka kurbanlar olup olmadığı araştırılıyor. 
     California eyaletindeki Santa Barbara'da basın toplantısı düzenleyen polis yetkilisi, ''Başka kurbanlar olup olmadığı hakkında bilgisi bulunanları açıklamada bulunmaya teşvik ediyoruz'' derken, çocuk mahkemesi savcısı Tom Sneddon, pop yıldızının kendi çocuklarının bakımını kaybedip kaybetmeyeceğine karar verilmesinin beklendiğini kaydetti. 
     Michael Jackson'ın, Prince Michael Jr, Paris Michael Katerine ve Prince Michael II adlarında 3 çocuğu bulunuyor. 
     Hakkında tutuklama kararı çıkarılan ve polise teslim olarak, pasaportunu yetkililere teslim etmesi istenen Jackson için kefalet ücreti 3 milyon dolar olarak belirlenmişti. 
     Polis dün, Santa Barbara kasabası savcılığının verdiği bir arama emri üzerine, ünlü yıldızın Santa Barbara dışındaki Santa Yenez vadisindeki büyük çiftlik evinde arama yapmıştı. Aramanın, 12 yaşında bir çocuğun Jackson'a karşı yaptığı cinsel taciz suçlamasıyla ilgili olduğu ileri sürülmüştü. 
     1992'de, 12 yaşındaki bir çocuk Jackson'ın kendisini taciz ettiğini iddia etmiş, ancak olay mahkemeye gitmeden uzlaşma sağlanmıştı. Uzlaşmanın, sürekli suçsuz olduğunu ileri süren Jackson'ın karşı tarafa birkaç milyon dolarlık tazminat vermesi üzerine sağlandığı iddia edilmişti. 
     
</TEXT>
</DOC>
