<DOC>
<DOCNO> 156125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sondun07.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
IRA yetkilisi İngiliz ajanı mı 
</HEADLINE>
<TEXT>

     İrlanda Cumhuriyetçi Ordusu'nun IRA iç güvenlik birimi başkanının İngiliz ajanı çıktığı, bu kişinin İngiliz güvenlik güçleri tarafından kaçırılarak koruma altına alınmasından sonra örgütte panik yaşandığı öne sürüldü. 
     İngiltere'de yayımlanan The Guardian gazetesi, IRA'nın iç güvenlik birimi başkanı olarak görev yapan Alfredo Scappaticci'nin bir İngiliz ajanı olduğunun ortaya çıktığını yazdı. 
     ''Stakeknife'' kod adıyla 25 yıldır İngiliz askeri istihbaratına bilgi sızdıran Scappaticci'nin bu görev için yılda 80 bin sterlin yaklaşık 190 milyar lira kazandığını belirten gazete, bu kişinin 40'a yakın cinayetin de sebebi olduğunu iddia etti. Gazete, ''Sırf onun adı deşifre olmasın diye bu insanlar öldürülmek zorunda kalındı'' ifadesine yer verdi. 
     Gazete, dün İngiltere'ye getirilen Scappattici'nin Belfast'taki evinde kalmak istediğini, ancak güvenlik güçlerinin kendisini bölgeden ayrılmaya ikna ettiğini belirtti. 
     Bu arada, Metropolitan Polis Teşkilatı'nın Kuzey İrlanda ile ilgili raporunu hazırlayan ve bölgede güvenlik güçleriyle Protestanların işbirliği içinde Katolik cinayetlerini gerçekleştirdiğini ortaya çıkaran Müdür Yardımcısı Sir John Stevens'ın, ''Stakeknife'' kod adlı eski ajanı sorgulamaya hazırlandıklarını açıkladığı belirtildi. 
     The Guardian, Margaret Thatcher, John Major ve Tony Blair'in, başbakanlıkları döneminde ''Stakeknife'' tarafından yazılan istihbarat raporlarını aldıklarını yazdı. Gazete, bu kişinin raporlarını bizzat okuyan başbakanların onunla ilgili ayrıntılara ne kadar vakıf olduklarının bilinmediğini savundu. 
     
</TEXT>
</DOC>
