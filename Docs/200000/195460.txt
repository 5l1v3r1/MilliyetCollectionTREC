<DOC>
<DOCNO> 195460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/yazar/pulur.html </URL>
<DATE> 2003/11/14/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bilgi yarışmasında bilgisizlik sergisi... 
</HEADLINE>
<TEXT>

   
   BİLGİSİZLİĞİMİZ adım adım tırmanıyor. 
   Televizyondaki "Kim 500 milyar ister" bilgi yarışması, tırmandığımız merdivenin basamakları... 
   Her insan, her şeyi bilemez, ama bilgine güvenip, milyarlara göz koymuşsan, bazı şeyleri bileceksin... 
   Mesela Recep Peker'in, Refik Saydam'ın, Nihat Erim'in Genelkurmay başkanı değil, başbakanlık yaptıklarını bileceksin. 
   Geçen sefer, bunu bilemediler, hem yalnız yarışmacı değil, salondaki seyirciler de... 
   
   GEÇTİĞİMİZ çarşamba gecesi ise bir başka örnek yaşadık... 
   Yarışmacı genç bir kızdı, Bilgi Üniversitesi'nde okuyordu, anladığımız kadarıyla sinema, tiyatro, televizyon yönetmenliği öğrenimi görüyordu, her haliyle kendisine güvendiğini belli ediyordu. 
   Gelen soru şuydu 
   "SHP Genel Başkanlığı ve Dışişleri Bakanlığı yapan siyaset ve bilim adamı kimdir 
   "Deniz Baykal - İsmail Cem - Erdal İnönü - Mümtaz Soysal" 
   Genç kız cevabı bilmiyordu, yüksek sesle tartışırken, şu olmaz, bu olabilir, derken Erdal İnönü için bahanesi pek güzeldi 
   "Erdal İnönü, benim çocukluk yaşlarıma rastlar " 
   Güzel bir yaklaşım 
   Demek, soruların, yarışmacıların yaşına göre seçilip, düzenlenmesi gerekiyor 
   O mudur, bu mudur, derken yarışmacı "joker" hakkını kullanmak istediğini söyledi, yani telefonla bir arkadaşına soracaktı. 
   Yarışmayı yöneten Kenan Işık, danışacağı arkadaşın kim olduğunu sordu... 
   Bilgi Üniversitesi'nde, uluslararası ilişkilerde okuyordu. 
   Ehhh, herhalde o bilirdi... 
   Hayır, o da bilemedi... 
   
   YARIŞMAYI kaybeden genç kızın tepkisi çok ilginçti, Kenan Işık'a "Siz biliyor muydunuz " diye soruyordu... 
   Kenan Işık'ın bu tepkiye verdiği cevap düşündürücüydü 
   "Gençlerimizin siyasete bu kadar ilgisiz kalışı üzerinde durulmalıdır." 
   
   ARKADAN gelen yarışmacı, genç bir tarih öğretmeniydi, 1960'ta Demokrat Parti iktidarını deviren darbenin, hangi ayda yapıldığını bilemedi, telefonla yardım istedi, soruyu o zaman "27 Mayıs" diye cevaplayabildi. 
   
   YARIŞMAYI düzenleyenlere de bir itiraz var. 
   Uzmanlar ve kaynaklar IMF'nin Birleşmiş Milletler'e bağlı olmadığını, ihtisas kuruluşu olarak kurulduğunu söylüyorlar "IMF hiçbir kuruluşa bağlı değildir" diyorlar. 
   Onlara göre soru yanlış sorulmuştur. 
   Yarışmacı "IMF hangi kuruluşa bağlıdır " sorusuna, en yakın gördüğü "Dünya Bankası" cevabını verince önceden kazandığı 32 milyar lirayı da kaybetti. 
   
      
   
</TEXT>
</DOC>
