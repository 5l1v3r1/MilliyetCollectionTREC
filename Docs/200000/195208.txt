<DOC>
<DOCNO> 195208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/yazar/yilmaz.html </URL>
<DATE> 2003/11/13/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Valtra AB üyesi GAP'a geliyor 
</HEADLINE>
<TEXT>

   
   Dünyanın önde gelen tarım teknolojilerini üreten ABD firması Agco'nun Yönetim Kurulu Başkanı Robert J. Ratliff, GAP yatırımları tamamlandığında, tarım ürünleri ihracatının artacağına ve Türkiye'nin AB'ye de üye olacağına inandığını söylüyor. Ratliff, Hannover'daki "Agritecnica Fuarı"nda, ileriye dönük bir beklentiyi satın aldığına vurgu yaparken, özetle "Biz inandık, siz de inanın" diyor. 
   Yılda 3 milyar dolar ciro gerçekleştiren Agco, Türkiye traktör pazarında Uzel Makina'nın ürettiği Massey Fergison ile yer alıyordu. Agco, yıl başında 650 milyon dolara Finlandiya'dan satın aldığı Valtra traktörün üretim lisansını, Hannover'deki, Tarım Teknolojileri Fuar'ında düzenlenen bir törenle, Hema Endüstri'ye verdi. Valtra'nın da yıllık 750 milyon euro cirosu bulunuyor. 
   Hema Endüstri, Valtra traktörlerinin üretimine 2004 yılında başlayacak. Ancak şimdiden ithal de edilen Valtra'lardan 20 adet satmış durumdalar. Valtra'ları üretmek için Çerkezköy'deki tesislerine 35 milyon dolarlık yatırım yapacak Hema'nın hedefi, yılda 20 bin traktör üretmek. Agco'nun beklentilerini ise Ratliff şöyle anlattı "Türkiye tarım ürünleri ihracatında iyiye gidiyor. GAP bitince tarımsal üretim artacak. Türkiye'nin AB üyesi olacağına da inanıyorum. Ayrıca Türkiye, Ortadoğu ve Balkan ülkelerine girmek için iyi bir pazar." 
   Hema Endüstri Yönetim Kurulu Başkanı Mehmet Hattat "Önümüzdeki 10 yılda, yılda 5 milyar dolar olan hidrolik fren, direksiyon gibi aksanların pazarındaki payımızı yüzde 10'a çıkarmayı hedefliyoruz" diyor. Hattat soyadı üzerine de bir vurgu yapmalıyım. Ailenin 4 erkek kardeşi birbiri ile iş yapmıyor. 1982'de Mehmet Hattat'dan ayrılan Emin - Ahmet Hattat'ın Kayseri ve Polatlı'daki Hema Traktör fabrikalarını aldılar, ancak şimdi üretim yapmıyorlar. Kayseri'de oteli yapan Ahmet Hattat'ın Ankara'da da bir otel inşaatı sürüyor. 
   
   İstanbul'un Pırlantaları    Mehmet Hattat, çelik konstrüksiyon üç kuleyi, Maslak'daki Princess Oteli'nin yanındaki araziye dikiyor. Otel, apart ofis ve rezidans olarak hizmet verecek kuleler, Dubai'deki 7 yıldızlı Burj Al Arap Oteli'nin mimarisini andırıyor. Kululerin adının "Dimond's of İstanbul" yani, İstanbul'un Pırlantaları olacağını söyleyen Mehmet Hattat'ın yardımcılarından kızı İpek de Hannover seyatimizin ilginç bir karesini oluşturdu. İpek Hattat, Hannover'deki hayvansever kuruluşa teslim edilmek üzere beraberinde getirdiği üç sokak köpeğini teslim etti. 
   Pırlanta kalpi İpek ve İstanbul'un Pırlantaları neler yazılmaz ki 
   
      
   
</TEXT>
</DOC>
