<DOC>
<DOCNO> 174788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/yasam/yas02.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de ikinci Nina olayı 
</HEADLINE>
<TEXT>
   Sevgili dayağı komalık etti 
   Türk sevgilisi tarafından feci şekilde dövülen Çerkez Medina, bitkisel hayata girdi. Genç kadının ailesi bir mucize gerçekleşmesini bekliyor 
      ÖZGüR KAYNAR İzmir Milliyet 
   
   Rusya'ya bağlı özerk Kabardey Balkar Cumhuriyeti'nden Madina Machoukova, 10 yıl önce turizmci Nurettin Demiralp ile ülkesinde tanıştı. 22 yaşında genç kız, büyük aşkla bağlandığı Nurettin için ailesini, mesleğini bırakıp İstanbul'un yolunu tuttu. Türkiye'de dünya evine giren çiftin mutluluğu kızları Melike'nin doğumuyla taçlandı. Ancak, Madina'ya sınırları aştıran aşk, 4 yılda bitti ve eşinden ayrıldı. 
   
   Evlilik hayali kuruyordu 
   Bir tekstil mağazasında tezg htar olarak çalışan Madina, ülkesine dönmedi. Çünkü, bir başka Türk'e gönül vermişti. Genç kadına yeni bir aşka yelken açtıran kişi, iş arkadaşı Zafer Altan'dı 32 . Evlilik hayali kuran Madina ve Zafer, yaklaşık 4 yıl beraber yaşadı, ta ki 15 Temmuz'a kadar. Marmaris'te bir kuyumcunun yanında işe başlayan Madina o gün, Altan tarafından Muğla'da bir özel hastaneye kaldırıldı. Feci şekilde dövülerek ağır yaralandığı anlaşılan talihsiz kadın, beyninden ameliyat edildi. Madina'yı daha önce de dövdüğü, tanıdıkları kişilerce öne sürülen Altan, şüpheli bulunarak gözaltına alındı. 
   
   'Suçlamaları kabul etmiyor' 
   Madina'nın başına gelen üzücü olay memleketindeki ailesine haber verildi. Abla Marina, erkek kardeş Murat Machoukova ve teyzesi Astana Degu, hemen Muğla'ya geldi. Aile, esrarengiz kişilerce telefonla aranıp Madina'nın organlarının çalındığı da iddia edilince hemen İzmir'e gitti. Genç kadının, aldığı ağır darbelerin sonucu beyin fonksiyonlarının tamamına yakınını yitirdiği, hayata dönmesinin mucize olduğu söylendi. 
   Madina ise SSK İzmir Eğitim Hastanesi'ne sevk edildi. "Umutla kardeşimin kaderini bekliyoruz. Ölürse cenazesini ülkemize götüreceğiz. Zafer'in cezalandırılmasını istiyoruz" diyen abla Marina, avukat Semih Özay aracılığıyla da hukuk savaşına girişti. 
   Avukat Özay ise, işsiz olduğu belirtilen zanlının suçlamayı kabul etmediğini belirterek, "Açılacak dava Madina'nın hayati durumuna göre belli olacak. Madina'nın organlarının çalındığı iddiası da uzman cerrahlarca yalanlandı. Böyle bir durumun olmadığı kesinlik kazandı" diye konuştu. 
   
   
</TEXT>
</DOC>
