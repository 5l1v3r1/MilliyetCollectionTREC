<DOC>
<DOCNO> 192669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sondun18.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
BM raporunda üst düzey BM yetkililerine güvenlik suçlaması 
</HEADLINE>
<TEXT>

     Irak'ın başkenti Bağdat'ta BM merkezine yapılan saldırıdaki yaralanmaların ve kayıpların çokluğundan, yeterli önlem almayan üst düzey BM yetkililerinin de sorumlu olduğu belirtildi. 
     Bağdat'ta 19 Ağustos'taki saldırının ardından bölgeye gönderilen BM ekibinin raporunda, güvenlik personelinin yanı sıra üst düzey BM yetkililerinin de kısmen sorumluluk taşıdığı ifade edildi. 
     Associated Press'in ele geçirdiği raporda, Dünya Sağlık Örgütü tıp uzmanlarının, yaralanmaların yüzde 80'inin ve ölümlerin bir kısmının, patlamanın etkisiyle saçılan cam parçaları yüzünden meydana geldiğini tahmin ettiklerine dikkat çekilerek, pencerelerde sarsıntıya dirençli tabaka bulunmadığı hatırlatıldı. 
     Raporda, haziran sonunda BM'nin pencerelerin direncinin artırılması için gerekli işlemlerin yapılmasına karar verdiği, ancak bir BM yetkilisinin, ihalenin yeni başladığı gerekçesiyle çalışmalara başlamadığı belirtildi. 
     Raporda, bir saldırı durumu söz konusu olmasa da bir dizi bireysel kusurun personeli riske attığı kaydedildi, ayrıca saldırı öncesindeki uyarıların dikkate alınmadığı belirtildi. 
     Saldırıda 22 kişi ölmüş, 150'den fazla kişi yaralanmıştı. 
     
</TEXT>
</DOC>
