<DOC>
<DOCNO> 167123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur04.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonu alırken dikkat ... Suçu da devralmayın... 
</HEADLINE>
<TEXT>

     Değerinden düşük fiyata satın alınan ve faturasız olan cep telefonları çalıntı çıktığında, satıcı kadar alıcı da suçlu oluyor. 
     Bolu Emniyet Müdürlüğü yetkilileri normal değerinden düşük fiyata ve faturasız satın alınan cep telefonları çalıntı çıktığında, satıcı kadar alıcının da suçlu duruma düştüğünü belirterek, ''İlk olarak telefon satın alınacak yerin mutlaka ana bayi olmasına ve telefonu garantisi, faturası, normal piyasa değerine satmasına dikkat edilmeli. Eğer telefon çalıntı çıkar ve telefonun size ait olduğunu ispatlayan fatura gösteremezseniz, telefonun çalıntı olduğunu bilerek aldığınız varsayılır ve ona göre hakkınızda cezai işlem uygulanır'' diye konuştular. 
     Çalıntı telefon satan bazı işportacıların insanları kandırarak telefonu ellerinden çıkardıklarını söyleyen yetkililer, ''Değeri 200 milyon lira olan telefonu, alıcıya Size fatura vermeyelim, telefonu 100 milyon liraya satalım acil nakit para lazım gibi taktiklere başvurabiliyorlar. Böylece telefonu elinden çıkartan satıcı, alıcıyı da suça alet ediyor'' dediler. 
     Telefon alım-satımı yapılan yerlerde, telefonunu satmak isteyen kişiden nüfus cüzdanı fotokopisi ile imzalı belge alındığını ve bunun çalıntı telefonlara karşı önlem olarak yapıldığını ifade eden yetkililer, ''Hırsızlık malı telefon alım-satımı yapıldığı anlaşılan iş yerine ne olursa olsun gereken işlem yapılır. Cep telefonu ticareti yapan kişilerin kendilerince önlem olarak aldıkları belgenin hiçbir resmiyeti ve kanuni geçerliliği yok. Bu nedenle işyeri sahipleri, çoğu kez ellerindeki belgeye güvenerek telefon alıyorlar. Fakat bu belgeye güvenerek, sadece kendilerini kandırıyorlar'' diye kaydettiler. 
     
</TEXT>
</DOC>
