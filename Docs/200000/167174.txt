<DOC>
<DOCNO> 167174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/guncel/gun01.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Berk, 47. kromozoma kafa tutup başardı... 
</HEADLINE>
<TEXT>

Down Sendromu nedeniyle 46 yerine 47 kromozomu olan Berk, zoru başardı ve Özel Olimpiyatlar'da dünya şampiyonu oldu .. 
     AYÇA ATAY İstanbul 

     Bundan 13 üç yıl önce Seriman ve Oktay Canbulat çiftinin ikiz bebekleri oldu. Ayrı yumurta ikizi olan bebeklerden birinin adını Berk, diğerinin adını ise İrem koydular. Berk ve İrem'i diğer ikizlerden ayıran, doktorların "Milyonda bir olur" dedikleri, bir sorun vardı. İrem sağlıklı bir çocuktu, Berk ise down sendromluydu. Normal insanlarda 46 kromozom var, Berk'te ise bir fazla. 47. kromozom, Berk'in her şeyi geç öğrenmesine yol açıyor. Annesi Seriman Hanım, "Berk'e bir insanın bilmesi gereken her şeyi öğretmeniz gerekiyor. Öğretmediğinizde bilmiyor. Emeklemeyi, yürümeyi, konuşmayı siz öğretiyorsunuz" dedi. Ama Berk, öğrenme azmi ve ailesinin çabaları sayesinde, yaşıtları olan diğer down sendromlulara göre daha hızlı öğreniyor. 
     
     HAFTADA 5 GÜN ÇALIŞTI 
     Berk, kardeşi İrem gibi normal bir okula gidiyor özel eğitim alıyor ve jimnastik sporuyla uğraşıyor. Down sendromlular kilo almaya meyilli oldukları için jimnastik onun için zor bir spor ama o bu sporu çok seviyor. Berk, azmi ve disiplinli çalışması sayesinde, 21 - 30 Haziran günleri arasında İrlanda'nın Dublin kentinde yapılan Özel Olimpiyatlar'da 12 - 15 yaş kategorisinde dünya şampiyonu oldu. Dünyanın dört bir yanından engelli sporcuların katıldığı Özel Olimpiyatlar'a, Berk'i Kadın Milli Takımı başantrenörü olan İsa Salgın hazırladı. Salgın, Berk'in diğer sporcularla haftada beş gün antrenman yaptığını anlattı. Türkiye Jimnastik Federasyonu Başkanı Atila Örsel de, Berk'in başarısında ailesinin çabasının önemli yer tuttuğunu vurgulayarak ailelere, "Down sendromlu çocuklarınızı saklamayın" çağrısı yaptı. Berk'in öğrenim gördüğü Dr. Sait Darga İlköğretim Okulu'nun Müdürü Yavuz Ekşi ise "O sosyal bir çocuk. Çok seviliyor ve en önemli bunun kesinlikle farkında" dedi. 
     

</TEXT>
</DOC>
