<DOC>
<DOCNO> 171860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/guncel/gun08.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangın üç yerde birden çıktı 
</HEADLINE>
<TEXT>

      TESLİM TOSUN Antalya DHA 

   
   Antalya'nın merkeze bağlı Konaklar köyünün yakınlarındaki ormanlık alanda dün 12.00'de üç ayrı yerde yangın çıktı. Saatte 54 kilometre hızla esen poyraz nedeniyle hızla yayılan yangın 4 saat sonra kontrol altına alınabildi. Orman İşletme Müdürlüğü'nün ağaçlandırdığı alanda başlayan yangına Antalya, Yeniköy, Döşemealtı, Yeşilbayır itfaiyeleri ile orman işçileri, askerler ve vatandaşlar müdahale etti. Söndürme çalışmalarına, iki yangın söndürme helikopteri, bir uçak ve çok sayıda arazöz katıldı. Kirişçiler köyünün dış bölümlerindeki evleri tehdit eden yangın, 4 saat sonra kontrol altına alındı. Yangında genç çam ağaçları ve makilerden oluşan 20 hektarın üzerinde bir alan zarar gördü. Henüz çıkış nedeni belirlenemeyen yangını söndürme çalışmaları sırasında dumandan zehirlenen orman işçisi Hakkı Ertan, hastaneye kaldırılarak tedaviye alındı. 
   
   
</TEXT>
</DOC>
