<DOC>
<DOCNO> 185311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/soneko09.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     Borsa yatırımcıları, Yargıtay'ın DEHAP ile ilgili vereceği kararı yakından izliyor. 
     Borsa uzmanları, son dönemde önemli yükselişler yaşayan Borsa'da geçen haftanın son işlem gününde yüzde 1.27 gerileme ile başlayan düzeltmenin devam edebileceğini dile getirdiler. 
     Şeker Yatırım Menkul Değerler Kurumsal Finansman ve Araştırma Müdürü Edmon Nergizyan yaptığı değerlendirmede, piyasalarda iyimserliğin fazlasıyla satın alındığını ve kısa vadeli bir düzeltmeye gidiş yaşandığını kaydetti. 
     Yargıtay'ın DEHAP ile ilgili kararının haftanın tamamında büyük baskı unsuru yaratmasını beklemediğini dile getiren Nergizyan, ''Yurtdışı piyasalarda bir gerileme havası hakimdi, bu İMKB'ye yansımadı. Yabancı kaynaklı yatırımcılar açısından bunun bir yansıması olabilir. Ancak, çok hacimli satış beklenmiyor. Borsa düzeltme havasında'' dedi. 
     Nergizyan, endekste 14,000-14,100 bandının güçlü direnç seviyesi olduğunu kaydederek, 13,600 puanı da destek seviyesi olarak gösterdi. Nergizyan, 13,600 puan seviyesinde güçlü satış geldiğinde geri çekilmenin hızlanabileceğini bildirdi. 
     
</TEXT>
</DOC>
