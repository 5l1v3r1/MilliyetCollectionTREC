<DOC>
<DOCNO> 172664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/guncel/gun06.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaça kamera 
</HEADLINE>
<TEXT>

   Gaziosmanpaşa'da 3 yıl önce kurulan ve kapkaç ve yankesiciliğe 'darbe indiren' kameralı kontrol sistemi, şimdi de Eminönü ve Beyoğlu'nda da kuruluyor... 
      ASLI ÖKTENER İstanbul 

   
   İstanbul Emniyet Müdür Yardımcısı İbrahim Bıçakçı'nın üç yıl önce İlçe Emniyet Müdürlüğü yaptığı Gaziosmanpaşa'da hayata geçirdiği 'kamera ile suçlu tespiti' projesi, İstanbul'un 'kapkaç cenneti' diğer ilçeleri için de umut oldu. 
   Şu an İstanbul Emniyet Müdür Yardımcısı olan Bıçakçı, Gaziosmanpaşa'da sistem kurulurken dönemin parasıyla gerekli 16 milyar lirayı, Gaziosmanpaşa Polis Hizmet Vakfı yardımıyla karşıladı. Kapkaç, yankesicilik ve hırsızlığın yoğun olduğu 40 noktaya sabit kamera konulurken, beş bölgeye de hareketli kamera yerleştirildi. Gelen görüntüler 24 saat boyunca kontrol merkezinde izlendi ve kaydedildi. Suçlular kısa sürede tespit edildi. Böylece kapkaç ve yankesicilik neredeyse sıfırlandı, diğer hırsızlık suçları yüzde 30'lara düştü. 
   
   Alışveriş neredeyse... 
   Şimdi benzer bir sistem, Eminönü'nde Laleli, Beyazıt Meydanı, Sirkeci, Sultanahmet Meydanı'nı kontrol altına alacak şekilde kurulacak. 
   Eminönü Kaymakamlığı, alışverişin yoğun olduğu 12 noktaya kamera konulacağını, yarım kalan projeye ekim ayında esnafla yapılacak görüşme sonrası gelecek kaynakla devam edileceğini bildirdi. Kameralı kontrol sistemi kurulacak ilçelerden biri de Beyoğlu olacak. Beyoğlu Kaymakamı Ali Kamil Başar, sivil toplum kuruluşlarının da desteklediği sistem hakkında şöyle konuştu 
   "İl Emniyet Müdürlüğü yetkilileriyle görüştüm. Bütün İstanbul'da uygulanacak kameralı sistem projesi için ödenek ayırdıklarını söyledi. Uygulanacak ilçelerden biri de Beyoğlu. Biz de esnafımızdan yardım alır, kameraların sayısını çoğaltırız" 
   
   İstanbul suçlu için 'cennet'    İstanbul'da yılda 10 bin oto hırsızlığı, 7 bin ev hırsızlığı, 350 cinayet, 400 soygun ve 3 bin darp olayı yaşanıyor. Anadolu yakasında Kartal, Kadıköy, Kozyatağı, Bostancı, Avrupa yakasında ise Şişli, Taksim, Eminönü, Bakırköy kapkaççıların gözdesi. 2001'de 5 bin 39, 2002'de 4 bin 675, 2003'ün ilk dört ayında ise bin 484 kapkaç olayı meydana geldi. 
</TEXT>
</DOC>
