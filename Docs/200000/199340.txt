<DOC>
<DOCNO> 199340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur13.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukkale Üniversitesi öğrencilerini taşıyan minibüs kaza yaptı 
</HEADLINE>
<TEXT>

     Pamukkale Üniversitesi ile Acıpayam Kaymakamlığı'nca düzenlenen sempozyuma katılacak öğrenci ve konuşmacıları taşıyan 2 midibüs, zincirleme trafik kazasına karıştı. 
     Alınan bilgiye göre, yoğun sis bulunan Cankurtaran mevkiinde, Ömer Çağlar'ın kullandığı 20 DZ 214 plakalı kamyona, sempozyuma katılacak konuşmacı ve öğrencileri taşıyan Abdi Erçelik yönetimindeki 20 KK 750 plakalı midibüs arkadan çarptı. Bu araca da yine sempozyuma katılacakları taşıyan Ömer Peker yönetimindeki 20 KV 072 plakalı midibüs çarptı. 
     Zincirleme kazada, ilk belirlemelere göre sempozyuma gitmek üzere yola çıkan bazı konuşmacılar ile Pamukkale Üniversitesi öğrencileri yaralandı. 
     Yaralılar, ambulanslarla Denizli'deki hastanelere kaldırılırken, Denizli Acıpayam yolu yaklaşık yarım saat trafiğe kapandı. 
     
     20'NİN ÜZERİNDE YARALI VAR 

     Pamukkale Üniversitesi PAÜ Rektörü Prof. Dr. Hasan Kazdağlı, 1. Acıpayam Sempozyumu'na katılacak konuşmacı ve öğrencileri taşıyan iki midibüsün karıştığı zincirleme trafik kazasında, ilk belirlemelere göre 20'nin üzerinde yaralı bulunduğunu bildirdi. 
     Prof. Dr. Hasan Kazdağlı, kazanın ardından 17 yaralının kaldırıldığı PAÜ Tıp Fakültesi Hastanesi'ne gelerek, yaralıların durumu hakkında bilgi aldı. 
     Cankurtaran mevkii yakınlarındaki kazanın, bir kamyonun geri kayması sonucunda meydana geldiğini bildiren Kazdağlı, ''Kazada 20'nin üzerinde yaralı var. Yaralı sayısını kesinleştirmeye çalışıyoruz. Yaralılar üniversite hastanesi ve Denizli Devlet Hastanesi'nde tedavi altına alındı. İlk aldığımız bilgilere göre, kazada ölen yok'' diye konuştu. 
     Kazdağlı, sempozyuma ara verilmeyeceğini sözlerine ekledi. 
     Öte yandan PAÜ Tıp Fakültesi'ne kaldırılan yaralılardan birinin PAÜ Tütün Eksperliği Müdürü Prof. Dr. Asım Kabukçu olduğu belirlenirken, diğer yaralıların PAÜ Fen Edebiyat Fakültesi Arkeoloji ve Sanat Tarihi Bölümü öğrencileri olduğu tespit edildi. 
     
</TEXT>
</DOC>
