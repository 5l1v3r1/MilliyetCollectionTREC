<DOC>
<DOCNO> 168628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/guncel/gun20.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Piknikte tedbirsiz davranana para cezası      ORMAN vasfını kaybeden arazilerin satışıyla ilgili düzenlemeyi Meclis gündemine taşıyan AKP hükümeti, Orman Yasası'nda yapılan değişiklikle de kızılağaç ve aşılı kestanelikleri orman alanı dışına çıkardı. Yangınlara karşı önlemlerin de yer aldığı tasarıya göre piknikte tedbirsiz davrananlara 200 milyon, ağaç kesenlere de 100 milyon lira para cezası verilecek. Orman Yasası'nda değişiklik öngören tasarı TBMM Tarım Orman ve Köyişleri Komisyonu'nda kabul edildi. 
     
Dernekler artık polisten sorulmayacak      DERNEKLERİN Emniyet bünyesindeki Dernekler Şubesi yerine İçişleri Bakanlığı bünyesindeki Daire Başkanlıkları tarafından denetlenmesine ilişkin yasa tasarısı, TBMM Plan ve Bütçe Komisyonu'nda kabul edildi. Komisyon, dernek denetçilerine makam tazminatı verilmesine ilişkin AKP önergesini, AKP ve CHP'lilerin oylarıyla reddetti. Bu arada komisyonda, "dernek denetçilerine makam tazminatı verilmesine" ilişkin önerge reddedildi. 
     
Jandarmada 'fena muameleye' izin yok      JANDARMA İnsan Hakları İhlallerini İnceleme ve Değerlendirme Merkezi JİHİDEM , bir jandarma personeli hakkında kötü muamele ve haksız gözaltı iddiasıyla savcılığa suç duyurusunda bulundu. İşkence iddiasıyla şik yet edilen iki jandarma personeli hakkında da, adli soruşturma başlatıldı. Altı başvuru araştırılırken sekiz başvuruda iddia edilen hususların doğru olmadığı anlaşıldı. 
     
Otobüs şoförünün ceza puanı takipte      KARAYOLU taşımacılığında cumhuriyet tarihinin ilk yasal düzenlemesi olan Karayolu Taşıma Kanunu TBMM Genel Kurulu'nda kabul edildi. Yasaya göre şehirlerarası yolcu taşıyan otobüslerle kamyonların şoförlerinin ceza puanları takibe alınacak. Taşımacı, zorunlu nedenler dışında varış noktasına kadar gerekli zamanın bir katından fazla beklemeyi gerektirmesi halinde, yolcu ve eşyayı bir başka vasıtayla ulaştıracak veya hareket noktasına geri götürecek. 
     
Sabancı böbrek ameliyatı oluyor      TÜRKAN Sabancı, daha önce iki kalp ameliyatı geçiren eşi Sakıp Sabancı'nın ABD'de olacağı böbrek ameliyatında yanında bulunmak için ABD'ye gitti. Atatürk Havalimanı VIP Salonu'nda eşinin sağlık durumuyla ilgili bilgi veren Türkan Sabancı, Sakıp Sabancı'nın yapılan testler sonucu bir böbreğinin çalışmadığının tespit edildiğini belirtti. Türkan Sabancı, neşesi yerinde olan eşinin bugün ameliyat olacağını kaydetti. 
     
Türkkonut'a gelen zarfta şarbon paniği      ATATÜRK Bulvarı'ndaki Türkkonut Genel Merkezi'ne gönderilen ve içinden beyaz toz çıkan zarf, şarbon şüphesiyle panik yarattı. Genel Başkan Yılmaz Odabaşı adına gönderilen zarfa dokunan veya gören 18 kişi hastanelere kaldırıldı. Refik Saydam Hıfzıssıhha Enstitüsü yetkilileri, incelemeye aldıkları tozun şarbon olmadığını düşündüklerini, kesin sonucu 72 saat sonra alabileceklerini kaydetti. 
     
'DEHAP'ın girmesi seçimi etkiledi'      DEHAP yöneticilerini, parti örgütlenmesini "evrakta sahtecilik"le tamamlamış gibi göstererek 3 Kasım seçimine soktukları gerekçesiyle hapse mahk m eden Ankara 2. Ağır Ceza Mahkemesi, partinin seçime girmesinin seçim sonuçlarını etkilediğini bildirdi. DEHAP yöneticilerini evrakta sahtecilik suçundan 1 yıl 11 ay 10 gün hapis cezasına mahkum eden mahkeme, gerekçeli kararında, DEHAP'ın örgütlenme şartını yerine getirmeden seçime girdiğini ve bu şekilde yüzde 6 oy aldığını kaydetti. 
     
Çağa Hukuk Ödülü için son başvuru 1 Mart      ÇAĞA Hukuk Vakfı'nın Türk hukuku alanındaki çalışmaları özendirmek ve değerlendirmek amacıyla düzenlediği Çağa Hukuk Ödülleri için başvurular 1 Mart 2004'e kadar yapılabilecek. Bu yılki ödülün konusu ise "Yeni İş Kanunu'nun Uygulamadaki Etkileri ve Doğurabileceği Sorunlar" olarak belirlendi. Prof. Dr. Münir Ekonomi, Prof. Dr. Sarpek Süzer, Prof. Dr. Fevzi Şahlanan ve Avukat Ergun İnce'den oluşan seçici kurul, ödül için yapılacak başvuruları değerlendirecek. 
     

</TEXT>
</DOC>
