<DOC>
<DOCNO> 177173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sondun24.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
''Kimyasal Ali'' yakalandı 
</HEADLINE>
<TEXT>

     Irak'ta "Kimyasal Ali" lakaplı Ali Hasan El Mecid'in yakalandığı bildirildi. 
     CNN televizyonu devrik lider Saddam Hüseyin'in kuzeni olan ve bazı saldırılarda zehirli gaz kullanması nedeniyle "Kimyasal Ali" lakabını alan Ali Hasan El Mecid'in Irak'ta Amerikan askerleri tarafından yakalandığını duyurdu. 
     ABD'nin Irak'taki 55 kişilik arananlar listesinde 5'inci sırada bulunan "Kimyasal Ali", arananlar için hazırlanan iskambil destesinde maça papazı olarak gösteriliyordu. 
     
     ABD Merkez Komutanlığı doğruladı 

     Devrik Irak lideri Saddam Hüseyin'in kuzeni, "Kimyasal Ali" lakaplı Ali Hasan el Mecid'in Irak'ta yakalandığı doğrulandı. 
     Amerikan Merkez Komutanlığı'nca Tampa'da yapılan açıklamada, "General Ali Hasan el Mecid yakalanmıştır. Kendisi koalisyon güçlerinin elindedir" ifadesi kullanıldı. 
     Kimliğini açıklamayan bir Amerikalı subay da "Kimyasal Ali'yi sağ ele geçirdik" dedi, ancak eski rejimin en çok aranan isimlerinden El Mecid'in nerede ve ne zaman yakalandığına açıklık getirmedi. 
     El Mecid, 1988 yılında Halepçe'de binlerce Kürdün zehirli gazlarla katledilmesinden sorumlu tutulduğu için bu lakapla anılıyor. 
     El Mecid'in Irak savaşında bombardımanlarda öldüğü söylenmiş, sonra da yaşıyor olabileceği bildirilmişti. Devrim Komuta Konseyi üyesi El Mecid, Kuveyt'in işgali ve güney Irak'taki Şii hareketinin kanla bastırılmasında da önemli görev üstlenmişti. 
     
</TEXT>
</DOC>
