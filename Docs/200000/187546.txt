<DOC>
<DOCNO> 187546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko49.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar Telekomun, Koç Holding- T.Telekom ortaklığına satışı iptal 
</HEADLINE>
<TEXT>

     Bulgaristan'ın en büyük özelleştirme projelerinden biri olan Bulgar telekomu BTK'nın ihalesi iyice açmaza girdi. 
     Yüksek İdare Mahkemesi, BTK'nın Koç Holding - Türk Telekom ortaklığına satış görüşmelerine başlanması ile ilgili hükümetin tavsiye kararını iptal etti. 
     BTK ihalesinde birinci sırada yer alan Viva Ventures şirketinin teklifi, Bulgaristan Özelleştirme Ajansı Yönetim kurulu tarafından geçtiğimiz Mayıs ayında yeterli bulunmayarak geri çevrilmişti. Bunun üzerine Bulgaristan hükümeti, ihalede en iyi ikinci teklifi veren Koç Holding - Türk Telekom ortaklığı ile satış görüşmelerine başlanabileceğini içeren bir tavsiye kararı almış ve Özelleştirme Ajansı ile Koç Holding - Türk Telekom ortaklığı arasında satış görüşmelerine başlanmıştı. 
     Hükümetin aldığı bu tavsiye kararına, teklifi yeterli bulunmadığı için geri çevrilen Viva Ventures şirketi tarafından Yüksek İdare Mahkemesi'nde itiraz edilmişti. 
     Yüksek İdare Mahkemesi bugün yaptığı toplantı sonunda, BTK'nın Koç Holding Türk -Telekom ortaklığına satışı ile ilgili hükümetin aldığı tavsiye kararını, siyasi iktidarın böyle bir karar alma yetkisi olmadığı gerekçesiyle iptal etti. Yüksek İdare Mahkemesi'nin kararına 14 gün içinde itiraz edilebilecek. 
     BTK ihalesinde, hem Viva Ventures hem de Koç Holding-Türk Telekom ortaklığı Özelleştirme Ajansı'ndan satış anlaşması için resmi davet bekliyor. Koç Holding- Türk Telekom ortaklığı resmi davetin gelmesi durumunda hemen anlaşmaya imza atmaya hazır. Viva Ventures şirketi ise teminat gösterme ve bazı teknik detay sorunları yüzünden anlaşmayı imzalayamıyor. 
     Uzmanlar, bu karmaşa yüzünden BTK'nın satış sürecinin iyice uzadığını ve giderek de içinden çıkılamaz bir hale dönüştüğü görüşünde birleşiyor. Özelleştirme Ajansı'nın BTK'nın satışı ile ilgili olarak son kararı önümüzdeki hafta içinde vermesi bekleniyor. 
     
</TEXT>
</DOC>
