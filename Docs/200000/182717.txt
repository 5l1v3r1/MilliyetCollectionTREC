<DOC>
<DOCNO> 182717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur03.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsacı Ebru, teslim oldu 
</HEADLINE>
<TEXT>

     Fatih KARAÇALI ADANA, DHA 
     

GLOBAL Menkul Değerler A.Ş.'nin Adana Şubesi'ndeki mudilere ait 4 trilyon lira ile kaçtığı iddiası ile aranan yatırım uzmanı 28 yaşındaki Ebru Demirok, Mali Büro ekiplerine teslim oldu. 
     Adana Cumhuriyet Başsavcılığı'na 19 şahsi dilekçeyle başvuran mudilerin dilekçeleri kapsamında sorgusu süren ve hakkında 3 ayrı gıyabi tutuklama kararı bulunan Demirok, "Ben zimmetine 4 trilyon geçiren bir insan değilim. Müşterilerimizin hisse senetlerindeki hesaplarında yaptığım oynamalar nedeniyle 780 milyar lira batırdım'' dedi. 
     Borsada kaybettiği para açıklarını kapatmak için başka müşterilerinin hesabından para çektiğini belirten Demirok, "Açığı kapatmak için başka yerden para bulmak zorundaydım. Bu nedenle de bir nevi faize düşmüş oldum. Kapatırım diye düşündükçe de battım'' diye konuştu. Hesaplarda kişisel oynama yaptığını ifade eden Demirok, Global Menkul Değerler'in hiçbir sorumluluğu olmadığını söyledi. 
     Şirketin hesaplarındaki parayı batırdıktan sonra izini kaybettiren Demirok, polise Çatalan Beldesi'nde bir villada saklandığını söyleyerek, "Can korkusu taşıyordum. 1 milyar için adam öldürecek insanların bulunduğunu düşününce iddia edildiği gibi 4.5 trilyonla kaybolan beni hayli hayli ortadan kaldırabilirlerdi. Bu nedenle saklanmak zorunda kaldım'' diye ifade verdi. 
     
</TEXT>
</DOC>
