<DOC>
<DOCNO> 188856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sontur07.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, rektörlerle buluştu... 
</HEADLINE>
<TEXT>

     Başbakan Recep Tayyip Erdoğan, Üniversitelerarası Kurul Başkanı Prof. Dr. Ayhan Alkış ve beraberindeki rektörleri kabul etti. 
     Başbakanlık Merkez Binası'nda gerçekleşen kabulde, Milli Eğitim Bakanı Hüseyin Çelik, Milli Eğitim Komisyonu Başkanı Tayyar Altıkulaç, AK Parti Grup Başkanvekili Faruk Çelik ve Başbakanlık Başdanışmanı Nabi Avcı da hazır bulundu. 
     Prof. Dr. Alkış ile birlikte ODTÜ Rektörü Prof. Dr. Ural Akbulut, Ankara Üniversitesi Rektörü Prof. Dr. Nusret Aras, Kocaeli Üniversitesi Rektörü Prof. Dr. Baki Komsuoğlu ve Uludağ Üniversitesi Rektörü Prof. Dr. Mustafa Yurtkuran da geldi. 
     Görüşmeye geçilmeden Ankara Üniversitesi Rektörü Prof. Dr. Aras, Erdoğan'a, ''Zor günlerden geçiyoruz'' dedi. 
     Prof. Dr. Baki Komsuoğlu, ''Efendim size de kolay gelsin'', Üniversitelerarası Kurul Başkanı Prof. Dr. Alkış da ''İnşallah bunları aşacağız'' dedi. 
     
     ÇIKIŞTA İLK AÇIKLAMA... 

     Rektörler, yaklaşık 1 saat süren kabulün ardından binadan ayrılırken gazetecilerin sorularını yanıtladı. 
     Prof. Dr. Alkış, görüşmelerinin olumlu geçtiğini belirterek, ''Konunun yasanın bütünlüğü içerisinde ele alınması konusunda bir görüş birliği sağlandı'' dedi. 
     ''Her şeyin eskisi gibi devam edeceğini'' ifade eden Prof. Dr. Alkış, ''Tasarı, Üniversitelerarası Kurul'un yaptığı bütün yükseköğretim yasa taslağıyla ilgili çalışma süreci içinde ele alınacak. Yani, başladığımız noktaya geldik'' diye konuştu. 
     ODTÜ Rektörü Prof. Dr. Ural Akbulut da TBMM'ye sevk edilen ve üniversiteye girişte puan hesaplama sisteminde değişiklik öngören tasarının anayasaya aykırı olduğunu Başbakan Erdoğan'a ifade ettiklerini kaydetti. 
     Prof. Dr. Akbulut, Erdoğan'a, TBMM'ye sevk edilen tasarının Yükseköğretim Kanunu taslağı içinde ele alınması gerektiğini söylediklerini, Erdoğan'ın da ''bunu makul bulduğunu ve gereğinin yapılacağını'' belirttiğini kaydetti. 
     Prof. Dr. Akbulut, söz konusu tasarının, yönetmeliği düzenleme yetkisini Milli Eğitim Bakanlığı'na veren maddesinin anayasaya aykırı olduğunu düşündüklerini de bildirdi. 
     
</TEXT>
</DOC>
