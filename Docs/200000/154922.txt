<DOC>
<DOCNO> 154922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur14.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Genelkurmay'ın açıklaması kendi değerlendirmesi" 
</HEADLINE>
<TEXT>

     Başbakan Recep Tayyip Erdoğan, Genelkurmay Başkanlığı tarafından dün yapılan açıklamayı değerlendirirken, ''Ben yapılmış olan açıklamayı Genelkurmay Başkanlığı'nın bir tespit ve değerlendirmesi olarak görüyorum'' dedi. 
     TBMM Başkanı Bülent Arınç'ı makamında ziyaret eden Erdoğan, 45 dakika süren başbaşa görüşmenin ardından gazetecilerin sorularını yanıtladı. 
     Meclis Başkanı Arınç'ı Bingöl depremiyle ilgili olarak ziyaret ettiğini, vatandaşların bazı talepleri olduğunu belirten Erdoğan, bu talepler konusunda yapılan çalışmaları süratlendirerek oradaki acıyı dindirmek ve asgariye indirmeyi amaçladıklarını söyledi. 
     Depremin ardından önce kendilerinin sonra Arınç'ın bölgeyi ziyaret ederek tespitlerde bulunduğunu anlatan Erdoğan, ''Onların da bazı tespitleri oldu. Bunları görüşerek bir değerlendirme yaptık'' dedi. Erdoğan, Bakanlar Kurulu'nda konuyla ilgili olarak alınan kararların dün açıklandığını da anımsattı. 
     
     GENELKURMAY BAŞKANLIĞI'NIN AÇIKLAMASI 
     Erdoğan, bir gazetecinin ''Genelkurmay Başkanlığı'nın bir açıklaması oldu, bunu nasıl değerlendiriyorsunuz '' sorusuna, ''Genelkurmay Başkanlığı'nın bir tespitidir. Ben yapılmış olan açıklamayı Genelkurmay Başkanlığı'nın bir tespit ve değerlendirmesi olarak görüyorum'' dedi. 
     
</TEXT>
</DOC>
