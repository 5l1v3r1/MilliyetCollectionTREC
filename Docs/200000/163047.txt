<DOC>
<DOCNO> 163047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur54.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıçaksız beyin ameliyatı ile hayata döndü... 
</HEADLINE>
<TEXT>

     Kocaeli Üniversitesi Tıp Fakültesi'nde ilk kez denenen yöntemle beyin kanaması geçiren bir hasta, beynindeki baloncuğun içine, bıçaksız ameliyat endovasküler ile özel çelik tel doldurularak yaşama döndürüldü. 
     Radyoloji Anabilim Dalı Öğretim Üyesi Doç. Dr. Ercüment Çiftçi, beyin kanaması geçiren Hasan Öztürk'ün 47 yapılan tetkiklerinde, kanama yapan baloncuğun belirlendiğini söyledi. 
     Beyin kanamalarının büyük çoğunluğunda hastanın yaşamını yitirdiğini ve ameliyatın da imkansız olduğunu anlatan Çiftçi, son yıllarda gelişen bıçaksız ameliyat da denilen endovasküler yöntemini hastaya denediklerini belirtti. 
     Hastanın kasığındaki damardan sokulan özel çelik telin, beyin içindeki yaklaşık 3 milimetre çapındaki baloncuğun içine yerleştirilerek doldurulduğunu ve kanamanın durdurulduğunu ifade eden Çiftçi, ''Türkiye'de çok ender yapılan ve güç olan bu yöntemi ilk kez deneyerek başardık'' dedi. 
     Hastanın durumunun iyiye gittiğini açıklayan Çiftçi, fakülte olarak bu tür yöntemleri gerektiğinde kullanabileceklerini, bu durumdaki hastaların Ankara veya İstanbul gibi kentlere gitmelerine gerek kalmadığını kaydetti. 
     
</TEXT>
</DOC>
