<DOC>
<DOCNO> 175546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur23.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Okullar kayıtlarda beklediğini bulamadı... 
</HEADLINE>
<TEXT>

     İstanbul İl Sınav Yürütme Kurulu Başkanı Cem Gülan, Anadolu Liseleri kayıtlarının 18 Ağustos'ta başlayacak olması nedeniyle sınavla öğrenci alan özel okullara kayıtların geçen seneki gibi durgun başladığını söyledi. 
     Cem Gülan, sınavla öğrenci alan özel okullarda asil ve yedek liste kayıtlarının tamamlanmasının ardından ön kayıt dönemine geçildiğini hatırlatarak, bu yılki kayıt döneminin de geçen seneki gibi durgun başladığını belirtti. 
     Anadolu Liseleri'ne kayıtların henüz başlamamış olmasının, durgunluğun en önemli nedeni olduğuna dikkat çeken Gülan, şunları söyledi 
     ''Özel Okullar Sınavı'nda başarılı olanlar, Anadolu Liseleri Sınavı'nda da başarılı oldular. Anadolu Liseleri kayıtlarının 18 Ağustos'ta başlayacak olması nedeniyle sınavla öğrenci alan özel okullara kayıtlar geçen seneki gibi durgun başladı. Anadolu Liseleri'nin puanlarının düşmesini bekleyenler var. 
     Özel okulların kayıtlarında bu sene de patlama yok ama durma da yok. Geçen seneki tablonun aynısı yaşanıyor. En çok tercih edilen Robert Lisesi bile yüzde 50 kayıt yapabildi. 82 kız, 82 erkek öğrenci kontenjanı olan Üsküdar Amerikan Lisesi'ne 21 kız, 21 erkek öğrenci kaydoldu.'' Özel okullar için 2000 yılının çok parlak bir yıl olduğunu ve o yıl okulların kontenjanlarından yüzde 50 daha fazla kayıt yaptırdıklarını anlatan Gülan, özel okulların geçen yıl durgun başlayan kayıt dönemine rağmen yüzde 95 doluluk oranını yakaladığını kaydetti. 
     Gülan, ''Şu anki durgunluğa rağmen geçen sene olduğu gibi özel okulların yüzde 85'i tam, yüzde 15'i de yüzde 95 doluluk oranını yakalar'' dedi. 
     Türk özel okullarının kontenjanlarını düşük tuttuğunu, çünkü çoğunun kendi ilköğretim okulundan öğrenci aldığını vurgulayan Gülan, köklü yabancı okulların ise 8 yıllık zorunlu eğitime geçişte ilköğretim bölümlerinin kapanması yüzünden öğrenci sıkıntısı çektiklerini belirtti. 
     
     ''YABANCI OKULLAR DÜŞÜK PUANA RAZI'' 
     Cem Gülan, başta Fransız okulları olmak üzere birçok yabancı okulun kontenjanlarını doldurmak için taban puanlarını düşük tuttuğuna dikkat çekerek, şunları söyledi ''100 küsur yıllık yabancı okullar, mezunlarının kurduğu ilköğretim okullarından öğrenci alamayınca daha düşük başarı puanına razı oluyorlar. St. Benoit Fransız Lisesi 200, St. Georg Avusturya Lisesi 170, St. Joseph Fransız Lisesi 154 öğrenci kontenjanı var. Yabancı okullar bir an önce kontenjanlarını doldurmak istiyorlar. Çünkü ayakta durmaları gerekiyor. Ancak daha düşük puanla öğrenci aldı diye, eğitimde başarısı düşmez. Çünkü bu okullar köklü okullar ve eğitimleri gayet iyi.'' 
     
</TEXT>
</DOC>
