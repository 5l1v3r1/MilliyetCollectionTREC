<DOC>
<DOCNO> 194351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/yazar/guclu.html </URL>
<DATE> 2003/11/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sağlıklı beslenme, kalp ve eğitim 
</HEADLINE>
<TEXT>

   
   Geçenlerde bir konferansta Türk Kalp Vakfı TKV Başkanı Çetin Yıldırımakın'la birlikte konuşmacıydık. Konferans bitiminde Kalp Vakfı'na davet etti. Ziyaret ettim. Sonraki bir gün de tepeden tırnağa kontrolden geçirdiler. Kalp, kan, şeker, tansiyon, kolesterol ne var ne yok incelediler. Tüm bu kontroller, her yaş için çok önemliymiş ama özellikle bizim gibi 40'lı yaşlarda olanlar için çok daha titizlikle takip edilmeliymiş... 
   Zaten ne zaman kardiyologlar ile bir araya gelsem, siz hiçbir şik yetim yok deseniz de hemen duruma h kim oluyorlar. En son, üç beş ay önce İstanbul Tıp Fakültesi Dekanı Faruk Erzengin yakın takibe almıştı. Çarşamba günkü Genç Bakış'tan sonra da Kocaeli Üniversitesi Rektörü Baki Komsuoğlu. 
   Sonunda çok iyi anladım ki kalp, şeker, tansiyon, sağlıklı beslenme, spor ve kolesterol gibi bugüne kadar çok ciddiye almadığımız kavramlar, her birimiz için hayati önem taşıyor. 
   Başkalarını bilmem ama ben koruyucu hekimliğe inananlardanım. Genelde hasta olmadan doktora gidenlerdenim. Ama son kontrollerde görüldü ki uyarıları çok fazla ciddiye almamışım... 
   Türk Kalp Vakfı, Şişli'nin merkezinde. Kurucu başkanı medya dünyasının duayenlerinden rahmetli Nezih Demirkent'miş. İz bırakan Milli Eğitim Bakanlarımızdan Avni Akyol da bir dönem başkanlığını yapmış. Son başkan Çetin Yıldırımakın da doktor değil. Avukat. Üstelik kalbi ile de sorunu yok. Ama konunun önemine canı gönülden inananlardan. 
   Tetkik sonuçlarının yanı sıra, TKV'nin bugüne kadar yaptığı yayınlardan örnekler de verdiler. Okudukça dehşete düştüm. Meğerse yemeden içmeye her şey ne kadar da önemliymiş... 
   Türkiye'de nüfusun yüzde 11'i acilen ameliyatı gerektirecek şekilde kalp hastasıymış. Uzun süreli kalp ve damar hastalığı olanlar ise çok daha fazlaymış. 
   Geçen hafta da uzun uzadıya Demirel'in doktoru Aylin Cesur'un önerilerini dinlemiş ve sizlerle paylaşmıştım. Anlaşılan o ki bu konulara çok daha fazla önem vermek gerekiyor. 
   Aslında, sağlıklı yaşam konusu okullarda başlı başına bir ders olmalı. Birey olarak öğrenmemiz ve yaşam tarzı haline getirmemiz gereken öylesine çok bilgi var ki, okullarda bunların neredeyse hiçbirini görmüyoruz. Peki ne öğreniyoruz Sınavdan hemen sonra unuttuğumuz gereksiz ne kadar bilgi varsa hemen her şey. Hamallığının ötesinde bir işe yaramayan ezbere bilgiler... 
   Sağlık gibisi yok. Kaybolmaya görsün. Gözünüz başka hiçbir şey fark etmez. Onun için ne kadar dikkatli olsak az. İşte son bir haftalık sağlık trafiğinden önemli satırbaşları 
   Sağlıklı yaşam herkes için, her yaşta çok çok önemli. Sağlıklı beslenme kadar, genetik özellikler ve spor da çok çok önemli. Aşırı kilo, hantal yaşam, düzensiz hayat, sigara, stres hastalığa davetiye çıkartıyor. 
   Özetin özeti Hastalıklar kapıyı çalmadan önleminizi almalısınız. Türk Kalp Vakfı'nın www.tkv.org.tr adresinden ve benzeri sitelerden çok şeyler öğrenebilirsiniz. Ama sağlıklı yaşam konusunda en büyük görev, okullara düşüyor. Aile hekimliği uygulaması da umarız bir an önce hayata geçer... 
   
      
   
</TEXT>
</DOC>
