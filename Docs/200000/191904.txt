<DOC>
<DOCNO> 191904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur29.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da Gazipaşa'da hortum .. 
</HEADLINE>
<TEXT>

     Antalya'nın Gazipaşa İlçesi'nde oluşan hortum, ilçedeki çok sayıda seranın yıkılmasına ve zarar görmesine neden oldu. 
     Gazipaşa'nın Koru Mahallesi'nde denizden yükselen hortum, Gazipaşa Devlet Fidan Üretme İstasyonu'ndaki seraların plastik örtülerini uçurdu. Hortum, Üretme İstasyonu yanındaki İsmet Oğuz'a ait 5 serayı da tamamen yıktı. Koru Mahallesi'nin iç kesimlerinde de etkili olan hortum çok sayıda plastik seranın yıkılmasına, bazı seraların da camlarının kırılmasına neden oldu. Hortumda, çok miktarda sera ürününün zarar gördüğü bildirildi. 
     Hortumun zarara yol açtığı alanlarda, İlçe Tarım Müdürlüğü yetkilileriyle birlikte incelemeler yapan Kaymakam İsmail Gültekin, yaklaşık 190 milyar liralık hasar meydana geldiğini belirterek, şunları söyledi 
     ''Daha kış gelmeden hortum dehşetini yaşadık. Bu da bize gösterdi ki vatandaşlarımız mutlaka seralarını sigortalatmalılar. Bu konuyla ilgili İlçe Tarım Müdürlüğü yetkililerine talimat verdim. Vatandaşların bu konuda uyarılmasını ve eğitilmesini istedim.'' Gültekin, serasında hasar tespit edilen vatandaşların yasal işlemlerinin en hızlı şekilde yapılarak mağduriyetlerinin giderilmesi için gereken her şeyin yapılacağını kaydetti. 
     Gültekin, hortum nedeniyle can kaybı olmamasının sevindirici olduğunu sözlerine ekledi. 
     
</TEXT>
</DOC>
