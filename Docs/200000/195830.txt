<DOC>
<DOCNO> 195830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/guncel/gun08.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eylem dış kaynaklı, yardımcılar içeriden' 
</HEADLINE>
<TEXT>

   Terör uzmanları, saldırıların dış kaynaklı bir organizasyonun işine benzediğini, yerel örgütlerin malzeme ve istihbarat yardımı yapmış olabileceklerini söyledi 
   
   Ortadoğu'da ve özellikle Irak'taki saldırılarda kullanılan bomba yüklü araçla yapılan eylem türü, bu kez Türkiye'de kullanıldı. İlk kez bomba yüklü araçla gerçekleşen terör eylemi üzerine Emniyet ve İstihbarat ve terör uzmanları şu görüşleri bildirdi 
   Atilla Aytek Emniyet Genel Müdürlüğü APK uzmanı 
   Bu bölgesel bir iş. Ortadoğu'daki değişimin etkisi var diye düşünüyorum. Birileri bizim gözümüzü korkutmak istiyor. Bana göre sebeplerini Ortadoğu'daki gelişmelerde aramak lazım. Çok organize, profesyonel bir iş. Amerika'daki 11 Eylül olayı ile Beyoğlu ve Şişli'ye atılan bu bomba arasında psikolojik olarak bir fark yok. 
   Cevdet Saral Eski Terörle Mücadele Daire Başkanı 
   Bu patlamada kullanılan RDX yüksek kompozisyon da bir patlayıcı olabilir. Yani C4 olabilir. Çünkü 10 - 15 kilo civarında bir RDX kullanılırsa böyle bir etki yapabilir. Ankara'da rahmetli Uğur Mumcu'nun arabasına konan 1.5 - 2 kilo cıvarındaki patlayıcı da 1 metre 20 cm. derinliğinde bir çukur açmıştı. 15 kilo RDX de 2 metre derinliğinde bir çukur açabilir. RDX daha önce de birçok örgüt tarafından kullanılmış bir malzemedir. Bu olayın hem içe dönük hem de dışa dönük mesajları var. Bu tamamen dış kaynaklı bir organizyon işine benziyor. Ancak yerel bazdaki örgütlerden ideolojik gönül bağı olanlar bunlara malzeme ve istihbarat sağlamış olabilirler. İBDA - C'nin yapmış olabileceğini düşünmüyorum. Ancak istihbarat desteği olarak belki onlardan istifade edilmiş olabilir. Dünyanın Ortadoğu'daki politikalarıyla alakalı bir eyleme benziyor diye düşünüyorum. 
   Ümit Özdağ ASAM Başkanı 
   Bu olayı ben sonuçları açısından süper terörist bir saldırı olarak görüyorum. Dış kaynaklı olduğunu düşünüyorum. İsrail hedeflerine karşı daha önce de saldırılar yapmış örgütler olabilir. İslami Cihad gibi. El Kaide olmasa bile onunla bağlantılı, çatısı altında onunla ilintili örgütlerden biri gerçekleştirmiş olabilir. 
   İki ayrı yere aynı anda koordineli bir saldırı bir etüdü gerektiriyor. Bunu yapmış oldukları anlaşılıyor. Türkiye'de araçla, kamyonla daha önce bir eylem olmadı Irak ve ABD'de oldu. Belki yerel bazı unsurlarla işbirliği yaptılar ama netice itibariyle dış kaynaklı bir saldırı gibi gözüküyor. Provokasyon diyenler var. Ben bunun doğru olduğunu düşünmüyorum. Eğer amaç toplum istikrarını bozmak olsaydı o zaman bu eylemin Yahudi bir hedefi olmazdı. 
   Bülent Orakoğlu Eski İstihbarat Daire Başkanı 
   Bu uluslararası bir terördür. Olayın işleniş tarzı ve biçimi ve Türkiye'de ve dünyadaki sonuçları itibariyle yeni terör dalgası dediğimiz bir terör tipidir. İlk defa Türkiye'de bu büyüklükte ve bu yöntemle bir eylem gerçekleşiyor. Eylem türü ve patlayıcı türü belli olduğunda hangi uluslararası terör örgütü tarafından yapıldığı araştırılacaktır. Eğer ciddi önlemler alınmazsa bu eylemler süregelecektir. Profesyonel bir iş olarak görünüyor. İstihbaratı güçlendirmeleri gerekiyor. Dünya istihbarat güçleri bugüne kadar klasik terör olaylarına karşı organize olmuşlardı ancak şimdi gelişmeler gösteriyor ki yeni terör dalgasına karşı biraz daha organize olmak gerekiyor. 
   
   
   
</TEXT>
</DOC>
