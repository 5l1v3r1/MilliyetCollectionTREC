<DOC>
<DOCNO> 176739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/soneko25.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Toplam 303 bin 122 İmar Bankası mudisi başvurdu... 
</HEADLINE>
<TEXT>

     Bankacılık Düzenleme ve Denetleme Kurumu BDDK , bugün itibariyle toplam 303 bin 122 İmar Bankası mudisinin Pamukbank belge kabul merkezlerine başvurduğunu bildirdi. 
     BDDK'dan İmar Bankası'ya ilgili yapılan açıklamada, sigortaya tabi mevduatı ödemek için yapılan işlemler sıralanırken, Banka'nın TMSF tarafından yeni yönetimin atanmasından, eski yönetim tarafından yasal belgelerin çoğunun teslim edilmediği ve sonrasında yapılan incelemeler neticesinde Banka'nın yasal kayıtlarında yer almayan mevduat hesaplarının bulunduğunun anlaşıldığı hatırlatıldı. 
     Bu durumun tespit edilmesi üzerine, gerçek tasarruf sahiplerinin belirlenmesi amacıyla, tüm şubelerden elde edilen bilgi ve belgelerin tek bir merkezde toplanarak mudi bazında incelemeler başlatıldığı ve mudilerin Pamukbank şubelerine başvurarak hesaplarını belgelemelerinin istendiği kaydedildi. 
     Açıklamada, bugün itibariyle toplam 303 bin 122 mudinin ilgili merkezlere başvurduğu ve 356 bin hesap hakkındaki bilginin ''Pamukbank T.AŞ. Belge Kabul Merkezleri''ne teslim edildiği bildirildi. 
     BDDK açıklamasında, incelemelerin sonuçlandırılmasını takiben, 4969 sayılı Kanun uyarınca yapılacak işlemler konusunda kamuoyuna aydınlatıcı bilgilerin verileceği de kaydedildi. 
     
     HAZİNE BONOSU SAHİPLERİNİN DURUMU 
     Açıklamada, hazine bonosu sahiplerine sigorta kapsamında ödeme yapılmasının mümkün bulunmadığı da vurgulanırken, ''Ancak, bu husus ile ilgili olarak diğer kamu kurumları ile ne gibi önlemlerin alınabileceği konusu ayrıntılı olarak değerlendirilmektedir'' denildi. 
     
     SORUMLULAR İÇİN YAPILAN SUÇ DUYURULARI 
     Açıklamaya göre, Bankalar Kanunu, Türk Ceza Kanunu ve diğer mevzuat uyarınca, İmar Bankası hakim ortakları ve eski yöneticileri ile Merkez Yatırım ve Ticaret A.Ş'nin yöneticileri hakkında Banka yeni yönetimi ile BDDK tarafından, ''bilgisayar programını Banka'ya zarar vermek, başkasına yarar sağlamak amacıyla karartmak ve hizmetin yapılmasını engellemek, toplu istifa ve yedinde bulunan kıymetli evrak, belge ve bilgileri devretmemek'' suçlarından dolayı suç duyurusunda bulunuldu. 
     Ayrıca, ''Banka sahip ve eski yöneticilerinin, gerçeğe aykırı beyanda bulunmak, işlemleri kayıtdışı bırakmak, Bankalar Kanunu kapsamında verilen talimatlar hilafında İmar Bank Off-Shore Ltd'ye kaynak aktarmak ve off-shore mevduatı Banka mevduatına dönüştürmek, kamu otoritesine bildirdikleri mevduat rakamını fiili mevduat rakamından düşük göstermek, vergi kaçırmaya yönelik işlemlere başvurmak suretiyle kamu otoritesi ve müşterilerin zararına yol açacak şekilde ve Bankalar Kanunu ile TCK'ya aykırı işlemler tesis etmek'' hakkında suç duyurusunda bulunuldu. 
     Yine, ''Müşterileri adına portföyünde olmadığı halde Hazine Bonosu ve Devlet Tahvili satışı işlemleri aracılığı ile para toplamak, yönetim kurulu karar defterlerini ve faaliyetlerle ilgili belgeleri muhafaza etmemek, bu suretle denetim görevinin yerine getirilmesine engel olmak ve Fon ile yeni atanan Banka yönetimince talep edilen bilgi ve belgeleri vermemek'' suçlarından dolayı da suç duyurularında bulunuldu. 
     Açıklamada, söz konusu suçlarla ilgili belgelerin savcılığa sunulduğu, konuya ilişkin olarak daha sonra tespit edilen eylem ve işlemlerle ilgili tespitlerin de pey der pey olarak ilgili savcılıklara intikal ettirildiği kaydedildi. 
     Açıklamada, ''Kurumumuzca suç duyurularının yapılması esnasında gösterilen özen, ciddiyet ve sorumluluk anlayışı, savcılık ve mahkemelerden gelen bilgi ve belge taleplerinin karşılanmasında da aynı şekilde gösterilmektedir'' denildi. 
     
     MAL KAÇIRMANIN ENGELLENMESİ İÇİN BAŞLATILAN GİRİŞİMLER 
     Açıklamada, mal kaçırmanın engellenmesi için başlatılan girişimler hakkında da bilgi verilirken, İmar Bankası'nın hakim ortak ve eski yöneticilerinin mal, hak ve alacaklarına ihtiyati tedbir konulması hususunda mahkemelerden kararlar alındığı ve gerekli işlemlerin başlatıldığı kaydedildi. 
     Bunun dışında gerek İmar Bankası yeni yönetimi, gerekse TMSF tarafından Banka'nın bilgi işlemini yürüten Merkez Yatırım Ticaret A.Ş yöneticileri ve yetkilileri aleyhine, uhdesinde bulundurduğu bilgi ve belgeleri banka yönetimine ve TMSF'ye vermemeleri nedeniyle ihtiyati tedbir istemli tespit talebinde bulunulduğu bildirildi. 
     Açıklamada, 4969 sayılı Kanun'a göre, bankanın hakim ortakları, yöneticileri ve bunlar adına hareket edenler ile bu kişilerin eş ve çocukları ilgili olarak Şişli 2. Sulh Ceza Mahkemesi'nden tedbir talep edildiği, Mahkeme'nin, 63 kişi ve 56 tüzel kişi hakkında 2003 426 Müteferrik Karar numaralı ihtiyati tedbir kararını aldığı vurgulandı. 
     
     DİĞER KAMU KURUMLARININ İLGİ ALANINA GİREN HUSUSLAR 
     BDDK'nın açıklamasında konusu suç teşkil edip diğer kamu kurumlarının ilgi alanına giren hususlara da değinilerek, kayıt dışı işlemler nedeniyle oluşabilecek vergi kaybı ile KKTC'de kurulu İmarbank Off-Shore Ltd'de bulunan mevduatlardan elde edilen faiz gelirleri hakkında Maliye Bakanlığı gereği için bilgilendirildiği belirtildi. 
     Ayrıca, Bankalar Yeminli Murakıpları tarafından hazırlanan ''Kanuni Defter ve Muhasebe Kayıtları Hakkında Durum Tespit Raporu''nun bir örneğinin ''Kara Paranın Önlenmesine Dair Kanun''da yer alan tedbirlerin uygulanması için adli makamlarda girişimlerde bulunulmasını teminen Mali Suçlar Araştırma Kurulu'na MASAK gönderildiği kaydedildi. 
     Açıklamada, MASAK tarafından, kara paranın aklanmasının önlenmesine dair mevzuat uyarınca yapılan başvuru üzerine Şişli Cumhuriyet Başsavcılığı'nın talebine istinaden, Şişli 2. Sulh Ceza Mahkemesi'nin 1 Ağustos 2003 tarihinde verdiği karar ile ilgili kişilerin mal, hak ve alacakları üzerine 4208 sayılı Kanun'un 9. maddesi uyarınca tedbir konulduğu hatırlatıldı. 
     Ayrıca bulgular hakkında ''Maliye Bakanlığı'na, Hazine Müsteşarlığı'na, Merkez Bankası'na, SPK'ya ve Telekomünikasyon Kurulu''na yazılı ve sözlü bilgilerin verildiği, bu kurumlar nezdinde gerekli girişimlerde bulunduğu da bildirildi. 
     Açıklamada, ''Devlet, tüm organlarıyla mevcut sorunların çözümlenmesi için tam bir işbirliği içerisinde çalışmalarını sürdürmektedir. Bu çerçevede, yasaların verdiği her türlü yetki kullanılmaktadır'' denildi. 
     
     4969 SAYILI KANUN 
     Resmi Gazete'de yayımlanarak 12 Ağustos 2003 tarihinde yürürlüğe giren 4969 sayılı ''Bazı Kanun ve Kanun Hükmünde Kararnamelerde Değişiklik Yapılmasına Dair Kanun'' ile getirilen düzenlemelerle, usulsüz işlemlerde caydırıcılığın artırılması, tahsilatın hızlandırılması ve mudilere ödeme yapılabilmesine ilişkin esas ve usullerin belirlenmesi hedefleniyor. 
     Söz konusu Kanun ile Bankalar Kanunu uyarınca bankacılık işlemleri yapma ve mevduat kabul etme izni kaldırılan bankalar nezdindeki tasarruf mevduatının Hazine Müsteşarlığı ve TMSF'nin müşterek önerisi üzerine Bakanlar Kurulu tarafından belirlenecek esas ve usullere göre ilgililere ödenmesine ilişkin düzenlemeler de getiriliyor. 
     
</TEXT>
</DOC>
