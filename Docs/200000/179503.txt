<DOC>
<DOCNO> 179503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sondun19.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Focus'a konuştu "İşgalci görülmeye izin vermeyiz" 
</HEADLINE>
<TEXT>

     Başbakan Recep Tayyip Erdoğan, Türkiye'nin Irak'ta işgalci güç olarak görülmesine izin vermeyeceklerini söyledi. 
     Başbakan Erdoğan, Focus dergisine verdiği demeçte, Irak'a asker gönderme konusunda henüz karar almadıklarını belirterek, ''Her halükarda Irak'a çatışan bir güç olarak gitmeyeceğiz. İşgalci olarak görülmemize izin vermeyeceğiz. Polis ya da savaşçı göndermeyeceğiz. Halkın ihtiyacını karşılayacak düzenli birlikler gönderebiliriz. Iraklılara yeniden imar konusunda yardımcı olmak istiyoruz'' dedi. 
     Irak'ta Türkmenlere yönelik saldırıların büyük boyutlara vardığına işaret eden Erdoğan, ''Barışı sağlamak ve çatışmaları sona erdirmek, öncelikle ABD'nin görevidir. Tabii ki etnik bir grubun diğer bir gruba karşı hükümranlık sağlamasına karşıyız. Bu konuda Washington'daki yetkililer ve Bağdat'taki Amerikalı temsilcilerle görüşmek istiyoruz'' diye konuştu. 
     Erdoğan, BM'nin alacağı olası bir kararın Türkiye'nin Irak'a asker gönderme kararını olumlu yönde etkileyeceğini ve bu karar sürecini kolaylaştıracağını da ifade etti. 
     Başbakan Erdoğan, ''BM'nin ve NATO'nun, Irak'taki istikrarın sağlanmasında aktif rol üstlenmesi gerektiğine inanıyoruz. Irak'ın kuzeyinde, orta bölgelerinde ve güneyinde yaşayanlar farklı değerlere sahip. Irak anayasası, tüm bu şartları dikkate almalı. Aksi takdirde yeni sorunlar ortaya çıkar'' dedi. 
     Erdoğan, Irak'taki gelişmeler nedeniyle Türk ekonomisinde sorunlar yaşandığını, bundan en çok da turizm sektörünün etkilendiğini söyledi. 
     
     ''PKK, BÜYÜK ÖLÇÜDE ETKİSİZ HALE GETİRİLDİ'' 
     Irak'ın kuzeyindeki otorite boşluğunun terör gruplarına yaradığına dikkati çeken Erdoğan, ''ABD'nin, kendini toparlaması için PKK'ya fırsat vermeyeceğine ve terör gruplarını yok etmek istediğine inanıyorum. Bu böyle olmasaydı, bölgedeki tüm ülkeler kendi güvenliklerini kendilerinin sağlamaları gerektiğine inanacaklardı. Ancak bugünkü adıyla KADEK olan PKK, büyük ölçüde etkisiz hale getirildi'' diye konuştu. 
     Bazı Avrupa ülkelerinin PKK'yı ''cesaretlendirme'' girişimlerinden rahatsız olduklarını ifade eden Erdoğan, bazı AB ülkelerinin KADEK'i terör örgütü olarak kabul etmek istemediğini belirtti. 
     Erdoğan, ''Yani bir tarafta teröre karşı dünya çapında sürdürülen bir mücadele, diğer yanda ise 40 bin insanın ölümüne neden olan bir örgütü terör örgütü olarak kabul etmek istemeyen ülkeler var. Biz her zaman terörizme karşı uluslararası bir platform oluşturulmasını istedik. Terör, bugün sadece bizi vuruyor olabilir, ancak yarın diğer bazı ülkeleri ve insanları hedef alabilir'' dedi. 
     Başbakan Erdoğan, Türkiye-ABD ilişkileriyle ilgili olarak da, ABD'nin Türkiye'nin stratejik ortağı olduğunu, ikili ilişkilerin bir günde kurulmadığını ve bir günde yıkılamayacağını belirtti. 
     
     ''TÜRKİYE AB'YE HAZIR'' 
     Başbakan Erdoğan, Türkiye'nin AB'ye hazır ve AB'nin aday olarak kabul ettiği diğer bazı ülkelerden bile daha iyi durumda olduğunu kaydetti. 
     Türkiye'den sonra AB üyeliği için başvuruda bulunan bazı ülkelerin bile AB'ye alındığını hatırlatan Erdoğan, ''Hiçbir ülkede AB'ye girmek isteyenlerin oranı Türkiye'de olduğu kadar çok değil. Halkın yüzde 75'i AB üyeliğinden yana. AB'nin bir Hıristiyan kulübü olmadığına inandığımızı da her vesileyle söyledim. Ancak bunu ispatlamak Türkiye'nin değil, AB'nin görevidir. Türkiye'deki reformlar göz önüne alındığında, Türkiye ile üyelik görüşmelerine başlanması gerektiğine inanıyorum. Şimdi AB, Türkiye'nin üyeliğine hazırlanmalıdır'' diye konuştu. 
     
</TEXT>
</DOC>
