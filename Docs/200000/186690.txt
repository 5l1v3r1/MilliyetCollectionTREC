<DOC>
<DOCNO> 186690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/siyaset/siy01.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tezkerede sayı ve bölge yok' 
</HEADLINE>
<TEXT>

   Dışişleri Bakanı Gül, Irak'a gidecek Türk askerinin sayısı ve hangi bölgede konuşlanacağının, tezkerede yer almayacağını söyledi 
      OKTAY ENSARİ, DEMET ÖZTÜRK, ERHAN KAN Kayseri DHA 

   
   Dışişleri Bakanı ve Başbakan Yardımcısı Abdullah Gül, Türk askerinin Irak'a gidişi konusunda kesin tarih olmadığını, asker sayısı ve Irak'ta konuşlanacak bölgeyle ilgili tezkerede bir madde bulunmayacağını söyledi. 
   Kayseri Büyükşehir Belediyesi'nin açılış törenlerine katılan Gül, tezkerede Türk askerinin hangi bölgede konuşlandırılacağına ilişkin bir maddenin yer almayacağı yönündeki soru üzerine, "Zannedersem öyle olacak. Tabii eğer giderse" yanıtını verdi. Gül, konunun bugünkü Bakanlar Kurulu'nda tartışılacağını, çıkacak karara göre Dışişleri Bakanlığı ve askeri yetkililerin detayları ele alacaklarını ifade etti. 
   
   ABD ile ilişkiler iyi 
   Gül bir soru üzerine ABD'yle ilişkilerin gayet iyi olduğunu, özellikle terörle mücadele konusunda önemli mesafeler alındığını anlatarak şu değerlendirmeyi yaptı "Geçen hafta ABD'den terörle ilgili en üst yüksek yetkililer geldi. Oturup konuşuldu, karşılıklı mutabakata varıldı. Terörle mücadele için gerekli her yol denenecek. Dolayısıyla fiili işbirliği söz konusu olacak. Irak'la ilgili gelişmeleri yakından takip ediyoruz. BM'de yakında muhtemelen bir karar çıkacak. Türkiye de kendi açısından durumu değerlendirecek." 
   Türkiye - AB ilişkilerine yönelik soruları da yanıtlayan Gül, "2004 sonunda müzakerelere başlamamız çok büyük ihtimal. Büyük ülkelerin bu süreci biraz uzun sürüyor" dedi. 
   Gül, "Uyum yasaları çerçevesinde Hıristiyanlığın ön plana çıkacağı" konusundaki haberlerin hatırlatılması üzerine şu yanıtı verdi "Hıristiyanlığın ön plana çıkması söz konusu değil. Herkes için din özgürlüğü vardır. Bunlarda garipsenecek bir şey yok." 
   
</TEXT>
</DOC>
