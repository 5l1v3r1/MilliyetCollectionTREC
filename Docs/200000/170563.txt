<DOC>
<DOCNO> 170563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/soneko02.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
5 yıl içinde 1.5 milyon konuta ihtiyacımız var... 
</HEADLINE>
<TEXT>

     Toplu Konut İdaresi Başkanı TOKİ Erdoğan Bayraktar, Türkiye'nin önümüzdeki 5 yıl içinde 1.5 milyon konut ihtiyacı bulunduğunu bildirdi. 
     Bayraktar, Türkiye'deki konut ihtiyacı konusunda net bir veri bulunmadığını, ancak Konut Müsteşarlığı'nın yaklaşık 3 yıldan bu yana yaptığı ''Türkiye'de 2000-2010 Yılı Konut Araştırması'' çalışmasına göre Türkiye'de yenileme ve ihtiyaç tarzında önümüzdeki 5 yıl içinde 1.5 milyon konut ihtiyacının olduğunun anlaşıldığını kaydetti. 
     Bu ihtiyacın bazı yerlerde konut fazlası, bazı yerlerde de konut açığı şeklinde tezahür ettiğini belirten Bayraktar, araştırmada bu yıl da 400 bine yakın konut yapılması gerektiğinin belirtildiğini söyledi. 
     Bayraktar, kamu olarak konut ihtiyacının en fazla yüzde 10'unu bizzat yapmayı planladıklarını vurgulayarak, şöyle devam etti 
     ''Bunu da model, sağlamlık, kalite ve fiyatları oluşturmak için yapacağız. Aynı zamanda özel sektörün önünü açarak, belli bir disiplin ve kaliteye çıkmasını sağlayarak Türkiye'deki konut ihtiyacının giderilmesini tasarlamaktayız. Yoksa devlet olarak hepsini yapmaya ne imkanımız, ne de düşüncemiz var.'' 
     
     KAYNAK TEMİN ÇALIŞMALARI 
     Bayraktar, Türkiye'deki konut ihtiyacının giderilmesine yönelik kaynak temin çalışmaları içinde olduklarını kaydetti. TOKİ Başkanı, bu kaynağın bir kısmını yapacakları konutlardan alacakları ortalama yüzde 15 ile 25 arasındaki peşinat ve taksitlerle karşılamayı düşündüklerini söyledi. 
     Kaynağın bir diğer kısmını da İstanbul, İzmir ve Ankara gibi gelişmiş şehirlerde rant projeleri geliştirerek, hem lüks konut prestij projesi, hem de iş merkezleri yapmak suretiyle temin etmeyi amaçladıklarını bildiren Bayraktar, bu kapsamda İstanbul ve Ankara'da yakında çalışmalara başlayacakları bildirdi. 
     Bayraktar, İstanbul Bahçeşehir'de Emlak Bankası'ndan TOKİ'ye devreden arsalar ile Ataköy'deki kıymetli arsayı bu amaçla kullanacaklarını, yine İstanbul'un Kadıköy ve Halkalı gibi muhtelif yerlerinde de bunu uygun alanlar bulunduğunu ifade etti. 
     Erdoğan Bayraktar, ''Ankara Eryaman'ın projelerini bitirdik. Yakında inşaatı başlayacak bir uygulama projesi var. İzmir Mavişehir'de villa inşaatlarımız devam ediyor. Emlak Bankası'ndan devreden gayri menkullerin satışı suretiyle de kaynak teminine çalışıyoruz'' dedi. 
     Bayraktar, kaynak bulamama korkusu taşımadığını, kendisini esas ülke şartlarının ve ülkenin diğer bürokratik şartlarının iş yapmak isteyen insana yeterli kolaylığın sağlanamadığı varsayımının korkuttuğunu söyledi. 
     
     GECEKONDU DÖNÜŞÜM PROJELERİ 
     Erdoğan Bayraktar, bu yıl için hedefledikleri 100 bin konuttan 40 bin konutu projelendirebildiklerine de dikkat çekerek, ''ancak, 100 bin konut hedefine de ulaşmaya çalışacağız'' diye konuştu. 
     Bu yıl projelenen 40 bin konutun içinde gecekondu dönüşüm projeleri de bulunduğunu bildiren Bayraktar, bununla ilgili olarak Altındağ Belediyesi'nin devam eden projesine maddi destek sağlayacaklarını belirtti. 
     Bayraktar, yine Ankara Mamak'ta yapılacak konutların gecekondu dönüşüm projesi kapsamında olduğunu, Erzurum Yakudiye Belediyesi ile müştereken yürüttükleri gecekondu dönüşüm projesinin inşaatının da sürdüğünü söyledi. 
     İstanbul ve İzmit'te de gecekondu dönüşüm projeleri çalışmalarının devam ettiğini bildiren Bayraktar, ''Bu projelerde öncelikle gecekonduda oturanlara ev yapacağız. Daha sonra gecekonduları yıkarak, yerine az yoğunluklu ve modern hayatın gerektirdiği donanımlara haiz konutlar yaparak, satacağız'' diye konuştu. 
     Erdoğan Bayraktar, bu projeler kapsamındaki konutların gecekonduda oturan vatandaşlara belli kıstaslar çerçevesinde verileceğini belirterek, şu açıklamalarda bulundu 
     ''Bedava verilmesi söz konusu değil. Eğer vatandaşın tapusu yoksa, ona göre değerlendirme yapacağız. Enkaz bedeli verebiliyorsak onu vereceğiz. Eğer tapusu var ise bu tapu bedelini ödemek suretiyle olacak. 
     Konut bedelini ödeme şeklinde de şöyle bir kıstasımız var. Öncelikle inşaatlara bir başlamak ve belli bir yere kadar gelmek istiyoruz. Bir güven ortamı yarattıktan sonra ihtiyaca ve ödeme şartlarına göre koşullarımızı belirleyeceğiz.'' 
     
</TEXT>
</DOC>
