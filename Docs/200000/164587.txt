<DOC>
<DOCNO> 164587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sondun14.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Atatürk'ün evini ziyaret eden ilk Türk Başbakan oldu 
</HEADLINE>
<TEXT>

     Başbakan Recep Tayyip Erdoğan, AB zirvesi için geldiği Selanik'te Atatürk Evi'ni ziyaret ederek, bu evi ziyaret eden ilk Türk Başbakanı oldu. 
     AB-Batı Balkanlar zirvesinin sona ermesinin ardından AB liderlerinin çıktığı tekne gezintisine katılmayan Erdoğan ve beraberindeki heyet, doğrudan zirvenin yapıldığı Halkidiki yarımadasından helikopterle Selanik havaalanına geçti. 
     Erdoğan, daha sonra buradan karayoluyla Yunan güvenlik güçlerinin eşliğinde kent merkezinde Atatürk Evi'ne gitti. 
     Başbakan Erdoğan, Atatürk'ün doğduğu evi gezerek yetkililerden bilgi alırken, ziyaretçiler için açılan özel defteri imzaladı. 
     Erdoğan'ın, Atatürk'ün annesi Zübeyde Hanım'ın odasında bulunan Kuranıkerim'i incelediği gözlenirken Yunan basını da Atatürk Evi'ni ilk ziyaret eden Türk Başbakanı olan Erdoğan'ı yoğun bir ilgiyle izledi. 
     Bu arada, edinilen bilgiye göre Yunan tarafı, sabah saatlerinde Türk heyetine küreselleşme karşıtlarının gösterileri nedeniyle Selanik havaalanından Atatürk Evi'ne gidişin tehlikeli olabileceği uyarısında bulundu. Erdoğan'ın, bu uyarılara rağmen sorumluluğu alarak Atatürk Evi'ni ziyaret etmeyi tercih ettiği belirtilirken, Yunanistan Dışişleri Bakanı Yorgo Papandreu'nun da Erdoğan'ın eve girmesinden hemen sonra telefonla arayarak herhangi bir sorun çıkıp çıkmadığını kontrol ettiği öğrenildi. 
     
</TEXT>
</DOC>
