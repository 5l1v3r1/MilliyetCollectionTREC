<DOC>
<DOCNO> 152331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun50.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda İçişleri Bakanı'ndan Suudi Arabistan için ilginç iddia... 
</HEADLINE>
<TEXT>

     Hollanda İçişleri Bakanı Johan Remkes, ülkedeki köktendinci İslami örgütlerin, Suudi Arabistan kaynaklı yardım paralarını terör amaçlı kullandıklarını belirtti. 
     Remkes, Meclis'te yöneltilen bir soru önergesine verdiği yazılı yanıtta, köktendinci örgütlerin, zaman zaman Suudilerden para yardımı gördüklerini ve alınan bu yardımları, terör eylemlerinin desteklenmesi amacıyla kullandıklarını kaydetti. 
     Bu sonuca, Hollanda ve yabancı istihbarat birimlerinin ortak çalışma ve araştırmaları sonucu varıldığını bildiren İçişleri Bakanı, örgütlerin kurslar düzenleyerek Müslüman gençleri radikalleştirdiğinin ve İslam adına dış ülkelerde savaşmak üzere gönüllü kişiler topladığının belirlendiğini belirtti. 
     Remkes, bu örgütlere örnek olarak, Eindhoven kentinde bulunan ve kısa süre önce malvarlığı dondurulan El Aksa Vakfı'nın gösterilebileceğini, bu tür vakıfların ve yardım örgütlerinin camiler aracılığıyla Müslüman gençler arasından militan topladıklarını kaydetti. 
     





</TEXT>
</DOC>
