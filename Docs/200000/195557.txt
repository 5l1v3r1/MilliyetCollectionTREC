<DOC>
<DOCNO> 195557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sonspo15.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Deplasman tanımıyoruz.. 
</HEADLINE>
<TEXT>

     12. Avrupa Şampiyonası elemeleri baraj ilk maçında yarın Riga'da Letonya ile karşılaşacak A Milli Futbol Takımı, son dönemlerde deplasmandaki eleme grubu maçlarında genelde başarılı sonuçlar alıyor. 
     Türkiye, Dünya Kupası ile Avrupa Şampiyonası eleme grupları ve baraj maçlarında 7 yıldır rakip sahalarda yaptığı son 18 maçta yalnızca İngiltere'ye yenildi. 
     Ay-yıldızlı ekip, bu süre içinde toplam 29 gol atarken, kalesinde 9 gol gördü. 
     
     SON YENİLGİLER BELÇİKA VE İNGİLTERE'YE 

     Türkiye, eleme maçlarında rakip sahadaki en son yenilgiyi, 2 Nisan 2003'de İngiltere karşısında 2-0'lık sonuçla aldı. 
     Milliler ayrıca, son periyotta 31 Ağustos 1996'da, Brüksel'deki Dünya Kupası Eleme Grubu maçında Belçika'ya 2-1 yenilmişti. 
     
     SON 23 MAÇTA 2 YENİLGİ 

     Türk Milli Takımı, rakip sahadaki son 23 eleme grubu maçından yalnızca 2'sini yitirdi. 
     Bu süre içindeki maçlarda 12 galibiyet ve 9 da beraberlik alan milliler, toplam 36 gol atarken, kalesinde ise 16 gol gördü. 
     Rakip sahadaki son 23 eleme grubu maçının 18'inde rakiplerine gol atmayı başaran milliler, 12'sinde ise kalelerini rakip forvetlere kapadı. 
     Türkiye ayrıca, bu süre içinde kalesinde 1 maçta 2'den fazla gol görmezken, San Marino'ya 5, Finlandiya'ya 4, Kuzey İrlanda, Moldova ve Liechtenstein'a 3'er gol atma başarısını gösterdi. 
     
</TEXT>
</DOC>
