<DOC>
<DOCNO> 185395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur29.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Drej Ali olarak tanınan Ali Yasak havaalanında gözaltına alındı 
</HEADLINE>
<TEXT>

     Ukrayna dönüşü Atatürk Havalimanı'nda gözaltına alınan ''Drej Ali'' lakaplı Ali Yasak, emniyete getirildi. 
     İstanbul Emniyet Müdürlüğü'nün Vatan Caddesi'ndeki kompleksinde bulunan Organize Suçlar Şube Müdürlüğü'ne elleri arkadan kelepçeli halde saat 15.15 sıralarında getirilen Yasak, basın mensuplarının soruları üzerine, ''Ukrayna'dan döndüğünü ve niçin arandığını bilmediğini'' söyledi. 
     Bu arada Yasak'ın, bir gazetenin okurlarına promosyon olarak dağıtmak istediği telefonun ithalatından 2 grup arasında doğan anlaşmazlık sonucu Ataköy'de 2 otomobilden karşılıklı olarak ateş açılması olayına ilişkin arandığı ve bu nedenle gözaltına alındığı bildirildi. 
     Aynı olaya ilişkin daha önce Yasak'ın şoförü Tuncer Kalaycı'nın da aralarında bulunduğu 1'i kadın 15 kişi gözaltına alınırken, Ali Yasak'ın da 2 grup arasında arabuluculuk yapmaya çalıştığı öne sürülmüştü. 
     
</TEXT>
</DOC>
