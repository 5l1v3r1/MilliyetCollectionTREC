<DOC>
<DOCNO> 179784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/soneko23.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı şirketleri 6 aylık karda katrilyonu geçti... 
</HEADLINE>
<TEXT>

     Sabancı Grubu'nun Borsa'da işlem gören 13 şirketinin 6 aylık brüt karı, 1 katrilyon 39 trilyon 155 milyar lira olarak gerçekleşti. 
     Sabancı Holding'ten yapılan açıklamaya göre, Sabancı Grubu, şirketleri Borsa'da işlem gören Türkiye'nin önde gelen grupları arasında, brüt ve net kar ile vergide bu yılın ilk yarısını lider olarak bitirdi. 
     2003 yılı altı aylık kar rakamları incelendiğinde, Sabancı Grubu'nun en yakın takipçisinin yaklaşık 2.5 katı brüt kar elde ettiği görüldü. 
     İMKB'de işlem gören şirketlerden, 2003 yılı altı aylık sonuçları açıklanan ve kar eden şirketler toplam 4 katrilyon 669 trilyon lira brüt kar gerçekleştirdi. 13 Sabancı şirketinin brüt karı 1 katrilyon 39 trilyon lira ile toplam brüt karın yüzde 22'sine ulaştı. Bu şirketlerin net karı da, 678 trilyon 486 milyar lira olarak hesaplandı. 
     Tüm şirketler tarafından vergi karşılığı olarak ayrılan toplam 990 trilyon liranın yaklaşık yüzde 36'sı, Sabancı şirketleri tarafından sağlandı. Sabancı şirketlerinin vergi karşılıkları, 360 trilyon 669 milyar lira oldu. 
     Borsaya kayıtlı grupların ödenmiş sermayeleri karşılaştırıldığında da Sabancı Grubu, toplam 2 katrilyon 650 trilyon lira ödenmiş sermaye ile ilk sırada yer aldı. 
     
</TEXT>
</DOC>
