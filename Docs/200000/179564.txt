<DOC>
<DOCNO> 179564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sonspo14.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bratu ve Petre Galatasaray'da... 
</HEADLINE>
<TEXT>

     Galatasaray, ilk transfer döneminin son gününde Romanya'nın Rapid Bükreş takımından Florin Bratu ile National Bükreş'ten Ovidiu Petre ile sözleşme imzladı. 
     Florya Metin Oktay Tesisleri basın odasında gerçekleştirilen imza törenine, yeni transfer olan Rumen futbolcuların yanısıra, kulüp ikinci başkanı ve basın sözcüsü Ali Dürüst ile menajer Gheorghe Popescu katıldı. 
     Ali Dürüst, yaptığı açıklamada, Galatasaray'a uzun yıllar hizmet edecek 2 genç oyuncu transfer ettiklerini ifade ederek, ''Bu oyuncular hem takıma yararlı olacak, hem de rekabeti artıracaklar'' dedi. 
     Sözleşmelerin son 2 yılı opsiyonlu olmak üzere 5'er yıllık yapıldığını kaydeden Dürüst, her iki oyuncunun da aynı koşullarda sözleşme imzaladığını bildirdi. 
     Dürüst, Petre'nin adının Avrupa Şampiyonlar Ligi listesine yazıldığını, ancak Bratu'nun bu sezon ön eleme maçında eski takımında forma giydiği için ilk bölümde oynayamayacağını anlatarak, ''Biz, Avrupa Şampiyonlar Ligi'nin uzun dönem düşünüyoruz. Bratu'yu ocak ayından sonraki bölümde kadroya dahil edeceğiz'' diye konuştu. 
     Bu transferleri son güne bırakmalarının da kulübün çıkarları için olduğunu vurgulayan Dürüst, şöyle konuştu 
     ''Transferlerin son gün olmasını kulüp açısından uygun gördük. Transferleri gerçekleştirirken de sadece kulüpleriyle muhatap olduk. Kimsenin bize engel olması da söz konusu değil.'' 
     
     SERVET'İN TRANSFERİ 

     Dürüst, Denizlisporlu savunma oyuncusu Servet Çetin'in transferiyle ilgili yöneltilen sorular üzerine de, ''Biz bu oyuncu ve kulübüyle en son temasımızı 1 hafta önce yapmıştık. O gün bu olay kapandı. Yeni bir gelişme ne dün, ne de bugün olmadı'' dedi Futbolcuların menajeri Popescu ise, oyuncuların Hagi ile karşılaştırılmasıyla ilgili olarak, şunları kaydetti 
     ''Hagi, çok farklı bir oyuncuydu. Ancak Galatasaray kaliteli 2 futbolcu transfer etti. 2'si de Romanya Milli Takımı'nda oynayan genç oyuncular ve Galatasaray ile Avrupa'da başarıya ulaşmak istiyorlar.'' Bu arada Galatasaray'ın kontenjanındaki yabancı oyuncu fazlası sorununun, kadrodaki yabancı oyunculardan yaşı tutan Tamas'ın lisansının PAF takımında gösterilmesiyle halledileceği açıklandı. 

     
</TEXT>
</DOC>
