<DOC>
<DOCNO> 189144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/dunya/adun.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den reform çağrısı 
</HEADLINE>
<TEXT>

   Malezya'da düzenlenen İslam Konferansı Örgütü Zirvesi'nde konuşan Cumhurbaşkanı, İslam dünyasının ciddi bir yenilenme ve reform sürecine ihtiyacı olduğunu söyledi... 
      DIŞ HABERLER SERVİSİ 

   
   Cumhurbaşkanı Ahmet Necdet Sezer, İslam Konferansı Örgütü İKÖ üyesi ülkelere, İslam dünyasında reform çağrısı yaptı. Malezya'nın Putrajaya kentinde düzenlenen İKÖ Zirvesi'ne katılan Cumhurbaşkanı Sezer, Türkiye'nin Irak vizyonunun "özel gündem" içermediğini vurguladı ve İslam ülkelerinin, Irak konusunda hareketsiz kalmamasını istedi. 
   Malezya'da dün başlayan İslam Konferansı Örgütü 10. Dönem Devlet ve Hükümet Başkanları Zirvesi'nde konuşma yapan Cumhurbaşkanı Ahmet Necdet Sezer, İslam dünyasının ciddi bir yenilenme ve reform sürecine ihtiyacı olduğu mesajını verdi. Müslüman ülkelerin, temel bir tercihle karşı karşıya kaldığını belirterek, "Ya bugünkü konumumuzla yetineceğiz ya da kendimizi sorgulayarak, cesur kararlar alacak ve İslam dünyasının çıtasını yükselteceğiz" diyen Sezer, İKÖ'nün etkinliğini artırmak için üye ülkelerin "kendi bahçelerini gözden geçirmeleri gerektiğini" söyledi. 
   
   Irak'ta özel gündem yok 
   Cumhurbaşkanı Ahmet Necdet Sezer, Türkiye'nin Irak vizyonunun, Irak halkının ve uluslararası toplumun kolektif vizyonu olduğunu, "başka özel bir gündem" içermediğini, Türkiye'nin Irak'ın komşusu olarak yeniden yapılandırma sürecine katkı yapacağını belirtti. Irak'ın komşularına ve bölge ülkelerine özel bir sorumluluk düştüğünü vurgulayan Sezer, Irak'ı en kısa sürede "düzlüğe çıkarmak" için İKÖ'nün de, üyesi olan bu ülkedeki gelişmeler karşısında sessiz kalmamasını istedi. 
   
   KKTC tam üye olmalı 
   Sezer, KKTC'nin İKÖ'ye ancak, artık BM'nin bile kullanmadığı "toplum" sıfatıyla gözlemci olarak katılabildiğini hatırlatarak, bu ülkenin İKÖ'de haklı olarak tam üyelik beklediğini söyledi. 
   
   Ortadoğu'da yeni dönem    Sezer, Ortadoğu'nun yeni bir dönemin eşiğinde olduğunu, Türkiye'nin barış için tüm taraflarla birlikte çalışacağını belirtti. Sezer, İsrail güvenlik kabinesinin Filistin lideri Yaser Arafat'ı sürgüne gönderme yönünde aldığı ilke kararı ve İsrail'in Suriye'ye karşı giriştiği hava saldırısını endişeyle karşıladıklarını bildirdi. 
   
   
</TEXT>
</DOC>
