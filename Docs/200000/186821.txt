<DOC>
<DOCNO> 186821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sonspo17.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa futbolda bu hafta "nakavt" oldu... 
</HEADLINE>
<TEXT>

     Bursa, futbolda bu hafta hüsran yaşadı. Kentin profesyonel liglerde mücadele eden 6 takımından 5'i sahadan yenilgiyle ayrıldı. 
     Bursaspor'un cumartesi akşamı Malatyaspor'a 2-1'lik skorla yenilmesinin ardından, diğer profesyonel liglerdeki temsilcileri de Bursa'nın yüzünü güldüremedi. 
     İkinci Lig B Kategorisi'nde mücadele eden, İnegölspor, Mustafakemalpaşaspor ve Bursa Merinosspor, belediye takımlarıyla oynadıkları maçlardan puansız ayrıldılar. 
     Mustafakemalpaşaspor, kendi saha ve seyircisi önünde Marmaris Belediyespor'a 3-0 gibi farklı bir skorla boyun eğerken, İnegölspor, Nazilli Belediyespor'a 2-1, Bursa Merinosspor da İstanbul deplasmanında Güngören Belediyespor'a 1-0 yenildi. 
     Bursa'nın yüzünü güldüren tek takım, OYAK Renault oldu. Türkiye Üçüncü Ligi 4. Grup'ta oynanan Bursa derbisinde, sarı-siyahlı takım, Orhangazi Döktaşspor'u 3-0 gibi net bir skorla yenmeyi başardı. 
     Bursa'nın Üçüncü Lig'deki bir diğer temsilcisi Kestelspor da ESKİ Spor'a 1-0 yenildi. 
     
</TEXT>
</DOC>
