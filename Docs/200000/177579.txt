<DOC>
<DOCNO> 177579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/siyaset/siy01.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kılınç'tan sert veda 
</HEADLINE>
<TEXT>

   Milli Güvenlik Kurulu'na son kez katılan Genel Sekreter Org. Tuncer Kılınç, "MGK'yı eleştirenler, şimdi MGK'dan destek arıyor" diye konuştu 
   AYHAN AYDEMİR, BARKIN ŞIK Ankara 

   
   Milli Güvenlik Kurulu'nun MGK toplantısına son kez katılan Genel Sekreter Orgeneral Tuncer Kılınç, siyasilere sert eleştiriler yönelterek veda etti. 30 Ağustos'ta emekli olacak Kılınç, "Her fırsatta MGK'yı eleştirenlerin şimdi MGK'dan destek aramaları manidar. MGK'nın önemi bir kez daha ortaya çıkmıştır" dedi. Kara Kuvvetleri Komutanı Org. Aytaç Yalman da, "Türkiye ulusal çıkarlarını ABD ile ilişkileri düzeltmek için değil, kendi önceliklerini belirleyerek koruyabilir" diye konuştu. 
   
   Düzenin kurulması politik hedef 
   Irak'taki istikrarsızlığın bir an önce sona ermesi ve kamu düzeninin yeniden kurulması öncelikli politik hedef olarak belirlenirken, hükümetin ABD ile yürüttüğü temasların eylülde yapılacak MGK'da bir daha değerlendirilmesi benimsendi. Irak'a asker gönderme kararı, Cumhurbaşkanı Sezer başkanlığında 4.5 saat süren MGK'da değerlendirildi. MGK'ya, 30 Ağustos'ta emekliye ayrılacak Deniz Kuvvetleri Komutanı Ora. Bülent Alpkaya, Hava Kuvvetleri Komutanı Org. Cumhur Asparuk ve Kılınç son kez katıldı. Sezer'in komutanlara plaket vermesi sırasında Hava ve Deniz kuvvetleri komutanlarının ardından söz alan Kılınç, 7. Uyum Paketi ile icracı yetkileri ortadan kaldırılan MGK'ya ilişkin, "Ülkenin hayati meseleleri konusundaki önemi bir kez daha ortaya çıkmıştır" dedi. Yalman da, Irak'a ilişkin Türkiye'nin ulusal çıkarlarını "Bölgedeki Kürt sorunu" ve "Türkiye - ABD ilişkileri" olarak iki bölüme ayırdı. Yalman, Irak'a asker göndererek Türk - ABD ilişkilerinin düzeleceğini sanmanın büyük hata olacağını vurguladı. 
   
   Yeni saldırılar olabilir 
   MGK'da, Irak'a ilişkin askeri ve politik durum değerlendirmeleri yapılırken, BM binasına düzenlenen son saldırıya benzer olayların yaşanabileceğine dikkat çekildi. NATO ve ABD'nin Avrupa Kuvvetler Komutanı Orgeneral James Jones tarafından Ankara'ya gönderilen sualnameye yanıt da üyelere aktarıldı. Sezer, Irak'a asker için uluslararası yasallık aranması görüşünü yinelerken, hükümet ulusal çıkarlar gereği istikrar gücüne destek verilmesi gerektiğine işaret etti ve istikrarsızlığın, Türkiye'yi tehdit ettiğini savundu. MGK bildirisinde de, "Türkiye'nin Irak'ta barış ve istikrarın sağlanması, ülkenin yeniden yapılandırılması çerçevesinde yürütülen temasları yakından izlediği" vurgulanırken, savaş öncesi eğilimin aksine, "uluslararası yasallık" koşulu dile getirilmedi. 
   7. Uyum Paketi'nin yasalaşmasıyla aylık toplantıları iki ayda bire indirilen MGK'nın ekim yerine eylülde belirlenecek bir gün toplantıya çağrılması da kararlaştırıldı. Başbakan Erdoğan, MGK'nın ardından, "Irak konusunda karara yakın mısınız " sorusuna, "Heyetlerin getireceği neticeler üzerinde yapılacak çalışmalar doğrultusunda adım atılacak. Son karar TBMM'nin" yanıtını verdi. Hükümetin de MGK kararını 25 Ağustos'taki Bakanlar Kurulu'nda tartışacağı kaydedildi. 
   
   
</TEXT>
</DOC>
