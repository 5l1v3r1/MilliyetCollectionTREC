<DOC>
<DOCNO> 194745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sondun07.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalp krizi sonrası tedavide çığır.. Her yıl 50 bin hayat kurtulacak 
</HEADLINE>
<TEXT>

     Novartis ilaç firmasının desteğiyle valsartan adlı maddeyi içeren Diovan ilacı kullanılarak yapılan bir çalışmanın, kalp krizi geçiren hastaların hayatlarının kurtarılması açısından son dönemlerin en önemli gelişmesi olduğu açıklandı. 
     Açıklama, Amerikan Kalp Derneği'nin Orlando'da düzenlenen bilimsel toplantısında yapıldı. 
     Harvard Üniversitesi Tıp Fakültesi profesörlerinden Dr. Marc Pfeffer, VALIANT adı verilen çalışmanın sonuçlarını açıklarken, valsartan içeren Diovan adlı ilacın her yıl ABD'de 30,000 Avrupa'da ise 20,000 olmak üzere toplam 50,000 kişinin hayatını kurtaracağını söyledi. 
     Prof. Pfeffer, ''Diovan adlı ilacın yüksek tansiyonun yanı sıra kalp damar hastalıkları tedavisinde altın standart olacağını ve tedavinin uygulanma stratejisini değiştireceğini'' belirtti. Prof. Pfeffer, Diovan'ın doktorlara kalp krizi geçirmiş yüksek risk altında bulunan hastaların tedavisinde yeni ve güvenilir bir alternatif sağlayacağını da kaydetti. 
     İlaç, kalp krizinde sonra oluşabilen komplikasyonların önlenmesinde de etkili oluyor. Uzmanlar, Diovan'ın kalp krizi sonrası ölümleri yüzde 25 oranında azalttığını da vurguladılar. 
     Dünyada, her yıl kalp krizinden yaklaşık 7 milyon kişi ölüyor. Kriz geçiren 1 milyondan fazla Amerikalı ve 630,000 Avrupalı krizi atlatarak hayatta kalıyor, ancak bu hastaların yüzde 25-38'i bir yıl içinde krizin tekrarlanmasıyla hayatını kaybediyor. 
     Hayatta kalanların yüzde 22-46'sındaysa bir yıl içinde kalp yetmezliği gelişiyor. Kalp krizi geçiren kişilerin yapılan tedaviye rağmen 5 yıl içinde 2. kriz nedeniyle ölme riskleriyse yüzde 50. 
     Uzmanlara göre VALIANT, kalp krizi sonrasında kullanılan ilaçların etkinliğiyle ilgili olarak şimdiye kadar yapılan en büyük araştırma. 
     24 ülkede 931 merkezdeki 15,000 hastayı kapsayan araştırma, 4,5 yılı aşkın sürede yapıldı. 
     
</TEXT>
</DOC>
