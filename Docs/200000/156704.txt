<DOC>
<DOCNO> 156704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur28.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li uzmandan Türk mutfağına övgü... 
</HEADLINE>
<TEXT>

     New York Üniversitesi Tıp Fakültesi Öğretim Üyesi ve New York Diyabet Programı Direktörü Prof. Dr. Andrew J. Drexler, Türk halkına ''Amerikan değil, Türk yemekleri yiyin'' tavsiyesinde bulundu. 
     Swissotel'de devam eden 39. Ulusal Diyabet Kongresi'ne katılan Prof. Dr. Drexler, Novartis ilaç firmasınca düzenlenen basın toplantısında Türk mutfağını övdü. 
     ABD'de ''Tip 2'' diyabetin gençlerde daha sık görülmeye başladığını, hatta hastalığın başlama yaşının 10'a kadar gerilediğini anlatan Prof. Dr. Drexler, bu nedenle 15 yıl sonra kalp hastalıklarında artış yaşanacağını söyledi. Prof. Dr. Drexler, ''fast food'' ile tanışılmasının ardından diyabetin, tüm dünyada olduğu gibi Çin ve Hindistan'da da artış gösterdiğini vurguladı. 
     New York'un 8 milyonluk nüfusunun yüzde 9'unun diyabetli olduğunu ve Porto Riko'da bu oranın yüzde 30'a kadar çıktığını belirten Prof. Dr. Drexler, hastalığı önlemenin en önemli bilimsel yönteminin sağlıklı beslenme ve spor olduğunu kaydetti. 
     Akdeniz mutfağının sadece lezzetli değil, aynı zamanda çok sağlıklı olduğunu dile getiren Prof. Dr. Drexler, Türk halkına ''McDonald's'dan uzak durun'' önerisinde bulundu ve ''Amerikan değil, Türk yemekleri yiyin'' dedi. 
     
     ''TOKLUK KAN ŞEKERİ ÖLÇÜMÜ'' UYARISI... 
     Türkiye Diyabet Vakfı Başkanı Prof. Dr. Temel Yılmaz da, hareketsizlik ve sağlıksız beslenme nedeniyle genellikle 45-50 yaşından sonra görülen ''Tip 2'' diyabetin, Türkiye'de de 10-12 yaşlarında görünmeye başladığına dikkat çekti. 
     Prof. Dr. Yılmaz, erken teşhis edilememiş ''Tip 2'' diyabetlilerin yüzde 20-30'unda görme bozuklukları, yüzde 10-20'sinde böbrek bozukluğu, yüzde 30-40'ında yüksek tansiyon, yüzde 50-80'inde kolesterol, yüzde 80-90'ında da orta çaplı damar hasarı saptandığını söyledi. 
     Diyabetin teşhisi için sadece açlık kan şekeri ölçümünün yeterli olmadığını ifade eden Prof. Dr. Yılmaz, tokluk kan şekerinin önemini de vurguladı. Prof. Dr. Yılmaz, ''Hastalık ortaya çıkmadan 15 yıla kadar açlık kan şekeri değerleri normal seyreder ve hastalık ortaya çıktığında organ hasarları başlamış olur. Bu nedenle tokluk kan şekeri ölçümüne önem vermek gerekir'' diye konuştu. 
     
</TEXT>
</DOC>
