<DOC>
<DOCNO> 171351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun10.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Günün tartışması... Uday öldürüldü mü, yoksa intihar mı etti 
</HEADLINE>
<TEXT>

     Irak'ın Musul kentinde önceki gün öldürüldüğü açıklanan Saddam Hüseyin'in oğullarından Uday'ın intihar etmiş olabileceği ileri sürüldü. 
     Amerikan ABC televizyonunun haberine göre, Saddam'ın oğullarının cesetlerine ait fotoğrafları gören Amerikalı bir askeri yetkili, Uday'ın kendi kafasına ateş ederek intihar etmiş olabileceğini söyledi. 
     Amerikan askeri makamlarının henüz kamuoyuna göstermediği fotoğrafları inceleme olanağı bulan askeri yetkili, Uday'ın kafasındaki büyük yara izinden intihar ettiği sonucunun çıkarılabileceğini belirtti. 
     ABC televizyonu ayrıca, Uday ve Kusay'ın öldürüldüğü bildirilen Musul'daki villanın görüntülerini yayınladı. 
     Görüntülerde, TOW tipi tanksavar mermilerinin harabeye dönen villanın duvarlarında açtığı büyük delikler dikkat çekti. 
     
     TARTIŞMA SÜRÜYOR 

     Bu arada, Bush yönetimi karşıtı fikirleriyle tanınan İngiliz gazeteci Robert Fisk, New Zeland Herald gazetesi için yazdığı, Amerikan internet sitelerinde yayınlanan yazısında, ''Her şeyden önce Amerikan güçlerinden kaçan 2 kardeşin birlikte dolaşmalarının mantığa aykırı olduğunu'' belirtti ve Uday ve Kusay'ın 200 Amerikan askerine karşı koymaya çalışmalarının kafalarda soru işaretleri uyandırdığını kaydetti. 
     Yazısında, Musul'daki operasyonu daha önceki gaflarıyla anımsanan ''Task Force 20'' adlı özel kuvvetler ve CIA ajanlarından oluşan gücün düzenlediğini belirten Fisk, bu gücün ay başında yine Uday ve Kusay'ın bulunduğu istihbaratı üzerine Suriye sınırında bir konvoya düzenlediği saldırıda kaçakçıları öldürdüğünü hatırlattı. 
     Fisk, 11 Eylül saldırılarını önlemedeki başarısızlığıyla bilinen Amerikan istihbaratının verdiği bilgiyle 20 Mart'ta da Saddam'ın villasının yıkıldığını, Nisan ayında Bağdat'ın Mansur semtine düzenlenen saldırıda da 16 masum sivilin hayatını kaybettiğini, ancak Saddam'ın yine de öldürülemediğini ifade etti. 
     Tüm bunların Amerikan istihbaratının başarısızlıklarını ortaya koyduğunu yazan İngiliz gazeteci, Uday ve Kusay öldürülmüş olsalar dahi Irak'ta ABD'ye karşı direnişin süreceğini savundu. 
     
     IRAKLI YÜZÜCÜ 

     Öte yandan, Amerika'nın Sesi Radyosu'na konuşan Iraklı bir sporcu, ülkesindeki sporcuların Irak'ın eski Olimpiyat Komitesi Başkanı olan Uday'ı asla özlemeyeceklerini söyleyerek, tüm Iraklı sporcuların Uday'dan nefret ettiklerini açıkladı. 
     İspanya'nın Barselona kentindeki yarışmalara katılan Iraklı yüzücü Muhammed Abbas, Uday'ın başarı gösteremeyen sporculara karşı işkence ve hapis cezasına kadar varan tutumu nedeniyle, herkesin nefret ettiği ve korktuğu bir lider olduğunu belirtti. 
     Iraklı yüzücü, sporcuların idman, malzeme ve ulaşım olanağı sağlanmadan uluslararası yarışmalara gönderildiğini belirterek, uluslararası yarışmaya katılan sporcunun madalya getireceğine dair sözleşme imzalamak zorunda bırakıldığını anlattı. 
     

     
</TEXT>
</DOC>
