<DOC>
<DOCNO> 171200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sonspo13.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Oktay Cordoba ile hiçbir sorunumuz yok.. 
</HEADLINE>
<TEXT>

     Beşiktaş Kulübü Asbaşkanı Kıvanç Oktay, Kolombiyalı kaleci Oscar Cordoba ile herhangi bir sorunlarının bulunmadığını ve sözleşmesini uzatmak için kısa süre içinde biraraya geleceklerini söyledi. 
     Kıvanç Oktay, Cordoba ile zaten gelecek sezon için sözleşmelerinin bulunduğunu hatırlatarak, ''Arsenal'dan gelen teklif kafasını biraz karıştırdı. Ancak şimdi bizimle bir problemi yok. Şu ana kadar Cordoba ile görüşmedik ama önümüzdeki günlerde biraraya gelerek, sözleşmesini uzatmayı düşünüyoruz'' diye konuştu. 
     Yabancı forvet oyuncusu konusunda çalışmalarını sürdürdüklerini kaydeden Oktay, teknik direktör Mircea Lucescu'nun da görüşlerini aldıktan sonra bu konuyu da çözüme kavuşturacaklarını ifade etti. 
     
     STAT YENİ SEZONA YETİŞECEK 
     Oktay, BJK İnönü Stadı'ndaki çalışmaların sürdüğünü ve yeni sezona yetiştirileceğini söyledi. 
     UEFA'nın statla ilgili taleplerini karşılamak zorunda olduklarını vurgulayan Oktay, ''Şu anda kapalı tribünü UEFA kriterlerine uygun hale getiriyoruz. İlave localar yapıp, basın tribününü de kapalı tribününe taşıdık. Tribünlerimiz yeni sezona yetişecek'' şeklinde konuştu. 
     
     CORDOBA İSHAL OLDU 
     Beşiktaş'ta bu sabah sağlık kontrolünden geçmesi beklenen kaleci Cordoba, ishal olduğu için hastaneye gidemedi. 
     Beşiktaş Kulübü İletişim ve Sağlık Komitesi Başkanı Prof. Dr. Mete Düren, Kolombiyalı kalecinin yediği şeylerden dolayı ishal olduğunu, bu nedenle de sağlık kontrolünün yarına ertelendiğini ifade etti. 
     
     İZİN BİTİYOR 
     Diğer yandan, Beşiktaş'ta Güney Kore dönüşü futbolculara verilen 2 günlük izin bu akşam sona erecek. 
     Siyah-beyazlılar yeni sezon hazırlıklarına yarın çift idmanla devam edecek. İsteyen futbolcular bu akşam tesislerde gerçekleştirilecek gönüllü çalışmaya katılacak. 
     
</TEXT>
</DOC>
