<DOC>
<DOCNO> 175100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sontur23.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın Irak'a asker gönderme için kritik gün... 
</HEADLINE>
<TEXT>

     Türkiye'nin Irak'a asker gönderip göndermemesi konusu, yarın Cumhurbaşkanı Ahmet Necdet Sezer'in başkanlığında Çankaya Köşkü'nde yapılacak zirve toplantısında değerlendirilecek. 
     Cumhurbaşkanı Sezer'in başkanlık edeceği ve saat 12.00'de başlayacağı öğrenilen toplantıya Başbakan Recep Tayyip Erdoğan, Genelkurmay Başkanı Orgeneral Hilmi Özkök, Dışişleri Bakanı ve Başbakan Yardımcısı Abdullah Gül ile Milli Savunma Bakanı Gönül katılacak. Toplantıda, MİT Müsteşarı Şenkal Atasagun ile Dışişleri Bakanlığı Müsteşarı Uğur Ziyal'in de hazır bulunması bekleniyor. 
     Türkiye'nin Irak'a asker göndermesi konusunun ele alınacağı toplantının ardından, akşam saatlerinde Başbakan Erdoğan'ın başkanlığında Bakanlar Kurulu toplanacak. 
     
</TEXT>
</DOC>
