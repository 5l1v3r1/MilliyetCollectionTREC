<DOC>
<DOCNO> 198016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo28.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lottomatica Roma İstanbul'da... 
</HEADLINE>
<TEXT>

     Ülker'in bu akşam 21.00'de karşılaşacağı İtalya'nın Lottomatica Roma basketbol takımı THY'nin tarifeli uçağıyla Atatürk Havalimanı'na indi... 
     Basketbol Erkekler Avrupa Ligi'nde bu akşam İstanbul'da Ülkerspor ile karşılaşacak İtalya'nın Lottomatica Roma takımı, İstanbul'a geldi. 
     Bugün saat 13.00'de İstanbul'da olması beklenen İtalyan takımı kafilesi, özel uçağının havada arızalanması ve Roma'ya geri dönmesinin ardından, Türk Hava Yolları'na ait tarifeli uçakla saat 15.45'de İstanbul Atatürk Havalimanı'na indi. 
     İtalyan takımını havalimanında Ülkerspor Kulübü Müdürü Lütfi Arıboğan karşıladı. Kafileye, havalimanından ayrılışında çevik kuvvete ait bir otobüs eşlik etti. 
     Lottomatica Roma Antrenörü Pierlugi Bucchi, İstanbul'a çekinerek geldiklerini belirterek, ''Oyuncularımız burada oynamak istemiyordu, korkuyorlardı. Ancak ULEB mecbur tuttu. Bu yüzden geldik. Şu an buradayız ve çıkıp maçımızı oynayacağız'' dedi. 
     Geçen yıllarda TOFAŞ forması da giyen İtalyan takımının ABD'li oyuncusu Rashard Griffith ise ''Bu bizim mesleğimiz. Buraya gelmekten biraz çekindik. Ama geldik ve maçımızı oynayacağız. Türkiye korkulacak bir yer değil. Başka bir yerde oynamayı düşünmüyoruz'' diye konuştu. 
     Ülkerspor ile Lottomatica Roma takımları arasındaki Erkekler Avrupa Ligi maçının başlangıç saati, İtalyan takımının İstanbul'a gelişinin gecikmesi nedeniyle 19.40'dan 21.00'e alınmıştı. Maç Abdi İpekçi Spor Salonu'nda yapılacak. 
     
</TEXT>
</DOC>
