<DOC>
<DOCNO> 194182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/yazar/guclu.html </URL>
<DATE> 2003/11/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yükseköğrenim, bilim ve ArGe bakanlığı 
</HEADLINE>
<TEXT>

   
   Üniversitelerarası Kurul'un yeni bir YÖK yasası için sürdürdüğü çalışmalar, son sürat devam ediyor. Futbolcular gibi sık sık kampa girerek kapalı devre çalışıyorlar. Yani dış dünya ile kontağı kesiyorlar. Ne gazete okuyor ne de telefonla görüşüyorlar. Odaklandıkları tek konu YÖK yasası... 
   Sesli olarak düşündükleri ve kamuoyu ile paylaşmak istedikleri bir konu da yükseköğrenim, bilim ve Ar - Ge'nin tek elden koordine edildiği yeni bir bakanlık. Adı henüz konmuş değil. Yükseköğretim ve bilim bakanlığı da olabilir. Bilim ve Ar - Ge bakanlığı da. Pek çok ülkede örnekleri var. Kamu Reformu Yasa Tasarısı'nda da kısmen öngörülüyor... 
   Üniversitelerarası Kurul temsilcileri, neden böyle bir bakanlığa ihtiyaç duyulduğunu şöyle anlatıyorlar 
   Yükseköğrenim, bilim ve Ar - Ge'ye yönelik çalışmalar çok farklı kurumlar eli ile yönetiliyor. Aralarında bir koordinasyon yok. Devletin kısıtlı kaynakları heba ediliyor. Bazen en çok ihtiyaç duyulan alanlara değil, hiç ihtiyaç duyulmayan alanlara yatırım yapılıyor. Oysa Türkiye, araştırmada, bilimde, teknolojide mesafe kaydetmek istiyorsa, yeni kaynakların yaratılması kadar eldeki kaynakları da en verimli şekilde kullanmak zorunda. Ama bu yapılmıyor. İşte bakanlık bu açıdan önemli... 
   Peki, özerklik ne olacak sorusuna ise şu cevabı verdiler 
   Özerklik elbette çok önemli. Öngörülen bakanlık da özerkliği engelleyen değil, tam aksine destekleyecek bir yapıya sahip olmalı. İlgili kurumlar zaten şu anda da farklı bakanlıklara bağlı. Örneğin üniversite bütçelerini ve çıkarlarını TBMM'de Milli Eğitim Bakanlığı savunuyor. Yeni bakanlığın konumu da farklı olmayacak. Ama önceliği genel eğitimden çok, bilimsel araştırmalar olacak. 
   Hangi kurumların bağlanması düşünülüyor sorusunun cevabı da şöyle 
   YÖK, üniversiteler, TÜBİTAK, E - Devlet, E - Eğitim, devlete bağlı tüm Ar - Ge ve bilişim merkezleri... 
   Dışarıdan pek hissedilmese de birbirlerini yiyen bu kurumlar, nasıl aynı çatı altında toplanır, toplansalar bile nasıl geçinirler, ayrıca tüm bu kurumların siyasetin güdümüne girmesi, ne kadar doğru olur yönündeki bir soruya aldığım cevap da bir hayli ilginç 
   Türkiye, bilim ve teknoloji üretmeden bir yere varamaz. Bu gerçeği artık herkesin kabul etmesi gerekiyor. Bilim adamlarının da, siyasetçilerin de. Bu aşamada herkese sorumluluk düşüyor. İlgili tüm kurumların güçlerini birleştirmesi ve yeni hedefler koyması gerekir. Bu göreve getirilecek bakan, siyasetten çok Türkiye'nin geleceğini ve bilimi düşünüyor olmalı ki atılan taş yerini bulsun... 
   Özetin özeti AKP kadrolarında eğitime de, bilime de gönül veren, deneyimi ve birikimi olan önemli isimler var. TÜBİTAK ve YÖK yasasının masaya yatırıldığı şu günlerde, parti tabanının bir bölümünü mutlu edecek kısır yasalar yerine, gerçek anlamda bir reforma imza atabilirler. AB ülkelerinde tüm kazançların yüzde 3'ü, ABD'de ise yüzde 7'si Ar - Ge'ye yani bilim ve teknoloji ürütmeye ayrılıyor. Türkiye'de ise yok gibi. AKP çağı yakalarsa böyle yakalar. Tüm harcamaları, tek elde toplar ve yeni kaynaklar yaratırsa, kalıcı olmakla kalmaz tarihe de geçer. Tercih onun. Özal'ın düşünüp de yapamadığını Erdoğan başarabilir. Tabii bu elbise kendisine büyük gelmez ise... 
   
      
   
   
</TEXT>
</DOC>
