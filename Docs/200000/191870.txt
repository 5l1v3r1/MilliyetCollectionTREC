<DOC>
<DOCNO> 191870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sonspo26.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaman Gençlerbirliği Youla'nın dikkatini çeksin 
</HEADLINE>
<TEXT>

     Çaykur Rizespor'da, hafta sonu sahasında Konyaspor ile yapılacak maçın hazırlıkları başladı. 
     Teknik Direktör Hikmet Karaman, ligde son 3 haftada hak ettikleri puanları alamadıklarını belirterek, ''Son 3 haftayı yenilgilerle kapamamıza rağmen takımın performansından memnunum. Ama gerek bireysel hata, gerek zaman zaman hakem hataları, bizim alacağımız puanlara mal oldu'' dedi. 
     Hafta sonu sahalarında Konyaspor ile yapacakları karşılaşmanın hazırlıklarını sürdürdüklerini de ifade eden Karaman, ''Konyaspor ile zor bir maç oynayacağız. Bu maçtan mutlaka galibiyetle ayrılmalıyız. 3 haftadır 9 puan kaybettik. Galibiyete hasret bir takımız. Konyaspor'u yenerek 3 maçlık galibiyet özlemine son vermek istiyoruz'' diye konuştu. 
     Gençlerbirliği maçında kırmızı kartla oyun dışı kalan Ali Eren konusunda ise Karaman, şunları söyledi 
     ''Maçın içindeki olayları biz gördük. Youla, hem hakemler, hem de futbolcular tarafından dikkat edilmesi gereken bir oyuncu. Kendi oyuncularımız böyle bir hata yaptığı zaman sert eleştirilerde, uyarılarda ve maddi yaptırımlarda bulunuyoruz. Gençlerbirliği Kulübü Youla'nın dikkatini çekmelidir. 
     Sayın Cavcav'ın açıklamasını dinledim. Bir de Youla'ya sorsun. Ben Sinan Engin'le konuştum. Beşiktaş maçı içinde Youla'nın etmiş olduğu küfürleri, maçtan sonra kışkırtıcı hareketlerini, Beşiktaş maçında da yapmış. Hakemler bizi yanılgıya düşürüyor. Kırmızı kart olayını 3 dakika süre ile iyice izledik. Yardımcı hoca Engin Korukır, Youla'nın devamlı Ali Eren'le takıştığını söyledi. Olay, topun olmadığı bir bölgede oluyor. Yan hakem Ali Eren'in hareketini yakaladı ve onu cezalandırdı. Onun hareketini tabii ki tasvip etmiyorum.'' Yeşil-mavili takımın kaptanı Ali Eren ise Yolua'nın maçta kendisine tekme attığını ve ikazına rağmen kendisini küfürle tahrik ettiğini savunarak, ''Daha sonra da ben onu dirseğimle ittim. Hakem onun hareketini kaçırdı. Benimkini ise gördü. Benim de yapmamam gerekirdi. Herkesten özür diliyorum. Youla, maç sonrasında karşılaştığımızda yine küfür etti. Cavcav'ın Türkiye'deki başkanlığı tartışılmaz. Benim için istediği cezayı, Türk örflerine aykırı davranan futbolcusuna ve bunları öğretenlere de gerekli cezayı versin'' diye konuştu. 
     
</TEXT>
</DOC>
