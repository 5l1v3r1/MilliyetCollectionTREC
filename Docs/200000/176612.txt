<DOC>
<DOCNO> 176612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/siyaset/siy02.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis, eylül başında olağanüstü toplanır 
</HEADLINE>
<TEXT>

   AKP Grup Başkan vekili İpek, Sezer'in anayasa değişikliğine ilişkin yasayı iade etmesinin anayasaya aykırı olduğunu ileri sürdü... 
      ANKARA Milliyet 

   
   AKP Grup Başkanvekili Haluk İpek, Cumhurbaşkanı Ahmet Necdet Sezer'in anayasa değişikliğine ilişkin yasayı TBMM'ye iade etmesinin anayasaya aykırı olduğunu öne sürerken TBMM'nin eylül ayının ilk yarısında olağanüstü toplanabileceğini açıkladı. İpek, TBMM'de düzenlediği sohbet toplantısında, anayasanın 175'inci maddesinin, "367 ve üzeri" oyla kabul edilen anayasa değişikliğine ilişkin düzenlemenin Meclis'e geri gönderilmesine olanak vermediğini savundu. İpek, maddedeki, "Doğrudan veya Cumhurbaşkanı'nın iadesi üzerine Meclis üye tamsayısının üçte iki 367 ve üzeri çoğunluğu ile kabul edilen anayasa değişikliğine ilişkin kanun ve geekli görülen maddeleri Cumhurbaşkanı tarafından halkoyuna sunulur. Halkoyuna sunulmayan anayasa değişikliğine ilişkin kanun veya ilgili maddeleri yayımlanır" ifadesinin Sezer'e iade yetkisi vermediğini iddia etti. 
   "Değişiklik, 367'nin üzerinde oyla kabul edildiği için ya referanduma götürülebilir ya da Resmi Gazete'de yayımlanır" diyen İpek, TBMM Başkanlığı'nın gereğini yapmasını istedi. İpek, "Meclis Başkanlığı gereğini yapmazsa yanlışa ortak olur" dedi. 
   
</TEXT>
</DOC>
