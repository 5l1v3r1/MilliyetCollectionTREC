<DOC>
<DOCNO> 191628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo16.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da kötü günler, galibiyet hasreti sürüyor... 
</HEADLINE>
<TEXT>

     Konyaspor, kendi sahasında Akçaabat Sebatspor ile berabere kalarak, 5 haftadır süren 3 puan hasretine son verememenin üzüntüsünü yaşıyor. 
     Kulüp Futbol Şubesi Sorumlusu ve Basın Sözcüsü İbrahim Kaplan, hafta boyunca çok iyi hazırlandıkları Akçaabat Sebatspor maçına mutlak galibiyet parolası ile çıktıklarını kaydetti. 
     Kaplan, kendileri için büyük önem taşıyan Akçaabat Sebatspor maçına çok iyi başladıklarını, ancak iyi oyunu sürdüremediklerini ifade etti. 
     İyi oyunu 90 dakikaya yayamadıkları için 1 puana razı olmak zorunda kaldıklarını vurgulayan Kaplan, şunları söyledi 
     ''Ölüm, kalım maçı olarak gördüğümüz karşılaşmada, kendi sahamızda galip gelmemiz gerekiyordu. Baskı kuramadığımız için rakibi istediğimiz gibi bunaltamadık. Gerçek gücümüzü sahaya yansıtamadık. Bizim aksimize rakip daha rahattı. Sahamızda puan kaybediyorsak, kötü oynadığımızı kabul etmeliyiz. Futbolcuların son sırada yer alan Akçaabat Sebatspor'u hafife almaları, bize pahalıya mal oldu.'' Kaplan, maçta takım olarak kesinlikle hatalı olduklarını, bu nedenle 3 puan hasretine son veremediklerini vurgulayarak, 5 haftada kaybedilen 13 puanı telafi etmek için daha fazla çalışacaklarını anlattı. 
     
     HAKEMLER... 
     Kaplan, beraberlikte hakem hatalarının arkasına sığınmadıklarını, ancak yine verilmeyen bir gol ve penaltı yüzünden galibiyetten olduklarını kaydetti. 
     Maçta Zafer Biryol'un düşürülmesinde hakemin penaltı noktasını göstermemesi ve ağlara giden bir topun gol olarak değer kazanmamasını anlayamadıklarını ifade eden Kaplan, ''Hakemler taraflı yaklaşıyor. Geçen hafta da rakibe verilen haksız bir penaltı ile 3 puanımız elimizden alındı. Hakemler, bizim üzerimize gelmekten artık vazgeçsinler'' diye konuştu. 
     
</TEXT>
</DOC>
