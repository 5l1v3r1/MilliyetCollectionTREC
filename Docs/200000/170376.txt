<DOC>
<DOCNO> 170376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/yazar/akyol.html </URL>
<DATE> 2003/07/19/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Cumhurbaşkanı 'tarafsız' mı 
</HEADLINE>
<TEXT>

     Kimin Cumhurbaşkanı olacağını konuşmak için zamanın Başbakanı Ecevit, Başbakan Yardımcıları Hüsamettin Özkan, Devlet Bahçeli ve Mesut Yılmaz toplandıklarında da "Sezer'in siyasi görüşlerinin CHP doğrultusunda sol" olduğu konuşulmuş ama Ecevit'in su sözleri diğer liderleri ikna etmişti 
     - Anayasa Mahkemesi başkanıdır. Yaptığı konuşmalar bütün kesimlerce olumlu karşılandı... 
     Gerçekten, Sezer'in Mahkeme Başkanı iken yaptığı 'liberal' konuşmalar çok büyük takdir toplamış ve Meclis'teki bütün partilerin oylarıyla Cumhurbaşkanı seçilmişti... 
     Ama ondan sonra hem Ecevit, hem MHP ve ANAP'lı liderler "Sayın Sezer'in CHP'li danışmanları"ndan yakınmışlardı. 
     
     BUNLARI hatırlayınca, Sayın Sezer'in Yüce Mahkeme'ye bir "CHP'li üye" ataması sürpriz değil... Ama Sezer gibi formaliteler üzerinde fevkalade titiz bir insan, atadığı üyenin "kayıtlı CHP'li" olduğunu nasıl fark etmemiştir Bu bir sürprizdir işte 
     Sezer bütün atamalarında aynı siyasi görüşün muhtelif dozlarındaki isimleri tercih ediyor Mesela YÖK'e atadığı isimler arasında Aysel Çelikel ve Burhan Şenatalar gibi geniş görüşlü sosyal demokratlar bulunmakla beraber, belli ideolojik konularda militan tavırlarıyla tanınan, hatta "sosyalizm"i savunan solcular da vardır. 
     Olsun... Ama mesela niye bir tek merkez sağ veya liberal isim yok 
     Sayın Sezer'in son olarak Anayasa Mahkemesi üyeliğine atadığı Sayın Özdemir Özok da resmen CHP'li... "Bir hafta önce istifa etmiş" olması onun siyasi görüşlerini de siler mi 
     Sayın Özok, Barolar Birliği Başkanı olarak hukukçu kimliği ile yaptığı konuşmalarda da siyaseten tartışmalı konularda sert tavırlar koyan bir hukukçudur. 
     
     SERPİL Çevikcan gibi hayatında tekzip almamış bir haberci, dünkü Milliyet'te yazıyordu Sayın Özok CHP'li olmasının "yargıç bağımsızlığıyla bağdaşmayacağı yolunda kaygılar" duyuyor ve görevden affını istemeyi düşünüyormuş. 
     Cumhurbaşkanı'nın duymadığı bu kaygıyı Sayın Özok'un duyması elbette alkışlanacak bir kişilik ifadesidir. Ama buna rağmen, her davada Özok'un oyu, "CHP'li üye ne demiş" diye ele alınacak, basına öyle yansıyacaktır 
     Hak etmeseler de hem kendisine hem yargının bağımsızlığına duyulması gereken güven zedelenecek, CHP de zarar görecektir. 
     1970'te yayımlanan "Atatürk ve Devrimcilik" kitabında Ecevit diyordu ki 
     "Bütün yönetici kadrolar, özerk kuruluşlar, yargı organları, geniş ölçüde, devrimci, ilerici unsurların elindedir..." Sf. 106 
     Bir siyasi akımla bu ölçüde özdeş gözüken yargı "tarafsız hakemlik" yapamadı, özerk kuruluşlar istikrara katkıda bulanamadı ve Türkiye 70'li yıllarda felaketler yaşadı 
     Sayın Cumhurbaşkanı'nın yargıyı ve atama yaptığı kurumları belli bir siyasi görüş doğrultusunda politize ettiği görüşünün doğması, kurumlara da istikrara da büyük zarar verir. 
     Siyasetler hukuken çatıştığında kim "tarafsız hakemlik" yapacak Liberal demokrasinin temel sorularından ve sorunlarından biridir bu... 
     
     

</TEXT>
</DOC>
