<DOC>
<DOCNO> 186801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/soneko28.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa günü 1.509 puanlık artışla tamamladı... 
</HEADLINE>
<TEXT>

     Yüksek Seçim Kurulu'nun Cumartesi günü verdiği kararla seçimlerin tekrarlanabileceğine yönelik tedirginliğin ortadan kalkması, enflasyon rakamlarının olumlu çıkması ve IMF Heyeti'nden gelen açıklamalar piyasalara da yansıdı. 
     Birinci seansta 1.126,80 puan artış kaydeden borsa, ikinci seansta 382,69 puan daha artarak, 15,719.71 puandan kapandı. 
     Borsa endeksi, günün tamamında 1509.49 puan yükselirken, hisse senetlerindeki günlük değer kazancı yüzde 10.62 oldu. 
     Ulusal 100 Endeksi, böylece yılın zirvesini oluştururken, 3 Nisan 2000 tarihindeki 15.760.80 puana da en yakın seviyeye ulaşmış oldu. 
     İşlem hacminde de, 2 katrilyon 853 trilyon 478 milyar 327 milyon lira ile 3 Kasım seçimlerinin ardından 8 Kasım 2002 tarihinde kaydedilen 2.6 katrilyon liralık işlem hacmi rekoru kırıldı. 
     
     SEÇİME İLİŞKİN GELİŞMELER VE REKORLAR 

     İstanbul Borsası, son 15 ay içinde seçime ilişkin gelişmelerle rekorlara sahne oluyor. 
     Geçtiğimiz yıl Temmuz ayında, koalisyonu oluşturan partilerin liderlerinin 3 Kasım 2002 tarihinde erken seçim yapılması konusunda görüş birliğine varması, 17 Temmuz 2002'de Borsa'da bayram havası estirmişti. Yüksek işlem hacmiyle desteklenen çıkış, 968.07 puan ve yüzde 10.13 olarak belirlendi. 
     AK Parti'nin tek başına iktidara geldiği 3 Kasım seçimlerinin ardından Borsa'da hisselerin 2 günlük primi yüzde 16.93'e ulaşırken, işlem hacminde de 1.7 katrilyon lira ile en yüksek rakam görülmüştü. 
     Yargıtay'ın DEHAP kararından sonra Yüksek Seçim Kurulu'nun seçimin yenilenmesi ya da parlamento aritmetiğini değiştirecek bir karara varmasından endişelenen piyasalar, Cumartesi günü alınan itirazların reddi kararından sonra haftanın ilk işlem günü olan bugün de yeni rekorlara imza attı. 

     
</TEXT>
</DOC>
