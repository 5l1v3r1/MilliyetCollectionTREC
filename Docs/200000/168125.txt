<DOC>
<DOCNO> 168125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur41.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Adliyeye motorlu testere ile saldırdı, cezaevinde olay çıkarttı 
</HEADLINE>
<TEXT>

     - Çorum'un Sungurlu İlçesi'nde, akıl hastası olduğuna dair hakkında 46 rapor bulunan ve geçtiğimiz ay adliyeye yaptığı testereli saldırı sonucu tutuklanan Ahmet Gül, bu kez de cezaevinde olay çıkarttı. Cezaevinin çatısına çıkan ve kiremitleri etrafa atmaya başlayan Gül, jandarma tarafından yakalanarak hastanede müşahede altına alındı. 
     Alınan bilgiye göre, tutuklu bulunduğu Sungurlu Kapalı Cezaevi'nde önce çevresindekilere saldırıp, daha sonra üzerindeki elbiseleri çıkartan Ahmet Gül 22 çatıya çıktı. Buradaki kiremitleri etrafa atmaya başlayan Gül, jandarma tarafından güçlükle yakalanarak Sungurlu Devlet Hastanesi'ne kaldırıldı. 
     İntihar amacıyla ilaç içmiş olabileceği ihtimali göz önüne alınarak burada midesi yıkanan Ahmet Gül, daha sonra müşahede altına alındı. 
     Gül'ün Samsun Ruh ve sinir Hastalıkları Hastanesi'ne sevk edileceği bildirildi. 
     
     ADLİYEYE SALDIRMIŞTI 
     Sungurlu'da, geçtiğimiz ay meydana gelen olayda, Sulh Ceza Mahkemesi'nce ehliyetsiz motosiklet kullandığı için 305 milyon lira para cezasına çarptırılan Ahmet Gül 22 , elinde motorlu testere ile Adliye binasına girmiş, santral, polis kulübesi, nöbetçi cumhuriyet savcısı odası, ağır ceza mahkemesi üye odası, savcılık kalemi ve duruşma salonu kapısında büyük delikler açmıştı. 
     Ahmet Gül'ün, duruşma salonunun kapısını kesmeye başlamasıyla, Asliye Ceza Hakimi Selçuk Özben, Cumhuriyet Savcısı İbrahim Ay, Avukat Sevim Tütüncüoğlu ile Zabıt Katibi Salim Kayalı, duruşma salonunun penceresinden atlayarak olay yerinden kaçmış, bu sırada Savcı İbrahim Ay'ın ayağı kırılmıştı. 
     Daha önce de adliye binası bahçesindeki ağaçları kesmek, Sungurlu Meslek Yüksekokulu'nda öğrenim gören bir kız öğrenciye saldırmak, bir okulda bulunan Atatürk büstünü çalmaya teşebbüs etmek ve Atatürk'e küfür etmek gibi suçlardan hakkında dava açılan Gül, çıkarıldığı mahkemece tutuklanmıştı. 
     
</TEXT>
</DOC>
