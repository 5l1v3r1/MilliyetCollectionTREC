<DOC>
<DOCNO> 179630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur42.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de olaylı 1 Eylül Dünya Barış Günü... 
</HEADLINE>
<TEXT>

     İzmir'de, 1 Eylül Dünya Barış Günü nedeniyle yürüyüş yapmak isteyen bir grup ile güvenlik güçleri arasında arbede yaşandı. 
     Mimar Kemalettin ile Şehit Fethibey caddelerinin kesiştiği Konak Merkez TELEKOM önünde toplanan göstericiler, Cumhuriyet Meydanı'na kadar yürüdü. 
     Meydana girmek isteyen göstericilere polis izin vermeyince, çatışma çıktı. Göstericiler, resmi ve sivil araçlara taş ve sopalarla saldırdı. Çevik Kuvvet desteğinde polis, olayları bastırmak amacıyla cop kullandı, panzerlerle göstericileri kovalamaya başlarken, göz yaşartıcı gaz kullanmak zorunda da kaldı. 
     Sokak aralarına kaçan göstericiler, çok sayıda işyeri, banka şubesi ile otobüs durağının da camlarını kırdı. Polis ekipleri, göstericileri dağıtmak için sürekli panzerlerden su sıktı. 
     Göstericilerin dağıtılmasını bizzat İzmir Emniyet Müdürü Halil Tataş yönetirken, çok sayıda gösterici gözaltına alındı. 
     Halil Tataş, telsiz anonsuyla verdiği talimatla ''gözaltına alınan kişiler hakkında mutlaka yasal işlem yapılmasını'' istedi. 
     Olaylarda bazı göstericilerle polislerin yaralandığı bildirildi. 
     
</TEXT>
</DOC>
