<DOC>
<DOCNO> 164850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/spor/spo05.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönüllerin şampiyonu 3-0 
</HEADLINE>
<TEXT>

Nihat’ın sırtladığı Real Sociedad, Atletico Madrid karşısında şov yapmasına rağmen şampiyonluğu yakalayamadı. Ancak dünyanın en zengin kulübü Real Madrid ile giriştiği yarışta alkışları topladı 
     İSPANYA Ligi’nde şampiyonluk umudunu son haftaya kadar sürdüren Nihat’ın takımı Real Sociedad, kendi sahasında Atletico Madrid’i 3 - 0 mağlup etmesine rağmen, mutlu sona ulaşamadı. Ligin final haftasına R.Sociedad’ın iki puan önünde lider giren Real Madrid, evinde Athletic Bilbao’yu 3 - 1 yenerek şampiyonluk ipini 29. kez göğüsleyen taraf oldu. Sociedad, gelecek sezon Şampiyonlar Ligi’nde mücadele edecek. 
     LACİVERT-BEYAZLILAR, büyük seyirci desteğiyle çıktığı karşılaşmada gol ararken, kulağını da R.Madrid’in maçına çevirmişti. Sociedad, devreyi golsüz kapatırken, R.Madrid ilk yarıda 2 - 1 öne geçti. Umudunu yitirmeyen R.Sociedad 51’de Kocaveciç, 56’da De Pedro ve 74’te Nihat ile farkı buldu. Ancak R.Carlos ve Ronaldo 2 ’nun golleriyle zafere R.Madrid ulaştı. 23 gollü Nihat, Makaay’ın 29 golle zirveye çıktığı krallıkta ikinciliği Ronaldo ile paylaştı. 
     
Puan durumu TAKIMLAR O G B M A Y P 1.R.Madrid 38 22 12 4 86 42 78 2.R.Sociedad 38 22 10 6 71 45 76 3.Deportivo 38 22 6 10 67 47 72 4.Celta Vigo 38 17 10 11 45 36 61 5.Valencia 38 17 9 12 56 35 60 6.Barcelona 38 15 11 12 63 47 56 7.A.Bilbao 38 15 10 13 63 61 55 8.R.Betis 38 14 12 12 56 53 54 9.R.Mallorca 38 14 10 14 49 56 52 10.Sevilla 38 13 11 14 38 39 50 11.Osasuna 38 12 11 15 40 48 47 12.A.Madrid 38 12 11 15 51 56 47 13.Malaga 38 11 13 14 44 49 46 14.Valladolid 38 12 10 16 37 40 46 15.Villarreal 38 11 12 15 44 53 45 16.R.Santander 38 13 5 20 54 64 44 17.Espanyol 38 10 13 15 48 54 43 18.R.Huelva 38 8 12 18 35 61 36 19.Alaves 38 8 11 19 38 68 35 20.R.Vallecano 38 7 11 20 31 62 32      
Teşekkürler Nihat      MEHMET ÇİFTÇİ 

     Türkiye’de futbolda sıkça kullandığımız bir deyim var Gönüllerin şampiyonu... Real Socieded da İspanya’da tüm futbolseverlerin şampiyonu oldu. Geçen yıl küme düşmekten son anda kurtulan Real Sociedad, bu kez son anda şampiyonluğu kaybetti. İspanya’da futbol seyretmenin zevki de bu olsa gerek. 
     Real Sociedad belki şampiyon olamadı ama Barcelona, Deportivo, Valencia gibi devleri geride bırakarak tarihinde ilk kez Şampiyonlar Ligi’ne katılmaya hak kazandı. San Sebastian kentinde son maç öncesi, sonuç ne olursa olsun kutlama olacağı duyurulmuştu. Şimdi, üç gün üç gece eğlenecekler. 
     Nihat kuşkusuz, Real Sociedad’ı bu seviyeye getiren futbolcuların başında geldi. Profesyonel künyesinde hiç şampiyonluk barındırmayan Nihat, Beşiktaşlı dönemlerde elde ettiği ikinciliğe bir yenisi de İspanya’da ekledi. Dün, sahayı terk ederken tüm stat onu ayakta alkışlıyordu. 
     Hem Nihat, hem Real Socidedad için şampiyonluk bir başka bahara kaldı. Sonuç ne olursa olsun, bir sezon boyunca bize yaşattıkları heyecan için Nihat ve arkadaşlarına gönülden bir şükran borcumuz var Teşekkürler çocuklar. 
     

</TEXT>
</DOC>
