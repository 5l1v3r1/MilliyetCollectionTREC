<DOC>
<DOCNO> 184918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/spor/ydilmen.html </URL>
<DATE> 2003/09/27/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Orta saha faktörü 
</HEADLINE>
<TEXT>

   
   Galatasaray için bence kader maçıydı. Yedi günde üç maç kazanamayınca yine kaybedilecek maç takımı, taraftarı demoralize edecekti. 
   Birçok futbolcusunu İstanbul'da bırakıp Adana'ya gelmişlerdi. Karşısında ciddi ekonomik sorunlar yaşayan, bunu sahaya yansıtmayan bir Adanaspor vardı. Tabii ki, bir de sıcak ve nem. Belli ki Fatih Terim, geçmiş altı hafta ile Şampiyonlar Ligi'ndeki sistem ve oyuncu performansıyla ilgili sıkıntılarını geride bırakıp, yeni bir organizyonun içine girdi Adana'da. Fenerbahçe maçını hatırlayalım dörtlü savunmanın önünde iki ön libero, sağ çizgide bir oyuncu, sol çizgide bir oyuncu, onların önünde de iki santrfor. Hücumda 4-2-4, top rakibe geçtiği zaman 4-4-2 niyeti vardı hep. Ama bu uygulanamadığı için fiziki problem yaşandı, rakiplere topla oynama şansı verildi. Dün Adana'da dörtlü savunmanın önünde üç tane koşan adam Ayhan, Cihan, Volkan vardı. Hatta Sabri'yi de içeri çekerek oynadılar. Bu Galatasaray'a topu rakipten hemen kazanma fırsatı doğurdu. Maçın tamamına yakın bölümünde iyi pres yaptılar, rakibe pozisyon bile vermediler. Top kendilerine geçtiğinde zaten kaliteli oyuncuları var. Bol pozisyon buldular. Aslında bu maç Galatasaray ve Fatih Terim için çok önemli bir başlangıçtı. "Artık her yerle oynarım ama orta sahayla oynamam" der herhalde hoca. 
   Golleri iki orta saha oyuncusu attı. Toplam girilen sekiz pozisyonun altısı onlardan geldi. Frank de Boer, Bülent ve Mondragon da kebap yaptı. Hiç zor duruma düşmediler, kontra yemediler. Orta sahanın futbol için en önemli bölge olduğu dün gözüktü. Dışarıdan gelecek Ergün de, Batista da artık sırıtmaz. 
   Ali Aydın'da sürpriz olmadı. Temiz bir maç yönetti. 
   
      
   
   
</TEXT>
</DOC>
