<DOC>
<DOCNO> 187500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko03.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan Grubu'nun sahibi olduğu Metaş, borsadan çıkarıldı... 
</HEADLINE>
<TEXT>

     Uzan Grubu'na ait Metaş İzmir Metalurji Fab. T.A.Ş. Borsa pazarlarından çıkarıldı. 
     Borsa Yönetim Kurulu, 4 Temmuz 2003 tarihinde Gözaltı Pazarı'ndaki işlem sırası kapatılan şirketin hisselerinin, Borsa pazarlarından ve Borsa kaydından çıkarılarak sürekli olarak işlem görmekten men edilmesi kararı aldı. 
     Borsa Bülteni'nde yer alan duyuruya göre, 1999 yılı Ocak ayından itibaren üretim faaliyeti, 2003 yılı Ocak ayından bu yana da mamul satışı bulunmayan şirketin gayrı faal olması ve şirket, şirket ortakları ve grup şirketleri hakkında ihtiyati tedbir kararı verilmesi hususları göz önüne alınarak işlem görmekten men kararı verildi. 
     Buna göre, SPK'nın ilgili düzenlemesi gereği, şirket hisselerinin aracı kurumlar vasıtasıyla Borsa dışında da işlem görmesi mümkün bulunmuyor. 
     İmar Bankası'nın bankacılık yapma izni kaldırılıp, yönetim ve denetiminin Tasarruf Mevduatı Sigorta Fonu'na geçmesinden sonra, grubun Borsa'da işlem gören şirketi Metaş'ın işlem sırası da geçici olarak kapatılmıştı. 
     
</TEXT>
</DOC>
