<DOC>
<DOCNO> 180242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun23.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını "Bush, Irak'ta çıkış yolunu arıyor" 
</HEADLINE>
<TEXT>

     Fransız basını, ABD'nin Irak için BM Güvenlik Konseyi'ne yeni bir karar tasarısını sunma girişimini, '' ABD Başkanı George Bush, Irak'ta çıkış yolu arıyor'' şeklinde yorumladı. 
     Le Figaro gazetesi, Amerikan yönetiminin baskı altında olması ve farklı bir seçenek sunamaması yüzünden BM'nin yardımını istediğini yazdı. 
     Gazete, Irak'ta yapılan askeri harcamaların giderek artması, Kongre'nin ve kamuoyunun baskısı yüzünden, Washington'un politika değişikliğine gitmek zorunda kaldığını savundu. 
     Liberation gazetesi de, ''Bush BM'yi yeniden keşfetti'' başlığıyla manşetten verdiği haberde, Irak'ta durumun ABD için gittikçe kötüye gitmesinden sonra, Washington'un BM'den çokuluslu güç gönderilmesi talebinde bulunmak zorunda kaldığını belirtti. 
     Gazete, Bush yönetiminin, kamuoyundan gelen baskının giderek artması üzerine Irak'taki askeri varlığını azaltmak istediği yorumunu yaptı. 
     Liberation, yaz tatili sırasında seçim bölgelerinde seçmenlerinin tepkisi dinleyen Kongre üyelerinin de, giderek Bush yönetimine karşı daha fazla eleştirel olduklarını kaydetti. 
     
</TEXT>
</DOC>
