<DOC>
<DOCNO> 177715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/dunya/dun01.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Buzların eridiği an 
</HEADLINE>
<TEXT>

      DIŞ HABERLER SERVİSİ 

   
   İtalya'yı ziyaret eden Almanya Başbakanı Gerhard Schröder, iki ülke arasındaki soğukluğu giderme çabaları çerçevesinde İtalya Başbakanı Silvio Berlusconi ile görüştü. Berlusconi, görüşmeden sonra düzenlenen ortak basın toplantısında, "İki ülke arasındaki ilişkilerde bir gelişmenin sağlandığından bahsedilemez, çünkü ilişkilerimizde hiçbir zaman bozulma olmadı. İki ülke arasındaki ilişkiler daima mükemmeldi" dedi. Berlusconi, görüşmede ikili ilişkiler, AB Anayasası ile Afganistan, Irak ve Ortadoğu gibi konuları ele aldıklarını belirtti. 
   Schröder de açıklamasında, görüşmeyi "çok dostça" olarak niteleyerek, "İtalya mükemmel bir ülke, ilişkilerimiz, ekonomik, kültürel ve bilim alanlarında çok çok iyi. Bu, kişisel temaslar için de geçerlidir" dedi. 
   Berlusconi'nin 1 Temmuz'da Avrupa Parlamentosu'ndaki konuşması sırasında Alman milletvekili Michael Schulz'a "Nazi kampları komutanı" yakıştırması yapmasıyla başlayan İtalya-Almanya gerginliği, görevinden ayrılan Ekonomi Bakanlığı Müsteşarı Stefano Stefani'nin Alman turistlere hakaret etmesiyle daha da tırmanmış, Schröder de bu yıl İtalya'da yapmak istediği tatilini iptal etmişti. 
   
   
</TEXT>
</DOC>
