<DOC>
<DOCNO> 160878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/ekonomi/eko05.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
18 yıl sonra ilk kez eksi enflasyon 
</HEADLINE>
<TEXT>

Petrolün yüzde 15.5 ucuzladığı, kamuda fiyat düşüşlerinin olduğu mayısta toptan eşya fiyatları TEFE binde 6 geriledi. TEFE'de en son eksi enflasyon yüzde 1.3 ile 1985 Haziran'ında görülmüştü 
     EKONOMİ SERVİSİ 

     Devlet İstatistik Enstitüsü mayısta önceki aya göre toptan eşya fiyatlarının TEFE yüzde 0.6 binde 6 gerilediğini, tüketici fiyatlarının TÜFE yüzde 1.6 arttığını açıkladı. Böylece TEFE'de 18 yıl sonra ilk kez eksi enflasyon kaydedildi. TEFE'de en son yüzde 1.3 ile 1985 Haziran'ında gerileme görülmüştü. TÜFE'de de eksi enflasyon 1990 Temmuz'unda - 0.9 ile tespit edilmişti. 
     Mayıs ayında yıllık enflasyon ise TEFE'de yüzde 33.7, TÜFE'de yüzde 30.7 olarak belirlendi. Beş aylık enflasyon TEFE'de yüzde 13.7, TÜFE'de yüzde 12.2 oldu. Mayıs itibarıyla 12 aylık ortalamalara göre yıllık enflasyon ise TEFE'de yüzde 36.7, TÜFE'de yüzde 32.7 olarak hesaplandı. Çekirdek enflasyon olarak adlandırılan özel sektör imalat sanayinde fiyat artışı mayıs ayında yüzde 0.3 düzeyinde gerçekleşti. 
     TEFE'de mayıstaki yüzde 0.6'lık düşüşün - 0.7'si devlet sektöründeki fiyat düşüşlerinden, 0.1'i özel sektördeki fiyat artışlarından kaynaklandı. Sektören bazda da yüzde 0.6'lık gerilemenin - 0.1'i madencilik ve taşocakcılığı, eksi 0.5'i de imalat sanayi sektörü kaynaklı. TEFE'deki düşüşün en önemli nedenlerinden biri ham petrol fiyatlarındaki yüzde 15.5'lik gerileme oldu. 
     
     Gıda pahalandı 
     Mayısta TÜFE'de 1.6'lık yükselişin harcama grupları itibariyla 0.6'sı gıda, içki, tütün grubundan, 0.6'sı giyim ve ayakkabı grubundan, 0.2'si konut grubundan, 0.1'i ev eşyası grubundan, 0.1'i lokanta, pastane ve otel grubundan kaynaklandı. TÜFE'de en fazla artış yüzde 6.5 ile giyim ve ayakkabı grubunda gerçekleşti, gıda, içki, tütün grubundaki fiyat artışı yüzde 1.8 oldu. 
     
Bu sefer biber değil domates fiyatı yaktı      Merkez Bankası eski Başkanı Gazi Erçel'in enflasyonla mücadelede örnek gösterip 'Almayın' dediği biber bu sefer ucuzluk rekoru kırdı. Mayısta TEFE'de fiyatı en fazla düşen ürün yüzde 68 ile sivri biber oldu. Mazot yüzde 2.4, benzin yüzde 2.5, tüp de yüzde 3.6 ucuzladı. Mayıs ayının zam şampiyonu ise TÜFE'de yüzde 24.3 oranıyla domates. Fiyat artışında domatesi, yüzde 14.2 ile tişört erkek , yüzde 13.3 ile tavuk eti, yüzde 11.4'er ile doğalgaz, dolmuş, minibüs ücretleri izledi. 
     

</TEXT>
</DOC>
