<DOC>
<DOCNO> 152601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sonspo16.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin borcu 54 milyon dolar... 
</HEADLINE>
<TEXT>

     Fenerbahçe Kulübü Yüksek Divan Kurulu olağan toplantısı yapıldı. 
     Göztepe'deki İSTEK Vakfı Semiha Şakir Lisesi Konferans Salonu'nda, divan başkanı Adnan Alptekin başkanlığında gerçekleştirilen tolantıya üyeler fazla ilgi göstermedi. 
     Toplantıda kulüp başkanı Aziz Yıldırım'ın yanı sıra, asbaşkan ve kulüp sözcüsü Atilla Kıyat, asbaşkan Murat Özaydınlı ve basketbol şube sorumlusu Murat Aşık ile birlikte yönetim kurulu yedek üyeleri de hazır bulundu. 
     
     BORÇ 54.5 MİLYON DOLAR 
     Bu yılın ilk 3 ayındaki yönetim kurulu faaliyetlerinin değerlendirildiği toplantıda, Denetleme Kurulu, kulübün 54 milyon 529 bin dolar borcunun olduğunu açıkladı. 
     Açıklanan bu borç rakamı içinde Arjantinli futbolcu Ortega'ya yapılan ödemelerin bulunmadığı, sadece tranfseri için kulübüne ödenen miktarın yer aldığı bildirildi. Borcun, 20 milyon 130 bin dolarlık kısmının banka borcu olduğu belirtildi. 
     Denetleme Kurulu, kulübün sözleşmeye dayalı alacakları toplamının ise 26 milyon 750 bin dolar olduğunu açıkladı. 
     
     FENERİUM SEVİNDİRİYOR 
     Yönetim kurulu faaliyet raporunu okuyan kulüp genel sekreteri Vedat Olcay, Fenerium mağazalarındaki satış rakamlarının kendilerini sevindirdiğini söyledi. 
     2003 yılının ilk 3 ayında 1.6 trilyon liralık satış gerçekleştiğini kaydeden Olcay, ''Takımımız istediğimiz seviyede değil, ancak ürünlerimizin satış oranları sürekli artıyor. Bu çok sevindirici. Kulübün en önemli gelir kaynaklarından birisi oldu'' diye konuştu. 
     Sezon içinde yapılan teknik direktör değişikliğinin takımın düşüşüne engel olamadığını anlatan Olcay, ''Futbolda maalesef başarısız bir sezon geçiriyoruz. Sezon içinde yapılan teknik adam değişikliği çare olmadı. Gelecek sezonun kadrosunu kurmak için oluşturulan komitemiz çalışmalarını sürdürüyor. Başarılı olacak kadroyu oluşturacağız, bunda kararlıyız'' ifadelerini kullandı. 
     
     YILDIRIM'IN OTEL FİKRİ KABUL GÖRMEDİ 
     Fenerbahçe Kulübü Başkanı Aziz Yıldırım'ın, inşaat çalışmaları süren sosyal tesisler binasının yerine kulübe gelir getirecek bir otel yapılması fikrini, toplantıda söz alan üyelerin büyük bir kısmı uygun görmedi. 
     Şu ana kadar yapımı 430 milyar liranın harcandığı bildirilen projeyi, kulübe yılda yaklaşık 5 milyon dolar gelir getirebilecek otele çevirme fikrini üyelere sunan başkan Yıldırım, buna karşılık Dereağzı'na sosyal tesis yapabileceklerini belirtti. 
     
     ALTIPARMAK'IN İDDİASI 
     Fenerbahçeli eski futbolcu ve Yüksek Divan Kurulu Üyesi Ogün Altıparmak, kaleci Rüştü'nün İngiltere'nin Arsenal takımına gittiğini iddia etti. 
     İngiliz kulübünün Türkiye'ye bir yetkilisini göndererek, 8 maçta Rüştü'yü izlettiğini ve özel yaşantısını takip ettirdiğini ileri süren Altıparmak, ''Rüştü Arsenal'e gitti'' dedi. 
     Fenerbahçe Kulübü'nün de bu şekilde transfer çalışmalarını sürdürmesi gerektiğini ifade eden Altıparmak, tedbir alması için yönetim kuruluna uyarıda bulundu. 
     
     BOZYİĞİT ''SERHAT'A TAVİZ VERİLMESİN'' 
     Yüksek Divan Kurulu üyelerinden Uğur Bozyiğit, yaptığı konuşmada, bir süre önce kadro dışı bırakılan futbolcu Serhat konusunda yönetim kurulundan futbolcunun lehine olacak bir taviz vermemesini istedi. 
     Bozyiğit, ''Paraları beğenmemiş, takımı terk etmiş. Bunlar Almanya'da bisikletlerle antrenmanlara gidip gelirken, burada mercedeslerle geziyorlar. Yönetim kurulunun bu konuda taviz vermeyeceğini umuyorum'' diye konuştu. 
     Bu arada, üyelerden Ferruh Manav, Yüskek Divan Kurulu'nun bir süre önce başkan Yıldırım'a yazdığı bir yazı konusunda tüzük hükümlerine aykırı hareket edildiğini ileri sürerken, bu konuda Yüksek Divan Kurulu Başkanı Alptekin bazı üyelerin tepkisini aldı. 
     Öte yandan, kulüpte 40 yılını dolduran üyelere kulüp başkanı Yıldırım birer plaket verirken, Hulki İlgün, plaketi aldıktan sonra gözyaşlarını tutamadı. 
     





</TEXT>
</DOC>
