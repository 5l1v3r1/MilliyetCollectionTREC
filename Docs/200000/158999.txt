<DOC>
<DOCNO> 158999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sondun24.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Annan planının müdafa edilecek bir tarafı yok" 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kofi Annan tarafından sunulan planın tekrar masaya gelmesi ve Özel Temsilcisi Alvaro de Soto'nun yeniden görevinin başına dönebilmesi için, iki tarafın planı kabul etmesinin gerektiğini, bunun ise mümkün olmadığını söyledi. 
     Annan planının İngiliz, Amerikalı ve Rumların katkılarıyla hazırlandığını ve böyle bir planın müdafaa edilecek bir yanının olmadığını belirten Denktaş, planın felsefesi ve vizyonunun yanlış olduğunu vurguladı. 
     Cumhurbaşkanı Denktaş, düzenlediği basın toplantısında, De Soto'nun son açıklamaları ve Rum yönetiminin Annan planında yapılmasını istediği değişikliklerle ilgili görüşlerini açıkladı. 
     De Soto'nun, her iki tarafın ''Tadilat ister, eksik sayfalarla doludur. Bu şekilde referanduma sunulamaz'' dediği Annan planını hala destekleyip savunmaya devam ettiğine işaret eden Denktaş, ''Bunu yaptıkça da güvenirliğini, inanırlığını yitiriyor'' dedi. 
     Annan planının İngiltere'nin Kıbrıs Özel Temsilcisi Lord David Hannay, ABD Dışişleri Bakanlığı Kıbrıs Özel Koordinatörü Thomas Weston ve eski Rum Başsavcısı Alekos Markides'in katkılarıyla hazırlandığını anımsatan Denktaş, ''baskıyla böyle bir plan kabul ettirilse dahi, bunun sonunun uyum ve uzlaşma değil, her konuda kavga ve sürtüşme olacağını'' söyledi. Denktaş, ''Annan planının Rumların telkinleriyle hazırlandığını, Loizidu davasına uyum sağlamak için düzenlendiğini'' ifade ederek, planın, ''Kıbrıs Türkünü yerinden yurdundan edecek, topraksız bırakacak bir plan olduğunu'' anlattı. 
     
     ''DE SOTO GÜNEY'DEKİ TÜRK KÖYLERİNİ GEZMEDİ'' 
     Planda, Güney Kıbrıs'tan gelen Türk göçmenlerin yeniden Güney'e dönemeyeceklerinin kaale alınmadığını ifade eden Denktaş, şöyle konuştu 
     ''De Soto, bir günden bir güne Güney'deki bir Türk köyüne gidip, Türklerin geri dönmemesi için, Rumların Türk evlerini yerle bir ettiklerini görmek tenezzülünde bulunmamıştır. 
     Fikirler Dizisi'nde öngörülen kadar olsun, takas ve tazminatlarla halledilebilecek bir konuyu içinden çıkılmaz, karmaşık bir hale getirmiştir. İki kesimliliği, içimize 60-70 bin Rum yerleştirerek bozmuştur. De Soto, bizim için kalıcı hayati bir sorun olan garanti sistemini hallaç pamuğu gibi, bu konuda Türkiye ile Yunanistan arasında mutabık kalınmasını beklemeden, savurup Rumların istediği gibi etkisiz hale getirerek, bir süre içinde, Ada'da tek bir Türk askeri bırakmayacak bir formüle imza atmıştır.'' ''De Soto'nun, tüm uyarılarına rağmen, taraflar esas konularda ve vizyonlarında 180 derece farklı görüşte iken, Kıbrıs Türklerinin kökten sökülüp ekilmesini öngören ve ancak Rum-Yunan kurmaylarının hazırlayabileceği haritalarla karşılarına çıktığını'' dile getiren Denktaş, bu haritaların KKTC'deki ekonomik gelişmeleri sıfırladığını ve De Soto'nun Türk tarafında muhalif çevreleri gezerek, onlara yanlış bilgiler vererek, onların desteğini alma yoluna gittiğini kaydetti. 
     
     ''EŞİT EGEMENLİĞİMİZİ KABUL ETMEDİ'' 
     Cumhurbaşkanı Denktaş, De Soto'nun Kıbrıs Türklerinin eşit egemenliğini hiçbir şekilde kabul etmediğini ifade ederek, ''KKTC'nin varlığını ve bu devleti kuran insanların devletine olan bağlılıklarını, bu devletin, gelecek bir düzenlemede kalıcı olması üzerindeki ısrarını hiç kaale almamış ve bu konular gündeme geldikçe Klerides'le işbirliği halinde, 'Plan çerçevesini aşıyorsunuz, vizyon konuşuyorsunuz' diyerek uzlaşmanın temel taşlarını teşkil eden her konuda karşımıza çıkmıştır'' dedi. 
     Rum yönetimi eski lideri Glafkos Klerides'in, '' Kıbrıs Cumhuriyeti nin varlığını, tek egemenliği ve genelde Rumların 40 yıllık vizyonlarını'' savunduğunda De Soto'nun buna ses çıkarmadığını kaydeden Denktaş, De Soto'nun, ''eksiği bol, aksağı çok bir planı kendilerine kabul ettirmek için elinden geleni yaptığını ve iki tarafın yeniden bir Katolik evliliğine hazır olmadığını görmek istemediğini'' anlattı. 
     
     ''RUM-YUNAN GÖZLÜĞÜYLE GÖRÜYOR'' 
     Denktaş, De Soto'nun, planı Rum-Yunan etkisi altında hazırladığını inkar edemeyeceğinin altını çizerek, ''De Soto, son gelişmeleri, kapıların açılmasını, 'olmayacak bir işin olması' gibi hayra yormakta ve hala Kıbrıs meselesinin hallindeki kilidin Türk tarafının eşit egemenliğinin, devletinin, toprağındaki hakimiyetinin katıksız olarak kabulünden geçtiğini görmemekte, hala Kıbrıs meselesini Rum-Yunan gözlüğüyle görmektedir'' dedi. 
     ''De Soto'nun hayret ettiği gerçeklerin, KKTC'nin varlığına ve KKTC hükümetinin idari tasarrufuna bağlı olduğunun'' altın çizen Denktaş, şöyle devam etti 
     ''İki devlet arasında bu gerçekler kabul edildiğinde benzeri ayarlamalar rahatlıkla yapılabilir ve uzlaşmanın da yolu açılmış olur. De Soto'ya 'Olmaz' dediğimiz her şey, KKTC'yi ortadan kaldıran, Rum tahakkümünü getiren, çapraşık bir idari düzeyde Kıbrıs Türkünü zor durumda bırakan, toprağımızı alan, geriye kalana Rumları yerleştirip bizi göçmen yapan bir yapı içindeki olmazlardı. Yerleşim, mal-mülk edinme gibi konularda olmazlarımız devam etmektedir ve edecektir.'' ''Garantiler konusunda Türkiye ile Yunanistan anlaşmadıkça, De soto formüllerinin geçersiz olduğunu'' vurgulayan Cumhurbaşkanı Denktaş, toprak ve harita konularında, ''çatıda anlaşma olduktan sonra konuşulacağını'' dile getirdi. Denktaş, mal-mülk meselesinin karşılıklı takas ve tazminatlarla halledileceğini yineleyerek, ''Bu konu halledilecek diye iki halk yeniden birbirine düşürülmez'' dedi. 
     
     ''DIŞTAN MÜDAHALELERLE ÇÖZÜM OLMAZ'' 
     Cumhurbaşkanı Denktaş, bir gazetecinin, ''Rum basınında, Haziran ayında Amerika'nın baskısıyla Kıbrıs konusunda görüşmelerin başlayacağı yönünde haberler çıktığını'' anımsatması üzerine, ''Kıbrıs meselesi, Amerika'nın, Rusya'nın müdahalesiyle halledilecek bir mesele değildir. Kıbrıs meselesi iki halk arasında ve iki devlet esasında yeni bir ortaklığın, iki kesimli bir hayatın oluşması için varacakları anlaşma neticesinde olur. Dıştan gelen önerilerle hiçbir mesele halledilmemiştir bugüne kadar'' dedi. 
     Denktaş, Kıbrıs'ta çözüm isteyenlerin, Rumlara tüm Kıbrıs'ın meşru hükümeti muamelesi yapmaktan vazgeçerek, iki tarafa da eşit davranması gerektiğini söyledi. 
     
     AB'NİN ''KIBRIS TEMSİLCİSİ'' ATAMASI 
     Cumhurbaşkanı Denktaş, Rum-Yunan ikilisinin, bugün Atina'da yapacakları zirvede, Avrupa Birliği'nin ''Kıbrıs özel temsilcisi'' ataması konusunda girişim başlatma planına ilişkin görüşünün sorulması üzerine, ''Onların 'Kıbrıs'' dediğinin, sınırları Ledra Palace Sınır Kapısı'nda sona eren Güney Kıbrıs olduğunu'' belirterek, şunları söyledi 
     ''Bunu böyle görseler ve böyle yapsalar diyeceğimiz yoktur. Ama bütün Kıbrıs'ı temsilen bir temsilci atama yönüne giderlerse, bu da Kıbrıs Türklerini hala kaale almadıklarını ve almayacaklarını gösteren, kötü niyetin göstergesinden başka bir şey değildir.'' 
     
</TEXT>
</DOC>
