<DOC>
<DOCNO> 186427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sondun04.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te Irak polisi ve ABD askerlerine saldırılar... 
</HEADLINE>
<TEXT>

     Irak'ın kuzeyindeki Kerkük kentinde, dün gece Irak polisinin ve Amerikan askerlerinin hedef alındığı 3 saldırı düzenlendiği, saldırılarda ölen ya da yaralanan olmadığı bildirildi. 
     Kerkük polisine göre, dün yerel saatle 22.00'ye doğru, yerel polis şefi Sabah Behlül Karatun'un evine el bombası atıldı. Saldırı sırasında evin boş olması sayesinde ölen ya da yaralanan olmadığı, sadece evin camlarının kırıldığı belirtildi. 
     Bu saldırıdan 10 dakika sonra kimliği belirsiz bir kişinin Amerikan askerlerinin uğrak yeri olan El Reşid lokantasına el bombası attığı, bu saldırıda da ölen ya da yaralanan olmadığı bildirildi. 
     Polise göre, El Mikdad mahallesindeki karakola da dün gece saldırı düzenlendi. Silahlı kişilerin karakola ateş açmasının ardından 10 dakika süren bir çatışma çıktığı ve saldırganların kaçtığı belirtildi. 
     Amerikan ordusundan saldırılarla ilgili açıklama yapılmadı. Bu saldırılarla, Kerkük'te üst üste 3 gece saldırı düzenlenmiş oldu. 
     
</TEXT>
</DOC>
