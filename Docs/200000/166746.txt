<DOC>
<DOCNO> 166746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/siyaset/siy08.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal AB dayatması yok 
</HEADLINE>
<TEXT>

     ANKARA Milliyet 

     CHP Genel Başkanı Deniz Baykal, 7. Uyum Paketi'nde yer alan Milli Güvenlik Kurulu MGK ile ilgili düzenlemenin şaşılacak bir yanı olmadığını belirterek, "Ancak bu yapılırken kurumlar arasında gereksiz yere gerginlik yaratılmamalıdır" dedi. 
     Partisinin TBMM Grup toplantısında konuşan Baykal, kimsenin CHP'nin AB karşısındaki tavrını sorgulamaya hakkı olmadığını kaydetti. Baykal, AKP yönetiminin kendisine 7. Uyum Paketi'nin son paket olacağını ilettiğini belirterek, "Ancak, bu demokratikleşme ile ilgili bir adım atılmayacak, Anayasa değişiklikleri yapılmayacak anlamına gelmiyor. Bunları AB'nin dayatması gibi göstermek doğru değildir" dedi. Baykal, MGK düzenlemesiyle ilgili şunları söyledi "MGK'nın bir danışma kurulu olarak Anayasal tanımına daha uygun olarak işletilmesi, yeniden değerlendirilebilir. Önemli olan gereksiz yere kurumlar arasında bir gerginlik yaratılmamasıdır. Getirin 7. Uyum Paketi'ni çıkaralım. Uygulamaya geçin ve Türkiye artık kendisini suçlamasın ve karalamasın." 
     

</TEXT>
</DOC>
