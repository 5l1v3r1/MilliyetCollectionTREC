<DOC>
<DOCNO> 185809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo09.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çizmede Inter ve Juve rüzgarı... 'Nedved ve Vieri, bu ne gayret ' 
</HEADLINE>
<TEXT>

     Şampiyonlar Ligi'nde dört takımla mücadele eden İtalya'da, İnter ve Juventus'un ikinci maçlarını da galibiyetle noktalamalarının sevinci var. Salı gecesi oynanan karşılaşmalarda, Emreli İnter Dinamo Kiev'i, Atina deplasmanında oynayan Juventus ise Olympiakos'u 2-1 mağlup etti. 
     İtalya'daki spor gazeteleri bugünkü manşetlerini, İnter ve Juve'nin elde ettiği zaferlere ayırdı. Olympiakos karşısında 1-0 geri düşen Juventus'un, önce eşitliği yakalaması, ardından da 1-2'lik bir galibiyet elde etmesi Nedved'in golleri sayesinde gerçekleşmişti. Milano'da Dinamo Kiev'i ağırlayan İnter ise galibiyeti ve skoru belirleyen golü, 58. dakikada oyuna giren Vieri'ye borçlu. 
     İtalyan spor gazetelerinin manşetlerinde de doğal olarak, gollerin kahramanları ön planda. Corriere dello Sport, ''Nedved ve Vieri, bu ne gayret '' diyor. La Gazzetta dello Sport, Cuper'in ekibinin elde ettiği başarıyı, ''Vieri geldi, İnter de geldi'' manşetiyle duyuruyor. Galatasaray ile aynı grupta yer alan Juventus'un galibiyeti içinse ''Nedved ve Juve, müthiş mutluluk'' şeklinde bir ifade kullanılıyor. 
     Merkezi Torino'da bulunan Tuttosport gazetesi, ilk manşetini Juventus'a ayırarak, ''Büyüleyici Nedved. Juve, Yunanistan'da darbe'' diyor. İnter'in galibiyetiyse sayfanın alt kesiminden bir ikinci manşetle veriliyor ''İnter kükredi Teşekkürler Vieri '' Şampiyonlar Ligi mücadelesinde, B Grubu'ndaki İnter ile D Grubu'ndaki Juventus, oynadıkları ilk iki maçlardan 3'er puan koparmış olmanın sevincini yaşıyor. G Grubu'ndaki Lazio ve H Grubu'ndaki Milan ise ikinci maçlarını bu akşam oynayacaklar. 

     
</TEXT>
</DOC>
