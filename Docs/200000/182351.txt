<DOC>
<DOCNO> 182351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/siyaset/siy02.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Portekiz Cumhurbaşkanı Sampaio 
</HEADLINE>
<TEXT>
   Din, Türkiye'nin AB üyeliğine engel değil 
   Cumhurbaşkanı Sezer'in davetlisi olarak Türkiye'ye gelen Jorge Sampaio, AB'nin Hıristiyan kulübü olmayacağını söyledi 
      UTKU ÇAKIRÖZER Ankara 

   
   Portekiz Cumhurbaşkanı Jorge Sampaio, AB'nin Hıristiyan kulübü olmayacağını belirterek, "Türkiye'nin üyeliğine din nedeniyle karşı çıkılamaz" dedi. 
   Cumhurbaşkanı Ahmet Necdet Sezer'in davetlisi olarak Türkiye'ye gelen Sampaio, Milliyet'in Türkiye - AB ilişkileriyle ilgili sorularını yanıtladı 
   
   Türkiye'nin AB sürecine bakışınız nedir 
   Türkiye'nin AB adaylığını güçlü bir şekilde destekliyoruz. AB, büyük ekonomik potansiyele ve kültürel mirasa sahip Türkiye'yi üye yaptığında daha da güçlenecektir. Müzakerelerin başlaması için Kopenhag kriterleri yerine getirilmelidir. Kıbrıs konusunun çözümü de buna yardımcı olacaktır. Türk hükümetinin çabaları ve çıkarılan yasaları uygulamaya geçirme yönündeki kararlığı bizi cesaretlendirmektedir. 
   
   Katolik bir ülkenin lideri olarak, sizce din Türkiye'nin üyeliği için bir engel mi 
   Portekiz de dahil, Avrupa'daki siyasi sistemlerde din ve siyaset birbirine karıştırılmaz. Türkiye'nin adaylığını Avrupa'nın tamamının desteklemediği biliniyor. Ama itirazları kültürel ya da din temelinde formüle etmek yanlıştır. AB kesinlikle bir Hıristiyan kulübü olmayacaktır. Türkiye kriterleri yerine getirince, sırf halkı Müslüman diye üyeliğini reddetmenin savunulabilir bir yanı yoktur. 
   
   Ordunun siyasetteki rolünü azaltan son reformları nasıl değerlendiriyorsunuz 
   Portekiz'de bir dönem otoriter rejimi destekleyen ordu, 1974'te de bu rejimi kaldırıp ülkeyi demokrasi yoluna soktu. Türkiye'de de ordu ülkenin çağdaşlaşma yönünde adım atmasında önemli role sahip. Demokrasi daha da yerleştikçe, askerin siviller tarafından kontrolü ilkesi de Türkiye'de herkes tarafından kabul edilecektir. Ben zaten Türk ordusunun, Türkiye'nin AB üyeliğini Atatürk tarafından başlatılan reformcu hareketin taçlandırılması olarak göreceğinden eminim. 
   
   Ankara'nın üyelik süreci ne kadar sürebilir 
   AB'ye entegrasyon derinleştikçe, müzakereler de kaçınılmaz olarak daha zorlaşır ve zaman alır. Türkiye ile müzakareler de kısa veya kolay olmayacak. Portekiz'in 7 yıl, sonraki üyelerin daha uzun müzakere ettiklerini hatırlatırım. Ama eminim ki bu sürecin Türkiye'ye birçok getirisi olacak. 
   
   Türkiye stratejik ve ekonomik önemini Avrupa halklarına nasıl anlatabilir 
   AB bir değerler topluluğudur. AB'ye sadece stratejik önemi var diye alınan ülke örneği yoktur. Türkiye'nin yapması gereken, insan hakları, demokrasi ve hukuk devleti konularında AB değerleriyle tam uyum içinde olduğunu göstermektir. 
   
   
</TEXT>
</DOC>
