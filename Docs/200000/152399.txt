<DOC>
<DOCNO> 152399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo31.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Volkan, Servet ve Gökdeniz Milli Takım'da... 
</HEADLINE>
<TEXT>

     Özel maçta 30 Nisan Çarşamba günü deplasmanda Çek Cumhuriyeti ile karşılaşacak A Milli Takım'ın aday kadrosu açıklandı. 
     Milli Takımlar Teknik Direktörü Şenol Güneş tarafından açıklanan 23 kişilik aday kadroya, Galatasaraylı Volkan Arslan, Denizlisporlu Servet Çetin, Trabzonsporlu Gökdeniz Karadeniz ile Hollanda'nın Roda takımından, ümit milli Fatih Sonkaya ilk kez çağrıldı. 
     Milli takımın son dönemdeki değişmez isimlerinden Beşiktaşlı Tayfur Havutçu, Galatasaraylı Ümit Davala, Hakan Ünsal ve Arif Erdem aday kadroya çağrılmazken, Beşiktaşlı İbrahim Üzülmez, sakatlığının ardından, bir maç sonra yeniden aday kadroda davet edildi. 
     
     ADAY KADRO 

     Şenol Güneş tarafından belirlenen aday kadro şöyle 
     İlhan Mansız, İbrahim Üzülmez, Beşiktaş , Bülent Korkmaz, Ergün Penbe, Volkan Arslan, Hasan Şaş Galatasaray , Deniz Barış Gençlerbirliği , Rüştü Reçber, Fatih Akyel Fenerbahçe , Fatih Tekke, Gökdeniz Karadeniz Trabzonspor , Ömer Çatkıç Gaziantepspor , Zafer Özgültekin Ankaragücü , Servet Çetin Denizlispor , Emre Belözoğlu, Okan Buruk Inter , Tayfun Korkut, Nihat Kahveci Real Sociedad , Tugay Kerimoğlu, Hakan Şükür Blackburn Rovers , Alpay Özalan Aston Villa , Yıldıray Baştürk Bayer Leverkusen , Fatih Sonkaya Roda . 
     
     PAZARTESİ TOPLANIP, SALI GİDECEKLER 

     A Milli Futbol Takımı aday kadrosu 28 Nisan Pazartesi günü İstanbul'da toplanacak. 
     Polat Renaissance Oteli'nde öğle saatlerinde biraraya gelecek milliler, ilk çalışmasını aynı gün saat 18.00'de Galatasaray'ın Florya'daki Metin Oktay Tesisleri'nde yapacak. 
     Milliler, 29 Nisan Salı günü saat 11.00'de özel uçakla Teplice kentine hareket edecek. 
     Bu arada, Milli Takımlar Teknik Direktörü Şenol Güneş, 28 Nisan Pazartesi günü kamp yapılan otelde saat 12.00'de basın toplantısı düzenleyecek. 
     Çek Cumhuriyeti ile Türkiye A milli futbol takımları arasında Teplice Stadı'nda yapılacak maç TSİ 21.05'te başlayacak. 

     
</TEXT>
</DOC>
