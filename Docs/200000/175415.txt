<DOC>
<DOCNO> 175415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/yazar/civaoglu.html </URL>
<DATE> 2003/08/13/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
El öpmek üzerine 
</HEADLINE>
<TEXT>

   
   İstanbul'un en zarif ve iyi kadın eli öpenlerinden biri Talha Ebüzziya'dır. Kadınlar bilirim, Talha'nın ellerini öpeceği umuduyla, onun öğle yemeklerinin müdavimi olduğu Nişantaşı restoranlarına giderler. Talha'nın, babası gazeteci - milletvekili Ziyyad Ebüzziya da en az oğlu kadar yakışıklı ve zarifti. O da çok güzel el öperdi. Oğul, babadan öğrenmiş olmalı. 
   Talha'nın ablası sanatçı Alev Ebüzziya o genizden gelen dolgun sesiyle "Ziyyad... Ziyyad" - babasından böyle söz eder - demişti. 
   Neyse, Talha Ebüzziya'ya sordum 
   "İtalya Başbakanı Berlusconi'nin, Erdoğan'ın gelini Reyyan Uzuner'in elini öpmesi üzerine bir polemik başlatıldı. - İslamda kadının eline dudak değmez - diye bir malumatfuruşluktur gidiyor. İslam kuralları bir yana, zaten Batı tarzı kadın eli öpmekte dudak değdirmek, el tenine öpücük kondurmak yoktur ki Dudak, kadının eline çok yaklaştırılır. Nefesi, tende hissedilecek kadar yakın ama asla değilmez. Sonra baş geri çekilir. Sen bu konuda en geçerli ekspersin. Doğru mu söylediğim " 
   
   El öpmek jesttir    Talha Ebüzziya, bir dizi tevazu söyleminde bulundu... Geçiyorum. 
   Sonra, bu söylediklerimi doğruladı. 
   "El öpmek, gerçek öpmek eylemi değil, bir jesttir. Kadının eli önünde eğilmektir. Saygı ve hayranlık mesajıdır. Bunu rahatsızlık vermeden yapmaktır. 
   Eli tutarken de jestin gerektirdiği özen gösterilir. Kimi çapkın geçinenlerin, kadının avuç içine işaret parmağı ile bastırmak gibi numaraları vardır ama bunlar, basitliktir. " 
   Evet.. 
   Berlusconi de bu jesti yapmıştır. 
   Genç kızların da elleri öpülür. 
   Onlara genç hanım olduklarını, artık çocuk muamelesi yapılmadığını gösteren zarif mesajdır. 
   El öpen erkeğin yaşının büyük olması da bu kuralları değiştirmez. 
   Talha Ebüzziya'dan bir açıklama daha... 
   "Berlusconi'nin el öpme sahnesini defalarca izledim. Dudakları kesinlikle, gelinin eline değmiyor. Usulüne göre el öpme jesti bu. Zaten gelin de elini dudak teması yüzünden çekmiş değil. Bana göre - estağfurullah, yaşlı başlı adama el öptürmek ona saygısızlık olur - diye düşündüğü için geri çekiyordu. Türkiye'nin muhafazakar kültür geleneklerinden kaynaklanan bir hareketti." 
   
   El ele değerse    İtalyan medyasına gelince... "Berlusconi'nin İslam geleneklerini bilmediği için el öpmek isteyerek, yanlış yaptığını" yazıp çiziyorlar. 
   Fakat - dudak elinin üstüne değdi değmedi - tartışması yok. 
   Onların asıl yanlışları, İslamda sadece el öpmeye değil, kadın eline, erkek elinin değmesine de cevaz verilmediğidir. 
   Berlusconi, başını genç kızın eline yaklaştırırken, zaten eli avucundaydı. 
   İslam kuralları çok radikal yorumlanıyorsa, asıl burada başlıyor her şey. 
   Elini avucunun içine alırken İslami, eli dudağa götürürken İslama aykırı. 
   Yok böyle şey. 
   Zaten arka planda, Recep Tayyip Erdoğan'ın bu görüntüyü alkışlaması, polemiklerin üstüne çıkan yorumun göstergesi. 
   Sonuç... Genç kızın elini çekmeye çalışmasının, bir "estağfurullah" tavrı olduğunun altını çizelim. 
   Ankara'dan "Irak'a asker gönderme kararı" gelmesi gözlenen iskender kebap gibi bekledikçe beklettiriyordu. 
   Biz de "yurdumun bu çok önemli sorununu" yazalım dedik. 
   "Erdoğan'ın attan düşüşü... Kokoreççilere ruhsat vermeyin genelgesi... Bilal ve Reyyan Erdoğan'ın düğünleri" derken, Berlusconi'nin el öpmesi, gündemin tepesine oturunca "el öpmek üzerine gerçekleri ve sadece gerçekleri" yazmak farz olmuştu. 
   
      
   
</TEXT>
</DOC>
