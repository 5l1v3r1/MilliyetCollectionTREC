<DOC>
<DOCNO> 167582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/spor/spo01.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
YAŞLI KURT LUCE 
</HEADLINE>
<TEXT>

Terim'den sonra Galatasaray'ı, Daum'un ardından Beşiktaş'ı şampiyon yapan Lucescu, bu sezon yarışacağı rakiplerini övdü, "İkisi de büyük hoca. Benim onlardan tek farkım, daha yaşlı olmam" dedi 
     ORHAN YILDIRIM 

     'Saygımız çok büyük' 
     YENİ sezon, yeni bir kadro ve yeni hedeflere doğru yol açan bir Beşiktaş... Ve bu takımın başındaki teknik direktör Mircea Lucescu... Son dönemin en iyi çalıştırıcıları arasında yer alan Rumen hoca, önce Fatih Terim'den sonra Galatasaray'ı, Daum'un ardından da Beşiktaş'ı şampiyon yaptı. Şimdi üçü de lig arenasında karşı karşıya. Ancak Lucescu, iki rakibinin de büyük hoca olduğunu belirterek, "Bizim aramızda birbirimize karşı saygımız çok büyük. Benim onlardan tek farkım, daha yaşlı olmam " diyor. 
     
     "O oynasın derler" 
     ŞAMPİYONLAR Ligi ve Türkiye'yi düşünerek, her mevkiin alternatifinin bulunduğu bir kadro oluşturmaya çalıştığını ifade eden Rumen çalıştırıcı, flaş transferden Galatasaray'da ağzının yandığını belirtti. Lucescu, "Büyük oyuncu para için gelir. Ama o zaman futbolcular parayı ona verdiniz, o tek başına oynasın derler. Bir oyuncu takımın tamamı değildir" ifadesini kullandı. Takımdaki gençleri hazırlamak için kampa çağırdığını belirten Luce, altyapıdan sadece Serdar'ın hiçbir şeyden korkmadığını vurguladı. 
     
     "Starı ekipler yaratır" 
     TAKIM içinde yıldız adayı olarak Pancu'yu gören Rumen çalıştırıcı, "Pancu genç ve milli takımda oynuyor. Eğer sağlıklıysa bunu rahat yapar" dedi. İsimsiz bir Pancu'yu, Rivaldo'ya tercih edebileceğini de belirten Lucescu, "Ekipler büyük star yaratır. İyi bir ekibi ve onun içinden starlar yaratmayı tercih ederim" ifadesini kullandı. Okan, Ahmed Hassan ve Sinan gibi yıldızları rakiplerinden koparmalarını yönetimin bir zaferi olarak vurgulayan Kartal'ın çalıştırıcısı, "Bu da yönetimin işini iyi yaptığını gösterir" dedi. 
     
     İNCİLER... 

</TEXT>
</DOC>
