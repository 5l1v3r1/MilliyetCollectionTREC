<DOC>
<DOCNO> 162493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo03.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milliler Makedonya maçına hazır... 
</HEADLINE>
<TEXT>

     2004 Avrupa Şampiyonası Eleme Grubu'nda yarın Makedonya ile karşılaşacak olan A Milli Futbol Takımı, hazırlıklarını tamamladı. 
     Milliler, bu akşam BJK Nevzat Demir Tesisleri'nde basına kapalı çalıştı. Teknik Direktör Şenol Güneş yönetiminde yapılan antrenmanda, son taktik çalışma gerçekleştirildi. 
     Menajer Can Çobanoğlu, tüm futbolcuların katıldığı antrenmanın sorunsuz şekilde tamamlandığını, takımda bir sorun bulunmadığını söyledi. 
     Yarın akşam BJK İnönü Stadı'nda saat 21.00'de başlayacak Türkiye-Makedonya maçına, A Milli Futbol Takımı'nın Rüştü, Fatih, Alpay, Bülent, İbrahim, Tayfur, Emre, Tugay, Ergün, Nihat ve Hakan Şükür muhtemel 11'i ile çıkması bekleniyor. 
     Bu arada, Makedonya A Milli Futbol Takımı da hazırlıklarını, maçın oynanacağı BJK İnönü Stadı'nda bu akşam basına kapalı yaptığı antrenmanla tamamladı. 
     
</TEXT>
</DOC>
