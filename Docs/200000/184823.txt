<DOC>
<DOCNO> 184823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur02.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk kez sıçan klonlandı 
</HEADLINE>
<TEXT>

     Fransız bilim adamlarının ilk kez bir sıçanı klonlamayı başardıkları bildirildi. 
     Amerikan Science dergisinin haberinde, daha önce klonlanamayan sıçanların kopyalanmasından, yüksek tansiyon ve şeker hastalığı gibi insan hastalıkları üzerinde yapılacak araştırmalarda faydalanılabileceği belirtildi. 
     Olgunlaşmamış cinsiyet hücrelerindeki ovosit bir özellik nedeniyle daha önce sıçan klonlanamamıştı. 
     Araştırmayı yürüten Paris'teki Ulusal Tarımbilimsel Araştırmalar Enstitüsü'nden Jean-Paul Renard'ın başkanlığındaki bilim adamları, ovositlerin dölyatağı borusundan çekilmelerinden 60 dakika sonra bölünme için kendiliğinden faaliyete geçtiklerini ve bu nedenle araştırmacıların klonlama yapacak zamanı bulamadığını söylediler. 
     Ovositlerin parçalanmasıyla sonuçlanan bu faaliyetin engellenmesi için uğraştıklarını belirten Renard, ''çok hızlı çalışılsa bile, klonlanacak sıçan hücresinin çekirdeğinin, çekirdeği çıkarılmış ovositlere bölünme başlamadan enjekte edilmesinin imkansız olduğunu'' söyledi. 
     Ovositlerin üç saat boyunca hareket etmelerini engellemek için MG132 adlı bir protez inhibitörü kullandıklarının belirten Renard, bu yöntem sayesinde 2 dişi sıçana 129 klonlanmış embriyon yerleştirdiklerini anlattı. 
     Renard'a göre sıçanlardan biri üç erkek yavru doğurdu. Yavrulardan birinin doğumdan sonra öldüğü, diğer iki yavrunun normal yollarla dünyaya gelen yavrular gibi geliştikleri belirtildi. 
     Bilim adamlarının iki dişi sıçanı da klonladıkları ve ''bunun bu yöntemle iki cinsiyete sahip sıçanların klonlanabileceğini gösterdiği'' kaydedildi. 
     Tıbbi araştırmalarda kullanılabilecek klonlar yaratmak için aynı şeyi genetik olarak değiştirilmiş hücrelerle yapmaları gerektiğini söyleyen Renard, ''Amacımız, Alzheimer ve yüksek tansiyon hastalıklarına yakalanmış denekler yaratmak, çünkü farelerinkiyle kıyaslandığında, sıçanın fizyolojisi insanınkine daha çok benziyor'' dedi. 
     
</TEXT>
</DOC>
