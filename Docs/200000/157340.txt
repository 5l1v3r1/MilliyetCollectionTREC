<DOC>
<DOCNO> 157340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur19.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de çadır operasyonu... Fazla çadırlar ortaya çıkıyor... 
</HEADLINE>
<TEXT>

     Depremin ilk günü ''çadır sıkıntısı'' nedeniyle olayların yaşandığı Bingöl'de, fazla çadır alanlar bir bir ortaya çıkıyor. 
     13 bine yakın çadırın dağıtıldığı Bingöl'de halen bazı vatandaşların çadır alamadıkları yönündeki şikayetleri üzerine, Valilik Kriz Merkezi, kendilerinden çadır alanları tek tek incelemeye başladı. 
     Yapılan inceleme sonucunda Kenan Evren Mahallesi Vali Konağı altında eşi ve bir çocuğuyla birlikte yaşayan Mehmet B. isimli vatandaşın, evi hasar gördüğü gerekçesiyle kriz merkezine müracaat ederek, çadır aldığı tespit edildi. 
     Bu kişinin, aynı zamanda Mehmetçik 1 Çadırkenti'ne de başvurarak, barınacak yeri olmadığını bildirdiği ve bunun üzerine bu çadırkentte kendisine çadır tahsis edildiği öğrenildi. 
     Ardından, Mehmetçik 1 Çadırkenti'ne taşınan Mehmet B'nin, kriz merkezinden aldığı çadırı ise kardeşi Burhan B'ye bıraktığı belirlendi. 
     Burhan B'nin kriz merkezinden ayrıca çadır aldığı, kardeşinin verdiği çadırı ise mutfak haline getirdiği, kendi çadırını yatak odası olarak kullandığı belirlenince polis, fazla çadıra el koyarak kriz merkezine teslim etti. 
     Bu arada, aynı mahallede oturan Abdullah B'nin de, iki çadır aldığı tespit edildi. Bu kişinin fazla çadırına yine polis tarafından el konuldu ve çadır kriz merkezine teslim edildi. 
     Öte yandan, fazla çadır alanlar konusunda 155 Polis İmdat Hattı'na çok sayıda ihbar geldiğini belirten yetkililer, ihbarlar arasında bazı vatandaşların Kızılay'dan aldıkları fazla çadırları hayvan barınağı haline getirdikleri yönünde iddialar olduğunu söylediler. 
     Yetkililer, bu ihbarların değerlendirildiğini belirterek, fazla çadır alan ve bu çadırları hayvan barınağı olarak kullanan kişilerin yakalanması için çalışmaların aralıksız sürdüğünü kaydettiler. 
     Bingöl'de, 1 Mayıs'ta meydana gelen 6.4 şiddetindeki depremden sonra çadır sıkıntısı nedeniyle olaylar yaşanmıştı. 
     
</TEXT>
</DOC>
