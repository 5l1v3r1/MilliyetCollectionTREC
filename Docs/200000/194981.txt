<DOC>
<DOCNO> 194981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun05.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'den internet dergisi... 
</HEADLINE>
<TEXT>

     El Kaide örgütü, yeni yayınlamaya başladığı internet dergisi ''Cihad'ın Sesi'' ile Arap ülkelerinde daha fazla destek toplamayı amaçlıyor. 
     Her sayısında El Kaide'nin önde gelen isimleriyle röportaj yapan ve 2 haftada bir yayınlanan sanal dergi, fikir ve veciz dergisi olmaktan çok, militan ve mücadeleci bir tutum sergiliyor. 
     Son sayısında dünyanın en çok aranan teröristlerinden El Kaide'nin askeri kanat komutanı Saif El Adil ile yapılan söyleşiyi yayınlayan dergide, yazılar indirilerek yazıcıda yazdırıldıktan sonra okuyucuya dağıtılıyor. 
     Irak'ta Amerikalı askerlere yönelik saldırıları ''Ramazan zaferi'' olarak değerlendiren dergi, ayrıca son kanlı Riyad saldırısından önce yayınladığı sayısında ABD ile işbirliği yapan Suudi Kraliyet ailesine yönelik tehditler de savurmuştu. El Kaide örgütü, Cihad'ın Sesi dergisini, Arapça olarak yayınladığı www.tawhed.ws, www.alsunnah.info ve www.almaqdese.com siteleriyle okuyuculara ulaştırıyor. 
     Derginin, son sayısında Ebu Hajjer olarak da bilinen üst düzey El Kaide yetkililerinden Abdülaziz bin Abdülmuhsin ile yapılan söyleşide, Suudi Arabistan'daki yabancılara karşı saldırılara girişilmesi çağrısında bulunuluyor. 
     Dergi ve siteler, Usame bin Ladin ve onun başyardımcısı Eymen El Zevahiri'nin emirlerini yaymak ve uykudaki teröristlere moral aşılamayı amaçlarken, sanal derginin 3 gün sonra yayınlanması beklenen yeni sayısında yine en çok arananlardan Şeyh Abdullah bin Muhammed El Raşid ile bir söyleşi yayınlanacak. 
     
</TEXT>
</DOC>
