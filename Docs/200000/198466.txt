<DOC>
<DOCNO> 198466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sonspo39.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, derbi için hazırlıklarını sürdürdü... 
</HEADLINE>
<TEXT>

     Fenerbahçe, Beşiktaş ile yapacağı derbi maçın hazırlıklarını, bu akşam yaptığı antrenmanla sürdürdü. 
     Teknik Direktör Christoph Daum yönetiminde, Fenerbahçe Şükrü Saracoğlu Stadı'nda basına kapalı olarak gerçekleştirilen antrenmanda, sarı-lacivertlilerin taktik ağırlıklı çalıştığı öğrenildi. 
     Sakatlığı devam eden Kemal antrenmana katılmazken, sakatlıkları bulunan futbolcular Serhat, Aureilo ve Fatih'in, takımdan ayrı koşu yaptığı bildirildi. 
     Kulüp Doktoru Ethem Kavukçu, kulübün resmi internet sitesinde yaptığı açıklamada, kas problemi süren Kemal'in Beşiktaş maçına yetiştirilmeye çalışıldığını, ancak bu oyuncunun sakatlığının, diğer oyunculara göre daha ciddi olduğunu ifade etti. Diğer sakat oyuncular Serhat, Aurelio, Fatih ile takımla birlikte çalışan Petkov'un tedavilerinin sürdüğünü kaydeden Kavukçu, bu oyuncuların durumlarının maç gününde netlik kazanacağını söyledi. 
     Fenerbahçe, yarın yapacağı antrenmanla hazırlıklarını tamamlayacak ve Samandıra Tesislerinde kampa girecek. 
     
</TEXT>
</DOC>
