<DOC>
<DOCNO> 190517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sontur04.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİTAK yasa tasarısının görüşmeleri ertelendi... 
</HEADLINE>
<TEXT>

     TBMM Milli Eğitim Komisyonu toplanamadığı için TÜBİTAK Başkanı ve Bilim Kurulu üyelerinin bir defaya mahsus Başbakan tarafından seçilmesine öngören yasa tasarısının görüşmeleri ertelendi. 
     Komisyon Başkanı Tayyar Altıkulaç, CHP'li üyelerin kurultay çalışmaları nedeniyle toplantıya gelemediklerini, AK Parti'li üyelerin de Bosna-Hersek eski Cumhurbaşkanı Aliya İzzetbegoviç'in cenaze törenine gittikleri için Komisyon'un çoğunluğu sağlayamadığını bildirerek, toplantının ileri bir tarihe ertelendiğini söyledi. 
     Altıkulaç, gazetecilerin sorusu üzerine, dün TÜBİTAK Başkanvekili ve Hukuk Müşaviri'nin kendisini ziyaret ederek, kurumun çalışma şekli ve geçmiş uygulamaları hakkında kendisine bilgi verdiğini bildirdi. 
     Tasarının ertelenmesi için Hükümet veya TÜBİTAK'tan kendisine bir telkin gelmediğini anlatan Altıkulaç, ''ertelenmesi belki daha hayırlı olur ve değişik kesimlerin bu konuda görüşünü alma imkanı buluruz'' dedi. 
     
</TEXT>
</DOC>
