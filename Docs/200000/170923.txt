<DOC>
<DOCNO> 170923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/soneko08.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Nereden nereye Semer süs oldu, ustaların yüzü güldü... 
</HEADLINE>
<TEXT>

     Kaybolan mesleklerden semercilik, evlerde süs eşyası olarak semer kullanımının yaygınlaşması sayesinde ustalarının yüzünü yeniden güldürmeye başladı. 
     Manisa'nın Sarıgöl İlçesi'nde 62 yaşındaki semer ustası Osman Zeybek, motorlu taşıt kullanımındaki artış nedeniyle 20 yıldır can çekişen mesleğin imdadına süs semerciliğinin yetiştiğini söyledi. Zeybek, küçük motif semerlerinin büyük ilgi gördüğünü belirterek, ''Bu semerleri yerli ve yabancı herkes beğeniyor. Semerleri evlerde koltuk gibi kullanan, üzerine cam koyup sehpa yapan var. Dekoratif amaçlı kullanımı nedeniyle biz de semeri geleneksel motiflerimizle bezeyerek satışa sunuyoruz'' dedi. 
     İlçede 1960'larda 12 tane semerci varken bugün 2-3 tane kaldığını belirten Osman Zeybek, motorlu taşıt kullanımının daha ucuz ve pratik olması nedeniyle at, eşek yetiştirmekten köylerde bile uzaklaşıldığını anlattı. Osman Zeybek, taşıt olarak at ya da eşek yetiştirmenin hayvanın barınması, yemi ve bakım maliyetlerinin yüksekliği gibi sebeplerle zorlaştığını kaydetti. 
     Osman Zeybek, at semerlerinin 70-75 milyon lira, merkep semerlerinin 40-60 milyon lira, motif semerlerinin ise 25-30 milyon liradan satışa sunulduğunu belirterek, şöyle konuştu 
     ''Semerlerin günlük hayatta evlere girmesi sayesinde işlerimiz açıldı. Ayda 10-15 semer yapıp satmaya başladım. Büyükleri 2, küçükleri ise 1 günde yapıyorum. Semer sanatı zordur, ustanın elinde gerçek bir dekoratif eşyaya dönüşebilir. Severek yaptığım bu işi devredecek çırağım yok. Gençler bu işe ilgi göstermiyor. Eskiden semerciye çırak olmak prestijliydi, kazançlıydı. Bu moda da geçerse semercilik tarihe karışır.'' 
     
</TEXT>
</DOC>
