<DOC>
<DOCNO> 158255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/soneko30.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı İmar affı için bakanlığımızın çalışması yok 
</HEADLINE>
<TEXT>

     Bayındırlık ve İskan Bakanı Zeki Ergezen, bakanlığının imar affı konusunda bir çalışması olmadığını bildirdi. 
     Ergezen, SİT alanlarını imara açtığı bildirilen tasarıya ilişkin olarak ise ''Tasarının içeriğini bilmiyorum. Varsa bir yanlış düzelir'' dedi. 
     ''Türkiye-Rusya Federasyonu İnşaat Konferansı''na katılan Bakan Ergezen, gazetecilerin imar affına ilişkin bir sorusu üzerine, ''Böyle bir af yok. Basından, medyadan duyuyorum. Bayındırlık Bakanlığı böyle bir çalışma içinde değil ama bizim dışımızda böyle bir çalışma varsa onu da bilemiyorum. Bana bir şey intikal etmedi'' diye konuştu. 
     Bir gazetecinin ''Meclis'e bununla ilgili bir tasarı sevkedildi'' demesi üzerine Bakan Ergezen, ''Ama imar affı diye bir tasarı değil. Ne zaman sevkedildi Daha sevkedilmedi. Böyle bir af tasarısı yok. Şu anda içeriğini çok fazla hatırlamıyorum. Birtakım düzenlemeler olabilir'' dedi. 
     
     ''BENİM BAKANLIĞIMDAN ÇIKAN BİR ŞEY YOK'' 
     SİT alanlarının imara açılmasıyla ilgili bir soruyu da Bakan Ergezen, şöyle yanıtladı 
     ''Kanunun içinde o da var. Ama muhtevasını yakında öğrenirsiniz. Meclis'te, komisyonda tartışıldığı zaman öğrenirsiniz. Kamuoyunu yarım yanlış aydınlatmanın, bilgilendirmenin, yönlendirmenin bir anlamı yok. Yakında bu yasa tartışılır. Tartışıldığı zaman bütün kamuoyu dinleyecek. Olaylar kamuoyuna daha detaylı anlatılacak.'' Bakan Ergezen, tasarının kendi bakanlığı tarafından hazırlanmadığını belirterek, ''Nereden çıktı bu tasarı '' sorusu üzerine şunları söyledi 
     ''Çıkmıştır bir yerden. İçeriğini bilmiyorum. Varsa bir yanlış düzelir. Hiç kimse tabii ki kaçak yapılanmaya müsaade etmek istemez. Şu anda tasarının detayı hakkında bilgi sahibi değilim. Yazılıyor, çiziliyor, konuşuluyor. Ben de dinliyorum. SİT alanları da yazılıyor, çiziliyor. Ama benim bakanlığımdan çıkan bir şey yok.'' 
     
</TEXT>
</DOC>
