<DOC>
<DOCNO> 198085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/magazin/amag.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğlence bayramı 
</HEADLINE>
<TEXT>

   Dokuz günlük bayram tatiliyle, otel ve barlara akın eden terör yorgunu vatandaşlar, yıldızlarla eğlenceye doydu 
      ANTALYA DHA 
   
   Tatil yöreleri dokuz günlük bayram tatiliyle hareketlenirken, sanatçıların programları da tatilcileri eğlenceye doyurdu. Bayramın ilk günü Antalya'da Kundu'daki Venezia Palace Otel'de konser veren Nilüfer, 500 davetliye müzik ziyafeti çekti. Antalya Kremlin Palace Otel'de sahneye çıkan Davut Güloğlu ise, 2 bin kişinin doldurduğu salonda muhteşem bir konser verdi. Sahneye sekiz dansçı kızdan oluşan ekibiyle çıkan Güloğlu, bol bol horon tepip çoşturdu. 
   
   Kapadokya 'ful' çekti    TV dizileri ile daha da gözde bir hale gelen Kapadokya'da da, 20 bin yatak kapasiteli otel, motel ve pansiyonların tamamı doldu. Ürgüp Belediye Başkanı Bekir Ödemiş de, otellerde yer bulamayan turistlere bölge halkının evlerini açmasının takdirlerini kazandığını söyledi. Ramazan boyunca suskun olan İzmir geceleri de, bayram tatiliyle renklendi. Mekanlar dolup taşarken, Alsancak'ta 'Cece' bar Kenan Doğulu, Hancı Bar ise Gülşen'le müzik ziyafeti çekti. 
   
   'Moris, bir hayrana kafa attı ' iddiası    MAGAZİN SERVİSİ 
   Hande Yener, Antalya Titanik Otel'de sahne aldı. Ancak iddiaya göre bir hayranı, sahnede Yener'e sarılarak öpmek istedi. Bu duruma sinirlenen Yener'in sevgilisi Moris Kohen de tartıştığı adama kafa attı. Otel müşterilerinin doğruladığı olayı Yener ise şöyle yalanladı "Anlatıldığı gibi bir olay yaşamadım ama otelin lobisinde bir adam eşine baktığı için birileriyle kavga ediyordu. Olay bundan ibaret." 
   
   Özcan Deniz korkusu    Bayramda Antalya'da DJ'lik yapan Yasemin Kozanoğlu, Maybe Club'a girmeden "İçeride kimler var " diye sordu. İçeride, 'Asmalı Konak'ta kardeşi rolündeki Devrim Saltoğlu ve bir grup erkek arkadaşıyla Özcan Deniz'in eğlendiğini öğrenen Kozanoğlu, 'Özcan içerideyse girmeyelim. Karşılaşmak istemiyorum' diyerek otomobiline bindi. 
   
   
   
</TEXT>
</DOC>
