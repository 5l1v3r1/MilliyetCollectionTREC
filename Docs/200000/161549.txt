<DOC>
<DOCNO> 161549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sontur13.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya sahillerinde balina görüldü... 
</HEADLINE>
<TEXT>

     Antalya'nın Kemer İlçesi'nde yolunu şaşırmış biri yavru 2 balina görüldü. Bir otelin müşterisi olan 10 kişilik Alman turist grubu, tekneyle yunus balıklarını izlemeye gittikleri sırada balinalarla karşılaşınca şaşkınlığa uğradı. 
     Kemer'deki Calimera Oteli'nde tatillerini geçiren Alman turist grubu, otelin su sporları merkezi etkinlikleri çerçevesinde önceki sabah tekneyle sahile yaklaşık 5 mil açıkta yunus balıklarını izlemeye gitti. Yunus balıkları yerine karşılarında biri yaklaşık 8, diğeri de 15 metre uzunluğunda 2 balinayla karşılaşan turistler, heyecanlandılar ve şaşkınlığa uğradılar. Bir süre balinaların su püskürtmesini izleyen Alman turistler, ilk heyecanlarını yendikten sonra, balinalara yaklaşmaya çalıştı. Almanya'da telekomünikasyon şirketinde çalışan 32 yaşındaki Sandra Niehuesbernd ise elindeki küçük fotoğraf makinesiyle balinaları görüntüledi. 
     
     ''BALİNALARA ÇOK YAKLAŞTIK'' 
     Alman turist Niehuesbernd, ülkesindeki yaşantısında su sporlarıyla fazla ilgilenmediğini, ancak tatil için geldiği Kemer'de bu spora ilgi duyduğunu söyledi. 
     Kemer açıklarında balinaların fotoğrafını çekerken heyecanlandığını ve şaşkınlığa uğradığını belirten Niehuesbernd, ''Tatilimi yaparken Akdeniz'de balina görmek, hayatımdaki en güzel anı olacak, bu anılar hiç unutulmayacak'' dedi. 
     Balinaları gören 52 yaşındaki bir diğer Alman turist Herbert Ellerbrachat da, ''Hayatımda yaşadığım en güzel olaydı. Balinaların büyüğü tahminen 15 metre uzunluğunda ve 6-7 ton ağırlığındaydı. Çok yaklaştık. Biraz daha yaklaşıp okşamak istedim, ama olmadı'' dedi. 
     Turistlerden Harald ve Brigitte Zuhl çifti de balinaları görmekten oldukça etkilendiklerini söylediler. 
     
     TEKNE KAPTANI KATONAK'IN SÖZLERİ 
     Tekneyle turistleri gezdiren Su Sporları Ekibi'nden paraşüt teknesi kaptanı Ahmet Katonak, her sabah 09.00-10.00 saatleri arasında turistler için yunus balıklarını izlemek amacıyla tekne turu yaptıklarını söyledi. 
     Kaptan Katonak, 2 gün önce yine yunus balıklarını izlemek için denize açıldıklarını belirterek, şöyle konuştu 
     ''10 kişilik turist grubuyla yine her zamanki gibi yunus balıklarını izlemeye gittik. Yaklaşık 5 mil açıkta palamut sürüsü ve çok sayıda martı vardı. Siyah bir şey belirdi. Yanına gittiğimizde suya battı kayboldu. 500 metre sonra yeniden ortaya çıktı. Sanırım 15 metre uzunluğundaydı. Küçük balina ise 8 metre civarında vardı. Balinalar kısa süre sonra da gözden kayboldular.'' Otelin su sporları merkezindeki görevliler, dün ve bu sabah balinaları yeniden görebilmek umuduyla denize açıldılar, ancak balinaları bulamadılar. 
     
     YOLLARINI ŞAŞIRMIŞ OLABİLİRLER 
     Akdeniz Üniversitesi A.Ü Su Ürünleri Fakültesi Öğretim Üyesi Yrd. Doç. Dr. Mehmet Gökoğlu, balinaların zaman zaman Atlas Okyanusu'ndan geçerken yolunu şaşırıp Cebelitarık Boğazı'ndan, Akdeniz'e geçtiklerini söyledi. 
     Bu tür olaylara rastlanıldığını kaydeden Gökoğlu, yolunu şaşırıp Akdeniz'e geçen balinaların bazılarının yolunu tekrar bulup okyanusa ulaşabildiklerini, bulamayanların da öldüğünü sözlerine ekledi. 
     
</TEXT>
</DOC>
