<DOC>
<DOCNO> 166325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/yazar/sazak.html </URL>
<DATE> 2003/06/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Meclis'in yolsuzluk sınavı 
</HEADLINE>
<TEXT>

     Komisyonun önerileri, Meclis'teki iki partinin AKP ve CHP'nin dürüstlük ve hukuk sınavı olacak. 
     'Devri sabık yaratılıyor ' yargısı doğmadan 2001 ekonomik krizine zemin hazırlayan yolsuzluk batağının nedenleri hakkında kamu vicdanının rahatlaması çok önemli. Yüce Divan pazarlıkları ve 'aklama - paklama' olaylarından sonra gelinen aşamayı TBMM iyi değerlendirmeli. 
     Yeni dokunulmazlık alanları yaratılmamalı. Rapora 'siyasi gölge' düşerse bundan en çok parlamento yara alır. 
     Örneğin Ankara, İstanbul belediyelerinden bilgi akışı konusunda gözlenen isteksizlik dikkat çekicidir. 
     En duyarlı kurum ise her zamanki gibi Çankaya... Devlet Denetleme Kurulu'nun Meclis'e gönderdiği rapor, bankalardan hortumlanan paranın devlete maliyetini açıklıyordu 
     Tasarruf Mevduatı Sigorta Fonu'na devredilen özel bankalara 36 katrilyon 669 trilyon lira 23.4 milyar dolar aktarılmış. Bu rakama kamu bankalarından aktarılan 46 katrilyon 431 trilyon lira 32.3 milyar dolar eklendiğinde devletin zararı 55.7 milyar dolara ulaşıyor. 
     Raporda 5 katrilyonluk takipli alacaktan sadece 228 trilyon liranın tahsil edilebildiği belirliyor. 
     Devlet Denetleme Kurulu, batık bankalarla ilgili süreçten sorumlu tutulan eski üç bakan Güneş Taner, Hikmet Uluğbay ve Recep Önal hakkında gerekirse soruşturma komisyonu kurulmasını önermiş. 
     TBMM Araştırma Komisyonu'nun kimler hakkında Yüce Divan'a giden yolu açacağı rapor çıkınca anlaşılacak. 
     Türkbank nedeniyle eski Başbakan Mesut Yılmaz, enerji ihaleleri nedeniyle Yılmaz ve Cumhur Ersümer hedefteki isimler. Ecevit dönemindeki işlemler nedeniyle Hüsamettin Özkan, Zekeriya Temizel ve Recep Önal'ın sorumlulukları da tartışılıyor. 
     Belediyelere gelince... CHP, bankalar konusunda AKP ile ters düşmemek için başlangıçta İstanbul ve Ankara belediye başkanlıkları üzerine gitmedi. Sona doğru Tayyip Erdoğan ve Gökçek'e ilişkin dosyalardaki eksiklik fark edildi. İçişleri ve Adalet Bakanlığı'ndan açılmış soruşturmalar hakkında bilgi ve belge gönderilmeyince CHP'li üyeler İstanbul eski İl Başkanı Mehmet Bölük'ün 3 Kasım'da listede seçilmeyecek yere konulan kitabına başvurdular. Beyaz Enerji'de Osman Özbek komisyona niye çağrılmadı 
     Ahmet Güryüz Ketenci ve Kemal Kılıçdaroğlu hiç olmazsa Bölük'ün iddialarını tutanağa geçirdiler. 
     Bakalım komisyon raporundan ne çıkacak 
     Umarız dağ fare doğurmaz. 
     
     

</TEXT>
</DOC>
