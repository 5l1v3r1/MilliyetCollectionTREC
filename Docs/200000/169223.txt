<DOC>
<DOCNO> 169223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/siyaset/siy20.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

Uyumu askere Gül anlatacak      ANKARA Milliyet 

     Hükümet, 7. Uyum Paketi için askerin görüşlerini alacak. Dışişleri Bakanı Gül de, Genelkurmay Başkanı Org. Özkök'e, askerlerin paket üzerindeki çekincelerini soracak. Başbakan Erdoğan paketin liderler ve diğer kesimlere anlatılmasında Adalet Bakanı Cemil Çiçek'i görevlendirirken, Genelkurmay için Gül'ü tercih etti. Gül'ün Özkök'ten randevu istediği, Genelkurmay'ın pakette Terörle Mücadele Yasası'ndaki değişiklikleri öngören bölümüne çekince koyabileceği öğrenildi. İlgili düzenlemede hükümet, "silahsız örgütlere" uygulanan suç tanımına "şiddete teşvik etme" koşulunu ekliyor. Genelkurmay'ın sivil MGK Genel Sekreteri'ne "farklı bakacağı" olasılığını göz önünde bulunduran hükümetin, AB'nin isteklerinin zorunluluğuna dikkat çekeceği kaydediliyor. YÖK'te konsensüs aradıklarını söyleyen Erdoğan, "Mevcut taslağı rektörlerimize, anamuhalefet partisine, Genelkurmayımız'a, Cumhurbaşkanlığı'na takdim edeceğiz. Açıldıktan sonra da parlamentoya getireceğiz" dedi. 
     
MHP kurultayında sürpriz aday Özdağ      ANKARA Milliyet 

     MHP'de 12 Ekim'de gerçekleştirilecek Büyük Kurultay öncesi adaylık yarışı kızışıyor. Kurultayda MHP Genel Başkanı Devlet Bahçeli'nin karşısına eski Bayındırlık Bakanı Koray Aydın'ın çıkması beklenirken, Ramiz Ongun ve Ümit Özdağ'ın isimleri de adaylık için geçiyor. MHP Genel Sekreteri Devlet eski Bakanı Faruk Bal, şu ana kadar 55 ilde kongre yaptıklarını dile getirirken, "Kamuoyunda bilinçli yönlendirme yapılıyor. 49 ilde kongre yaptığımız ve sadece üçünü Bahçeli'nin desteklediği isimlerin kazandığı söyleniyor. Oysa 55 il kongresinden birinde desteklemediğimiz isim kazandı" dedi. Kongre sürecinin sabote edildiğini öne süren Bal, Bahçeli'nin adaylığı konusunda da, "Bütün teşkilat arkasında. Adaylığı için yoğun baskı var. Gelişmelere göre il başkanlarımız da aday gösterebilir" diye konuştu. MHP Genel Başkanlığı'na adaylık için henüz karar vermeyen Aydın ise, ülkücü çevrenin uygun görmesi halinde aday olabileceğini vurguladı. 
     
Dostluk Grubu'nun başkanı bulundu      ANKARA Milliyet 

     TBMM Başkanı Bülent Arınç, Türkiye - ABD Parlamentolararası Dostluk Grubu'nun olağanüstü kongresinin yasalara ve tüzüğe uygun olduğunu belirterek "Egemen Bağış, Dostluk Grubu'nun başkanıdır" dedi. 
     Arınç, 24 Haziran'da gerçekleştirilen olağanüstü kongreyi Kanunlar ve Kararlar Dairesi'ne incelettiğini ifade etti. Arınç, "Yapılan olağanüstü kongre yasalara ve tüzüğe uygundur. Egemen Bağış Dostluk Grubu'nun başkanıdır. Konuya ilişkin yazı Abdülkadir Ateş'e de iletilecektir" diye konuştu. Olağanüstü kongrede AKP İstanbul Milletvekili Egemen Bağış başkanlığa seçilmiş, Dostluk Grubu'nun 25 Nisan'daki ilk genel kurulunda başkanlığa seçilen CHP Gaziantep Milletvekili Abdülkadir Ateş ise kongrenin tüzüğe aykırı olarak yapıldığını ve yasal olmadığını öne sürmüştü. 
     

</TEXT>
</DOC>
