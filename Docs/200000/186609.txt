<DOC>
<DOCNO> 186609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/soneko05.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da balık çok, alan yok 
</HEADLINE>
<TEXT>

     Adanalıların kırmızı ete düşkünlükleri nedeniyle sağlıklı beslenmede ve özellikle de kalp-damar hastalıkları açısından önemli bir yeri bulunduğu uzmanlarca vurgulanan balık tüketimi konusunda sınıfta kaldıkları belirtildi. 
     Adana'nın Karataş, Hatay'ın İskenderun ve Mersin'in sahil kentlerinde balıkçılığın yaygın olarak yapıldığı, ancak sezonda kente büyük bölümü Karadeniz hamsisi olmak üzere günde yaklaşık 5 ton balık getirildiği ve bunun çevre illerle ilçelere dağıtıldığı kaydedildi. 
     Balık pazarındaki dükkanında 25 yıldır satış yapan Muhittin Uğur, yaptığı açıklamada, bölgede yakalanan deniz ürünlerinin büyük bölümünün başka büyük kentlere gönderildiğini belirtti. 
     Uğur, Adana'ya gelen balıkların büyük bölümünün ise başka yerlerden kente yerleşenlerce tüketildiğini ifade ederek, şunları söyledi 
     ''Şu günlerde mevsimden dolayı çok bol balık var. Ancak, tüketim beklediğimiz düzeyde değil. İnsanlar daha çok ucuz balık türlerini tüketiyorlar. Adana'nın yerlisinin yeteri kadar balık kültürü yok. Aslında her mevsimin balığı farklıdır. Kömürde başka, yağda başka balık cinsi yenilmeli. Ancak, Adanalı kırmızı ete, kebap ve benzeri şeylere düşkün olduğu için balık tezgahlarına yanaşmıyor.'' Balıkçı Ziya ile oğlu Ömer Polat da kendi tekneleri ile denize açıldıklarını, ancak kirlenmenin etkisiyle artık eskisi gibi bol balık yakalayamadıklarını söylediler. 
     Balık etinin havalar soğudukça lezzetinin artacağını ifade eden baba-oğul, bu dönemlerde ise yağış, rüzgar ve fırtına gibi denize açılan teknelerin sayısının azalmasına yol açtığını belirterek, ''Şu an her keseye uygun balık var. Ancak, çiftlik balıklarında beklenilen lezzeti bulmak mümkün değil. Balığın lezzetli olması için doğal ortamda, soğuk denizlerde yetişmesi gerekiyor'' dediler. 
     Balık pazarında, hamsi 1 milyon, gümüş ve istavrit 3 milyon, kefal 2-5 milyon arasında, çupra, levrek ve büyük barbunya ise 6-8 milyon liraya satılıyor. 
     
</TEXT>
</DOC>
