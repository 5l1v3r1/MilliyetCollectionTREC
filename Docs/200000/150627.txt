<DOC>
<DOCNO> 150627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/spor/spo04.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba'nın endişeleri 
</HEADLINE>
<TEXT>

Ocak ayında transfer yapılmamasına çok kızan Trabzon Teknik Direktörü, yakın çevresine, "Yine aynı şey olabilir. Somut gelişmeler istiyorum" dedi 
     Şartları ortada 
     TRABZONSPOR Başkanı Özkan Sümer ve Asbaşkan Erol Tuna'nın kaliteli transferler yapılacak sözüne karşın Samet Aybaba temkinli adımlar atıyor. Başkan ile görüşmesini sürekli erteleyen Aybaba'nın bazı endişeler taşıdığı iddia edildi. Ocak ayında transfer yapılmamasına kızan Aybaba'nın, "Takım iyi diye takviye yapılmayacaksa yola devam etmem" dediği iddia edildi. 
     
     'Yaklaşım önemli' 
     AYBABA'NIN takımının gücüne güvendiğini söylediği de öğrenildi. Tecrübeli teknik adamın, "Rekabet ortamı artırılmalı. Nasıl olsa, transfer yapmadan da bu iş yürüyor. Takım başarılı oluyor mantığı yerleşirse ben yokum. Beklentim iç transferlerin firesiz kapanması ve en azından istediğim bir kaç oyuncunun takıma alınması" ifadelerini kullandığı bildirildi. 
     
     Yönetimin prim jesti 
     TÜRKİYE Kupası finalinde 23 Nisan'da Gençlerbirliği ile karşılaşacak olan Trabzonspor'da primler ödeniyor. Bordo - Mavili yöneticilerin takımı motive edebilmek için önümüzdeki hafta maç başına alacaklarla birlikte, 1 maçlık primleri dağıtacağı açıklandı. Trabzonsporlu futbolcuların, yaklaşık 500 milyar liraya yakın alacaklarının olduğu öğrenildi. 
     
     Gurbetçilere yakın markaj 
     YURTDIŞINDA futbolcu arayışlarını sürdüren Başkan Özkan Sümer, dün Almanya'ya geçti. Sümer'in Mannhaim'de forma giyen ve Almanya Ümit Milli Takımı'na da seçilen forvet oyuncusu Umut Erdoğan ile St.Pauli'de oynayan Ümit Milli Uğur İnceman'ı takibe aldığı öğrenildi. Trabzonspor Başkanı'nın daha sonra Ukraynalı Oleg Venglinski'yi de izleyeceği açıklandı. 
     
     


SPOR 



























</TEXT>
</DOC>
