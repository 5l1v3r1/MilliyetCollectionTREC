<DOC>
<DOCNO> 178510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur06.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası soruşturmasında 20 kişi savcılıkta 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen İmar Bankası'ndaki işlemlere ilişkin yürütülen soruşturma kapsamında gözaltında bulunan 16 kişi, Şişli Cumhuriyet Başsavcılığı'na sevk edildi. Bugüne kadar ifade vermeye gelmeyen 4 kişi de kendi istekleriyle savcılığa başvurdu. Böylece soruşturma kapsamında ifade vermeye gelenlerin sayısı 20'ye yükseldi. Öte yandan henüz savcılığa başvurmayan Kemal, Hakan ve Yavuz Uzan'ın bugün de ortaya çıkmamaları durumunda, haklarında gıyabi tutuklama kararının verilebileceği belirtiliyor. 
     Mali Şube Müdürlüğü'ndeki işlemleri tamamlanan İmar Bankası'nın eski Yönetim Kurulu üyeleri Birol Çilingir ve Gürol Demirkol, eski Genel Müdür Yardımcıları Mehmet Koray Özkaya ve Sami Bulut, bankada Borsa ve Mali İşler Sorumlusu olarak çalışan G. Handan Targın ve Dilek Atıcı ile önceki gün savcılığa başvuran ve buradan emniyete gönderilen İmar Bankası'nın eski Yönetim Kurulu üyesi Yaşar Avni Güral, eski Genel Müdür Hilmi Başaran, Genel Müdür Yardımcıları Sadık Karagöz, Tacettin Pak ve Mustafa Say, mali birim müdürleri Nuray Özen, Çiğdem Karakoç ve Nedim Çokçok, Merkez Yatırım'ın Yönetim Kurulu üyesi Suat Gusinalı ile İmar Bankası'nın İç Kontrol Merkezi Başkanı Mehmet Bulat, saat 10.00 sıralarında şubeden çıkartıldı. 
     Polis araçlarına bindirilen 16 kişi, daha sonra Şişli Cumhuriyet Başsavcılığı'na gönderildi. 
     
     4 KİŞİ KENDİ İSTEKLERİYLE SAVCILIĞA GELDİ... 

     Öte yandan soruşturma kapsamında ifadelerinin alınması kararlaştırılan 26 kişiden 2'si daha, kendi istekleriyle Şişli Cumhuriyet Savcılığı'na geldi. 
     Soruşturmada ''kilit isim'' olarak anılan ve savcılığın ifadelerine başvurmak istediği 26 kişilik listede adları geçen Merkez Yatırım ve Ticaret A.Ş'nin Genel Müdürü Mustafa Akar ile Yeşim Öztürk, Şişli Cumhuriyet Savcılığı'na kendi istekleriyle gelerek teslim oldular. 
     Böylece savcılıkça ifadeleri alınacakların sayısı, yine bugün gelen Azmi Yılmaz ve Erol Hürbaş'la 20'ye çıktı. 

     
</TEXT>
</DOC>
