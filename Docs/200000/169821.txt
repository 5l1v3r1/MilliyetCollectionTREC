<DOC>
<DOCNO> 169821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sonspo16.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'yi ağırlamaktan gurur duyuyoruz... 
</HEADLINE>
<TEXT>

     Almanya'daki 3. lig takımlarından Rot Weiss RW Essen kulübünün başkanı Rolf Hempelmann, Fenerbahçe'yi ağırlamaktan gurur duyduklarını söyledi. 
     Almanya'da hazırlık çalışmalarını sürdüren Fenerbahçe'nin 27 Temmuz'da RW Essen ile yapacağı karşılaşma öncesi, Türkiye Araştırmalar Merkezi'nde TAM düzenlenen basın toplantısında maç ve maç öncesi program basına tanıtıldı. 
     Milletvekili de olan RW Essen kulübünün başkanı Hempelmann, sporun uyuma olan katkısının da göz ardı edilmemesi gerektiğini belirterek, Türk sporseverleri maça davet etti. 
     RW Essen'de oynayan Ali Bilgin ve Ramazan Yıldırım da Fenerbahçe'ye karşı oynayacak olmalarının kendilerini heyecanlandırdığını ve hedeflerinin gelecekte Türk takımlarından birinde oynamak ve Milli Takım forması giyebilmek olduğunu belirttiler. 
     TAM Direktörü Faruk Şen ise Kuzey Ren Vestfalya eyaletinde yaklaşık 350 bin Türk'ün yaşadığına dikkati çekerek, ''Bu maça yoğun ilgi olacağını düşünüyoruz. Futbolun ve sporun uyuma katkısı büyük. Bu tür karşılaşmalar artırılmalı'' dedi. 
     
</TEXT>
</DOC>
