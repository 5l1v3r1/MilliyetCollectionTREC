<DOC>
<DOCNO> 169179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur26.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hurda otomobili, limuzine çeviren sihirli eller... 
</HEADLINE>
<TEXT>

     Yalova'da iki oto tamircisi, Almanya'dan hurda halinde aldıkları otomobilleri revizyondan geçirerek, limuzin benzeri tam otomatik donanıma sahip yeni araçlara dönüştürüyor. 
     Marmara Depremi'nde zarara uğrayan oto tamircileri Gökhan Ulubay ve Mustafa Çetin, bu zararı Yalova Kirazlı ve Taşköprü Sanayi Siteleri'ndeki tamirhanelerinde gerçekleştirdikleri çalışma ile gidermeye çalışıyor. 
     Almanya'dan bir arkadaşları aracılığıyla getirdikleri ''Citroen'' marka araçları, atölyelerinde limuzin benzeri 6 tekerlekli uzun bir araca dönüştüren yetenekli ustalar, bu sayede ekonomik kazanç elde etmenin yanı sıra çalışmalarıyla da takdir topluyor. 
     Gökhan Ulubay, deprem sonrasında işlerinin hayli bozulduğunu belirterek, uğradıkları kaybı bu yolla gidermeye çalıştıklarını söyledi. 
     Hurda olarak getirdikleri aracı tamamen sökerek bir dizi işlemden geçirdiklerini ve ortaya yepyeni bir model çıkardıklarını anlatan Ulubay, ''Bu otomobilleri, tamamen söküp yeniden yaratıyoruz. Uzunluğunu 70 santimetre uzattığımız araçlar, 3 ay süren çalışmanın ardından 6 tekerlekli tam otomatik yeni birer otomobile dönüşüyor'' diye konuştu. 
     Ulubay, yaptıkları otomobilde her türlü konforun bulunduğunu belirterek, bu araçların yük ve yolcu taşımacılığının yanı sıra istenilirse makam aracı olarak da kullanılabileceğini ifade etti. 
     Şimdiye kadar bu şekilde 2 otomobil ürettiklerini ve 15 milyar liraya sattıklarını belirten Ulubay, yıl sonuna kadar 3 araç daha imal etmeyi planladıklarını söyledi. 
     
</TEXT>
</DOC>
