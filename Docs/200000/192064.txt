<DOC>
<DOCNO> 192064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sontur04.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İftarda ''tıka basa'' yenirse ne olur 
</HEADLINE>
<TEXT>

     Ondokuz Mayıs Üniversitesi OMÜ Tıp Fakültesi Halk Sağlığı ve Hastalıkları Anabilim Dalı Beslenme Uzmanı Doç. Dr. Funda Elmacıoğlu, ''İnsan organizmasını araca benzetirsek, iftara birinci vites yerine beşinci vitesten başlanıyor'' dedi. 
     Elmacıoğlu, ramazan ayının yeterli ve dengeli beslenme programlarının öğrenilmesi gereken bir ay olduğunu belirterek, tıka basa yemenin ramazanın felsefesine ters olduğunu ileri sürdü. 
     İnsan organizmasını araca benzeten Elmacıoğlu, iftarın tıka basa yemek olmadığını vurgulayarak, ''İnsan organizmasını araca benzetirsek, iftara birinci vites yerine beşinci vitesten başlanıyor. Nasıl aracı çalıştırırken birden beşinci vitesten başlamak aracın diğer aksamlarına zarar verirse, bütün gün boş kalan bir mideye de birden yüklenmek organizmaya benzer zarar verecektir'' diye konuştu. 
     Elmacıoğlu, iftarın mutlaka kahvaltı olarak algılanması gerektiğine dikkat çekerek, şunları kaydetti 
     ''İftarı günün ilk yemeği olarak görmeli ve vücutta açlık kan şekerini yükseltecek, hormon ve enzimleri harekete geçirecek kahvaltı türü hafif yemekle başlanmalı. Sebze yemeğiyle, salatasıyla, tatlısıyla sağlıklı akşam yemeği ise iftarda en az 2.5 saat sonra yapılmalı'' dedi. 
     
     OTEL MÖNÜLERİ 

     Beş yıldızlı otellerde sunulan iftar mönülerini de eleştiren Elmacıoğlu, mönülerin abartılı, israfçı, ramazan ayının amacına ve felsefesine aykırı olduğunu da savundu. 
     Elmacıoğlu, ramazan ayında hamur tatlılarının kesinlikle tüketilmemesi gerektiğini belirterek, hamur tatlıları yerine mutlaka sütlü tatlıların tercih edilmesi gerektiğini söyledi. 
     Çok tüketilen kompostonun ise çay şekeri ile yapıldığından gereksiz derecede ensülini artırdığını, bunun için mümkünse kuru meyvelerin kompostosunun çok az şekerle pişirilmesini öneren Elmacıoğlu, sahurda ise yağlı, peynirli ve kıymalı börekler yerine sebzeli börekleri tavsiye etti. 
     
</TEXT>
</DOC>
