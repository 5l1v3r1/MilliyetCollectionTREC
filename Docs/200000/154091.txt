<DOC>
<DOCNO> 154091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur22.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Babası, 13 yaşındaki kızını 3. kez evlendirmeye kalkıştı.. 
</HEADLINE>
<TEXT>

     Şanlıurfa'da, 13 yaşındaki bir kızın, babasının kendisini başlık parası karşılığı 2 kez evlendirdiği ve yine evlendirmek istediği iddiası ile açtığı davanın duruşmasına başlandı. 
     Z.G, Şanlıurfa Cumhuriyet Başsavcılığı'na bulunduğu suç duyurusunda, babası İsa G'nin, 2002 yılında, kendisini 5 milyar lira başlık parası karşılığında İmam K, ile imam nikahıyla evlendirdiğini ve 3 ay evli kaldıktan sonra babasını ziyarete gittiğini belirterek, babasının bu kez, kendisini 1 milyar 500 milyon lira başlık parası karşılığında 45 yaşındaki Halil K, ile imam nikahıyla evlendirdiğini iddia etti. 
     Z.G, babasının bununla da yetinmeyerek başlık parası karşılığında başka birisiyle daha evlendirmek istemesi sonucu ilk eşi İmam K'nın yanına dönmek için evden ayrıldığını, ancak eşinin kendisini geriye kabul etmemesi üzerine suç duyurusunda bulunduğunu öne sürerek, babası İsa G, imam nikahlı ilk eşi İmam K, ve annesi Terfe K, hakkında şikayetçi oldu. 
     Şanlıurfa 1. Ağır Ceza Mahkemesi'nde başlanan duruşmaya, mağdur Z.G. ve tutuksuz yargılanan sanıklardan İmam K, hazır bulunurken, diğer sanıklar Terfe K, ve İsa G. katılmadı. 
     Türkçe bilmeyen Z.G. savcının iddianameyi okumasının ardından tercüman aracılığı ile verdiği ifadesinde, suç duyurusunda bulunduğu ifadesini kabul etmeyerek, Terfe K'nın istediği şekilde ifade vermek zorunda bırakıldığını söyledi. Kendisini imam nikahlı eşi İmam K, ve annesi Terfe K,'nın para karşılığı başka erkeklerle birlikte olmaya zorlandığını iddia eden Z. G, İmam K'den 6 aylık hamile olduğunu kaydetti. 
     Sanık İmam K, ise Z.G'nın babasıyla 5 milyar lira başlık parasına anlaştıklarını belirterek, ''Z'nin benimle imam nikahı yapmadan önce de evlendiğini duydum. Babasının yanına misafirliğe gönderdiğimde, babası daha önce de Halil K. ve Abit D. ile evlendirmiş. Zehra'nın suçlamalarını kabul etmiyorum'' dedi. 
     Mahkeme, mağdureye sağlık kontrolü yapılması ve diğer sanıkların da çağrılması için duruşmayı erteledi. 
     




</TEXT>
</DOC>
