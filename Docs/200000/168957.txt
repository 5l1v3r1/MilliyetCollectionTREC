<DOC>
<DOCNO> 168957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/soneko06.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa, ekonomide ABD ile rekabetin yollarını ayırıyor 
</HEADLINE>
<TEXT>

     AB Dönem Başkanı İtalya'nın organize ettiği ''Küresel pazarda rekabetçi Avrupa için politikalar'' konulu toplantıda, Avrupa'nın ekonomik alanda ABD ile rekabet eder hale gelmesinin yolları aranıyor. 
     Roma'daki Sheraton Otel'de yapılan ve 31 ülkeden 15 AB ülkesi, 10 AB'ye adaylığı tanınan ülke, 2 AB ile adaylık müzakeresi yapan ülke, Türkiye ve EFTA'dan 3 ülke sanayi, ticaret, endüstri ve üretim faaliyetleri bakanlarının katıldığı toplantılarda Türkiye'yi, Sanayi ve Ticaret Bakanı Ali Coşkun temsil ediyor. 
     2000 yılında AB'nin aldığı Lizbon Stratejisi olarak adlandırılan ''2010 yılına kadar daha fazla iş olanağı yaratılarak, desteklenebilir bir ekonomik büyümeyi gerçekleştirmek için gerekli tüm ekonomik reformları yapmak ve sosyal yardımları güçlendirmek'' hedeflerine ulaşmak için yapılması gereken çalışmaların tartışıldığı toplantıda, geçen 3 yılda yapılanlardan memnun olmadığı gözlenen AB ülkeleri, artık ekonomik reformların hızlandırılması konusunda hem fikir gözüküyor. 
     
     REKABET KONSEYİ 
     İtalya'nın getirdiği öneri ile oluşturulmasına karar verilen Rekabet Konseyi'nin, önümüzdeki kasım ayında yapılacak 2. toplantıda son halini alması öngörülürken, ekonomik analizler yapacak olan Rekabet Konseyi'nin mali ve ekonomi komisyonlarıyla işbirliği içinde çalışması, diğer konseylerin görüşlerini AB ülkelerine tanıtması hedefleniyor. 
     Üretimin ve ekonomik büyümenin yavaşladığı AB ülkelerinde, ekonomiyi canlandırma ve küresel pazarda rekabet edebilmenin başlıca unsuru, araştırma çalışmalarına daha fazla finansman ayırmak olarak gösteriliyor. 
     Bu bağlamda AB, 2010 yılına kadar gayri safi milli hasılanın yüzde 3'ünün araştırmaya ayrılması için gerekli reformları hazırlamaya çalışıyor. 
     
     AVRUPA KOMİSERİNİN DEĞERLENDİRMELERİ 
     Öte yandan İtalya'daki toplantılara katılan ekonomi ile bağlantılı 4 Avrupa Komiseri'nden İtalyan Mario Monti, gazetecilere yaptığı değerlendirmede, ''Reformlar yapılmazsa 2050'de Avrupa'nın, ABD'den yüzde 50 daha fakir olma riski var'' dedi. 
     Rekabetten sorumlu Avrupa Komiseri olan Monti, son 11 yılda kişi başına düşen gayri safi milli hasılada Avrupa'nın sadece 3 periyodda ABD'nin üzerine geçebildiğini ve Avrupa'da üretimin ABD'den 20 kez daha düşük olduğunu ifade ederken, böyle devam edilemeyeceğinin sinyalini verdi. 
     Monti ayrıca, İtalya'nın rekabeti artırmak için zorda olan sektörlere devlet yardımı yapılması şeklindeki önerisini de ''Önemli olan geri adım atmamaktır. Eğer yeni teknoloji ve araştırma için daha fazla kaynak aktarılması isteniyorsa, zorda olan sektörlere devlet yardımı önerisinin çok büyük bir ihtiyatla ele alınması lazım'' diyerek, geri çevrilmesi gerektiğini belirtti. 
     
</TEXT>
</DOC>
