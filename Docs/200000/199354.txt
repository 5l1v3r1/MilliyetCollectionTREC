<DOC>
<DOCNO> 199354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur27.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Türkiye'nin parlayan yıldızını teröristler söndüremeyecek 
</HEADLINE>
<TEXT>

     TBMM Başkanı Bülent Arınç, Türkiye'nin iyi yolda olduğunu, yıldızının hızla parladığını belirterek ''parlayan yıldızı da hiçbir eylem, hiçbir terörist söndüremeyecektir'' dedi. 
     TBMM Başkanı Arınç, ''Meclis'te AB Reformu Toplantıları'' kapsamında bugün gazetelerin Ankara temsilcileri ile yemekli danışma toplantısında biraraya geldi. 
     TBMM'nin Refik Belendir Sokak'taki sosyal tesislerindeki toplantı öncesi bir konuşma yapan Arınç, İstanbul'da 15 ve 20 Kasım tarihlerinde gerçekleştirilen terörist saldırılara değinerek, masum insanları hedef alan bu eylemlerin, ülkeye terör olgusunu yerleştirmeyi, insanları korku ve yılgınlığa sevketmeyi hedeflediğini vurguladı. 
     Güvenlik güçlerinin, eylemlerden çok kısa süre sonra saldırılarla ilgili olduğu söylenen kişileri, yurt dışında da sürdürülen çalışmalarla yakaladığına ilişkin gelişmelere dikkati çeken Arınç, şöyle konuştu 
     Bu, bir eylemin arkasından süratle sorumluların ortaya çıkarılması gayretidir. 
     Ancak, şuna dikkat etmemiz lazım Her gün, günde 10 defa, 20 defa herkes birbiri ile karşılaştığında, herkes elindeki işi bırakıp sadece bunu konuştuğunda aslında terörün amaçladığı bir pozisyona kendimizi sokmuş oluruz. Çünkü terör, Türkiye'nin gündemini değiştirmek için çalışıyor belki de en önemli amacı bu. Biz terörün oyununa gelmemeliyiz. Bizim kendi gündemimiz var. Bu gündemi hiçbir şeyin değiştirmesine de izin vermemeliyiz.'' Arınç, terörün kendisinden bahsedilmesini, verdiği mesajların duyurulmasını, bunun üzerinde herkesin meşgul olmasını, günlük yaşamı değiştirmesini, insanların kendi programlarından vazgeçmesini hatta onların üzerinde revizyon yapmasını isteyebileceğine işaret ederek, ''Biz hiçbir şekilde terörün Türkiye'nin asıl gündemini değiştirmek istemesi dileğine karşılık vermeyeceğiz. Bizim yapmamız gereken çok önemli işler var'' dedi. 
     Türkiye'nin geleceği, TBMM'nin güçlenmesi, itibar kazanması üzerinde büyük hayalleri bulunduğunu anlatan Arınç, şunları kaydetti 
     ''Terör bu hayalleri hiçbir zaman vurmamalıdır. Onun, bu hayallerimizi vurmasına hiçbir zaman müsaade etmeyeceğiz. Güçlü ve onurlu bir Türkiye'de itibarlı ve saygın bir meclisin oluşması bizim hayallerimizin başında geliyor. Biz bunların peşinde olmaya devam edeceğiz. Günlük olayları takip edeceğiz ama asıl gündemimizin, asıl hedefimizin, asıl hayallerimizin gölgelenmesine, üzerinde bulutlar dolaşmasına, bizi meşgul etmesine de hiçbir zaman izin vermeyeceğiz. 
     Türkiye iyi bir yoldadır, yıldızı hızla parlamaktadır. Parlayan yıldızı da hiçbir eylem, hiçbir terörist söndüremeyecektir. Ben buna yürekten inanıyorum.'' Arınç, bugün Ukrayna Başbakanı'nın Meclis'i ziyaret ettiğini, yarın Romanya Cumhurbaşkanı'nın geleceğini kaydederek, Başkan olduğu bir yıldan bu yana 80'den fazla ülkenin yöneticisi ve parlamanto heyetleri ile görüştüğünü söyledi. Üç dönemdir TBMM'de bulunduğunu hatırlatarak, önceki hiçbir dönemde böylesine yoğun bir yabancı ilgisi görmediğini bildiren Arınç, Türkiye'nin gücünü, büyümesini, bölgesinde ve dünyada önemli bir yere oturma çabasını herkesin takdirle karşıladığını ifade etti. 
     
     MECLİS'TE AB REFORMU ÇALIŞMALARI 
     TBMM Başkanı Arınç, Meclis'in yeni yasama yılının başlangıcında ifade ettiği reformları gerçekleştirmek için yapılan çalışmaları da anlattığı konuşmasında, Türkiye'nin AB'ye tam üyelik sürecinde yaptığı reformlara dikkati çekti. Meclis'in de bu süreçte gerçekleştirmesini öngördükleri değişimi belirlerken bazı eski meclis başkanları, politikacılar, aydınlar, uzmanlar, gazetecilerle görüş alışverişinde bulunduklarını kaydeden Arınç, Cumhurbaşkanı, Başbakan ve Genelkurmay Başkanı ile biraraya geleceklerini ve onların görüşlerini de alacaklarını anlattı. 
     Arınç, Meclis'te AB reformu konusunda adım atarken bir pansuman tedbir olarak değil bugüne kadar yapılamayanların yapılması, yerine getirilemeyenlerin getirilmesi çerçevesinde değerlendirdiklerini belirtti. 
     Reformlarla ilgili bir takvim yaptıklarını anımsatan Arınç, ''e Meclis Projesi'' kapsamında yarın milletvekillerini dizüstü bilgisayarlar dağıtılacağını ve milletvekilleri adına açılan internet sitelerinin de yarından itibaren start alacağını bildirdi. Kartlı geçiş sistemine ilişkin çalışmaların da yarın başlatılacağını ve yılbaşına kadar tamamlanmasının öngörüldüğünü belirten Arınç, yeni imkanlarla milletvekillerinin daha iyi, sağlıklı bir yasama ve denetim çalışması yapacağını söyledi. 
     Arınç, reformların, Meclis'i halk ve dünya nazarında çok daha itibarlı hale getireceğini ümit ettiğini sözlerine ekledi. 
     
</TEXT>
</DOC>
