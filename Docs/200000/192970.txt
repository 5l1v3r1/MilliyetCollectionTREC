<DOC>
<DOCNO> 192970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/yazar/congar.html </URL>
<DATE> 2003/11/03/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
"Iraklılar göreve " 
</HEADLINE>
<TEXT>

   
   Amerikan gazeteleri, Irak ile Vietnam sözcükleri arasında manyetik bir çekim olduğunu düşündürtüyor insana bugünlerde. Amerikalılar, Bağdat ve çevresinde her geçen gün yeni kayıplar verdikçe, haberler, söyleşiler ve yorumlar da, ya "Tıpkı Vietnam gibi" ya da "Vietnam'la hiç alakası yok" motifi çevresinde şekilleniyor sık sık. 
   Ben, ABD'nin Irak'a müdahalesinin nedeni, biçimi, olası sonuçları ve gördüğü tepkiler itibariyle Vietnam'a hiç de benzemediğini düşünenlerdenim. Ancak mesele burada değil. ABD'deki ortamı doğru okuyabilmek açısından önemli olan, Amerikan halkının belleğinde ve vicdanında, doğru ya da yanlış, Irak ile Vietnam arasında bir paralellik kurulmaya başlandığının farkında olmak. 
   Son iki hafta içinde Irak'ta, ABD askerlerinin, uluslararası görevlilerin ve Iraklıların hedef alındığı saldırıların sayısında dikkat çekici bir artış, niteliğinde de belirgin bir değişiklik olması, şimdi Bush yönetimini yeni kararların eşiğine getiriyor. Bu kararlar, ister istemez 2004 başkanlık seçimlerine bir yıl kalmış, dolayısıyla da sandık için geri sayımın başlamış olmasından etkilenecek. Vietnam sendromunun hortlaması, Washington'ın, 2004 başına dek uygulamaya koymuş olmayı istediği yeni Irak kararlarının özünü değil, ama belki hızını ve genişliğini belirleyecek. 
   
   Bush'un iki mesajı    Bir ABD yetkilisi anlattı. Başkan George W. Bush, geçen hafta Beyaz Saray'ın Gül Bahçesi'nde, göreve gelişinden beri düzenlediği onuncu basın toplantısı için gazetecilerin karşısına çıkmadan birkaç dakika önce, siyasi danışmanlarından biriyle sohbet ediyormuş. "Bu, bugüne kadar yaptığım en zor basın toplantısı" demiş, "çünkü söyleyeceklerimin Irak'taki çocuklarının hayatı için endişelenen Amerikan ailelerinin içini rahatlatacak hiçbir yanı yok." 
   Henüz bu anekdotu dinlememiştim ama, Bush'un basın toplantısını birlikte izlediğim bir Alman gazeteci meslekdaşımla daha sonra konuşurken, ABD Başkanı'nın söyledikleri arasındaki en "haberlik" sözün ne olduğunda hemen anlaştık. Bush'un, "Şu andan bir yıl sonrası için, Irak'taki Amerikan askerlerinin sayısını azaltacağına söz verebilir misiniz" sorusuna verdiği, daha doğrusu vermediği yanıttı bu. ABD Başkanı, soruyu soran kadın gazeteciye "Bu bir tuzak sorusu, dolayısıyla yanıtlamayacağım" demekle yetindi. 
   Gerçi Bush, Irak'tan gelen saldırı haberlerinin arttığı ve buna paralel olarak kamuoyu yoklamalarındaki desteğinin düşmeye devam ettiği bir ortamda düzenlediği bu basın toplantısında gerçekten de yeni bir şey söylemedi, ancak Irak konusunda iki önemli mesaj verdi. 
   Bunlardan ilki, "Irak, Vietnam'a dönüyor. ABD batağa saplanıyor. Dayanamazlar, bırakıp giderler" tahmininde ya da temennisinde bulunanlar kadar, "Çocuklarımızı evlerine döndürün" talebini yükseltmeye başlayan Amerikan ailelerine de bir yanıttı aslında. Bush, "Yılmayacağız, bu işi sonuna kadar götüreceğiz, çekip gitmeyeceğiz" derken, Ankara dahil, ABD'nin, Irak'tan zamanından önce çekilmesinin bölge için büyük bir kaos anlamına geleceğinden kaygılanan başkentlere de güvence veriyordu bir bakıma. 
   Bush'un ikinci mesajı, benim bu sütunda geçen hafta yazdığım ve ayrıntıları henüz karara bağlanmamış olmakla birlikte, Washington'daki Irak masalarının bir numaralı tartışma konusu haline gelmiş olan "Iraklılar göreve" çağrısıydı. ABD Başkanı, Iraklılar'ın, ülkelerinde güvenlik ve istikrarın sağlanması için doğrudan ve daha fazla sorumluluk üstlenmesinin gerekeceğini söyledi, ancak bunun nasıl yapılacağının ayrıntısına girmedi. 
   
   Hatadan dönmek...    Geçen hafta, Bush yönetiminin, Cumhuriyetçi Muhafızlar ve üst düzey bazı generaller dışında kalan Iraklı subayları yeniden göreve çağırma fikrini tartışmaya başladığını yazmıştım. Son birkaç gündür, Washington'da hangi yetkiliyle konuştuysam bu tartışmanın "keskin" bir tarafı olduğu dikkatimi çekti. Kısacası, ABD'nin mayısta yaptığını tersine çevirerek, lağvettiği Irak ordusunun mensuplarını yeniden silah altına çağırması fikrinin ateşli savunucuları kadar, kararlı karşıtları da var. 
   Ancak işaretler ve Bush'un sözleri , önümüzdeki aylarda, şu ya da bu şekilde, Irak'ta aktif olan Iraklı güvenlik gücü sayısının artırılması için düğmeye basıldığını gösteriyor. 
   Bunun bir yöntemi, ABD'nin Irak'taki sivil yöneticisi ve Irak ordusunun lağvedilmesi kararının sahiplerinden Paul Bremer'in geçen hafta açıkladığı gibi, halen oluşturulmaya çalışılan yeni ve küçük çaplı askeri birimlerde, Saddam Hüseyin'e sadakati olamayan bazı eski Iraklı subaylara da yer verilmesi. 
   Ancak tabii lağvedilen Irak ordusu, yarım milyon askerden oluşuyordu ve bu gücün geniş bir bölümünün yeniden göreve dönmesi, Irak'taki güvenlik denklemini değiştirebilecek bir adım olur. 
   Bu adımın savunucuları arasında ABD'li askeri yetkililer başı çekiyor. Bremer'ın mayıstaki kararını "hata" diye nitelendiren bu grup, hem Saddam ve El Kaide bağlantılı saldırganların durdurulabilmesi hem de Irak halkının, bu saldırganların karşısında sadece ABD'lileri ve diğer yabancıları değil, bizzat Irak güçlerini görmesinin yaratacağı psikolojik etki açısından, Iraklı askerlerin göreve dönmesinden yana. Onlara göre, Irak birlikleri ile koalisyon güçlerinin Bağdat ve çevresinde işbirliği yapması, saldırılardan ABD işgalini sorumlu tutan Irak halkının fikrini değiştirebilir. 
   Irak ordusunun yeniden göreve çağrılması talebine karşı çıkanlar ise, bu subaylar arasında Saddam bağlantılı olanları ayıklamanın mümkün olmayacağı kaygısından hareket ediyorlar. Yeni Irak'ın ancak yeni bir orduyla kurulabileceğini savunuyorlar. 
   Tartışma süredursun, ABD bir yandan o yeni orduyu, eskilerin de katılımıyla oluşturuyor zaten. Bremer'a göre, ABD tarafından eğitilen ve Amerikan askerleriyle birlikte görev yapmaya başlayan 700 kişilik ilk Yeni Irak taburunun yüzde 60'ı, lağvedilen Irak ordusuna mensup er ve çavuşlar. 
   Ancak sayı yüzlerle değil, onbinlerle ifade edilmeye başladığında işin boyutu da değişiyor. ABD'ye karşı savaşmayan Iraklı subayların, ABD ile yanyana Saddam ve El Kaide bağlantılı saldırganlara karşı görev yapmaya başlaması, potansiyel katkısı kadar riskleri de olan bir adım. Bağdat'tan birbiri ardına gelen "Bir intihar saldırısı daha" ve "ABD helikopterini düşürdüler" haberleri ise, katkı beklentisinin risk kaygısına ağır basmasına yol açacak gibi. 
   
      
   
   
</TEXT>
</DOC>
