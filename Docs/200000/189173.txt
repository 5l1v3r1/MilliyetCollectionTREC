<DOC>
<DOCNO> 189173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/magazin/amag.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhteşem gala 
</HEADLINE>
<TEXT>

   Çekimlerinin başlamasından bugüne kadar milyonlar tarafından merak edilen 'Asmalı Konak'ın sinema filmi için Hollywoodvari bir gala gecesi yapıldı... 
      DENİZ ALTUNTAŞ 
   
   Uzun süredir vizyona girmesi beklenen ve çekimlerinin başladığı günden bu yana basında geniş yer alan "Asmalı Konak- Hayat" filminin galası, yoğun ilgi gördü. Lütfi Kırdar Uluslararası Kongre ve Sergi Sarayı'ndaki galaya, bin 700'ün üzerinde davetli katıldı. Film gösteriminden yaklaşık 1.5 saat önce filmin oyuncuları ve konuklar Lütfi Kırdar Uluslararası Kongre ve Sergi Sarayı'na gelmeye başladı. Gecede, Nurgül Yeşilçay ve Selda Alkor'un da aralarında bulunduğu bayan oyuncuların, ünlü modacı Dilek Hanif'in tasarladığı özel gece kıyafetlerini giydikleri ve sponsor firmalardan çok değerli mücevherler taktıkları gözlendi. Özcan Deniz ve diğer erkek oyuncuların kıyafetlerinin ise yine bu gece için özel olarak Ferruh Karakaşlı tarafından hazırlandığı öğrenildi. Özcan Deniz ile Nurgül Yeşilçay galaya limuzin ile geldiler. Filmin yapımcısı ve yönetmeni Abdullah Oğuz ise galaya filmde Özcan Deniz ve Nurgül Yeşilçay'ın kızı rolünü oynayan, 1.5 yaşındaki kızı Maya ve eşi Selay ile katıldı. 
   Galada basın mensupları için özel platform kuruldu. Galayı bir basın ordusu takip etti. 
   Gecede, güvenlik görevlilerinin yanı sıra 80 hostes, 70 özel güvenlik görevlisi, ikram, stand görevlisi ve teknik ekip olarak da yaklaşık 400 kişi görev aldı. 
   
   
</TEXT>
</DOC>
