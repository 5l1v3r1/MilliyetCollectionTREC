<DOC>
<DOCNO> 185953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/yazar/toruner.html </URL>
<DATE> 2003/10/02/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Sıra yolsuzluklarda 
</HEADLINE>
<TEXT>

   
   Meclis açıldı ve ilk gün Yolsuzluklarla Mücadele Araştırma Komisyonu Raporu milletvekillerine dağıtıldı. Bu rapor, sadece tespit ve bilgilendirme raporu değil. Çünkü, şimdiye kadar komisyon, Soruşturma Komisyonu kurulmasını bile beklemeden çeşitli kişiler hakkında "suç duyuruları"nda bulundu bile. 
   Milletvekillerine dağıtılan komisyon raporu çok önemli. Bu raporda, şimdiye kadar yapılanların çok üstünde saptama ve öneri var. Rapordaki önemli saptamalara bir göz atarsak, içinde bulunduğumuz durumun vahametini daha iyi anlarız. Rapor da gösteriyor ki, yolsuzlukların önlenmesi için, sistemi değiştirmek kişileri suçlamaktan daha önemli. Sistemi değiştirmek için de, sistemin eksikliklerini bilmek lazım. Bakın, raporda delilleri bulunan bazı önemli saptamalar neler 
   Bürokrasi içinde menfaat gurupları oluşmuş.Bürokraside iyi niyet neden gösterilerek, yasalara aykırı işlemler yapılmış.Bürokratlar bazen ilgili bakanları ikna ederek bazen de kendi inisiyatiflerini kullanarak, soruşturma istenilen konuları sümen altı etmiş. Yargıya intikal eden olaylarda bile bürokratlar önceki yöneticilerin ceza almalarını önlemek için, yargıya yanıltıcı bilgiler vermiş. Bazı bakanlar, emri altındaki bürokratları korumak amacıyla yargı kararlarını uygulamamış, uygulamayı geciktirmiş veya bu kararları ortadan kaldıracak işlem tesis etmiş. 
   Bakın, raporda delilleri bulunan bazı önemli tespitler neler 
   Hazine harcamalarından önemli bir bölümü bütçeye gider kaydedilmeden yapılıyor. Hazine borçlanmalarında büyük miktarda kayıtsız ve gizlenmiş tutar var.Hazine'nin gizli olarak verdiği garantiler var.Hazine'nin borç yönetimi etkin değil.Hazine'nin iç denetimi yapılamıyor.Kamu bankalarının görev zararı adı altında yaptıkları işlemler bütçe dışında tutuluyor ama zarar Hazine'ye yazılıyor.Usulsüz kredilerle kamu bankaları zarara uğratılmış.Banka devirleri sırasında kamu zararını artıran yöntem tercih edilmiş.BDDK'ya devralınan bankalar iyi yönetilememiş.Halen de, BDDK'da bulunan varlıklar iyi yönetilemiyor. 
   
   İddialar çok çok önemli. Üstelik, şeytan detayda gizli. Raporun detayında da çok önemli bilgi ve iddialar var. "Bankacılık sırrı"na sığınılarak komisyona gerekli bilgiler verilmemiş. Artık, başta "bankacılık sırrı" olmak üzere, bütün sistemi gözden geçirme zorunluluğu var. 
   "Bankacılık sırrı" isviçre'de bile masaya yatırıldı. Bizde neden yatırılmasın 
   
      
   
</TEXT>
</DOC>
