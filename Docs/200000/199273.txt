<DOC>
<DOCNO> 199273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko32.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
CarrefourSA'dan marka 1 Numara 
</HEADLINE>
<TEXT>

     CarrefourSA, en ucuz yaklaşık 400 ürünü ''1 Numara'' markası adı altında 4 Aralık'ta piyasaya sürecek. 
     Genel Müdürü Gilles Roudy, Türkiye'nin en ucuz markası sloganıyla piyasaya sunulacak ''1 Numara'' markasının tanıtımıyla ilgili düzenlenen basın toplantısında, 10 yılda Türkiye'de ortakları Sabancı Grubu ile birlikte 700 milyon dolardan fazla yatırım yaptıklarını söyledi. 
     Türkiye'de 11 hipermarket, 5 ChampionSA ve 178 adet DiaSA ucuzluk dükkanına sahip olduklarını belirten Roudy, 2002'de Türkiye'den Carrefour'un bulunduğu diğer ülkelere 300 milyon Euro'dan fazla ihracat gerçekleştirdiklerini kaydetti. 
     Roudy, en ucuz yaklaşık 400 ürünü ''1 Numara'' markası adı altında topladıklarını ve bu markayı 4 Aralık Perşembe günü piyasaya süreceklerini kaydederek, bu markanın kaliteli ürünlerin olabilecek en ucuz fiyatla sadece CarrefourSa ve ChampionSA'da satılacağını söyledi. 
     1 Numara adı altındaki ürünlerin diğer ulusal markalara oranla yüzde 20-30 oranında daha ucuz olacağını kaydeden Roudy, temel gıda maddeleri, tekstil, mutfak ve ev gereçlerinden oluşacak bu ürünlerin Türkiye'de üretileceğini ifade etti. 
     Roudy, ''Biz enflasyon ve hayat pahalılığıyla mücadelemizi sürdüreceğiz, çünkü, bizim varlığımız, rolümüz, nedenimiz budur'' dedi. 
     Soruları da yanıtlayan Roudy, 1 Numara markalı ürünlerin toplam satışlardaki payının yüzde 15 civarında olacağını bildirdi. 
     
     ''TESCO BİZİ TEDİRGİN ETMEDİ'' 

     Gilles Roudy, Türkiye pazarına Kipa'nın çoğunluk hisselerini satın alarak giren Tesco'nun Carrefour'u fiyat açısından zorlayıp zorlamayacağı sorusu üzerine, ''Carrefour, ucuz fiyat sunmak için Tesco'yu beklemedi, Tesco, bizi hiçbir şekilde tedirgin etmedi. Carrefour her zaman en ucuz olacaktır'' yanıtını verdi. 
     İhracata ilişkin bir soru üzerine de Roudy, geçen yıl yapılan 300 milyon Euro'nun üzerindeki ihracatın yarısının elektronik ürünlerden oluştuğunu ve ihracatın Fransa, Belçika, İspanya, İtalya, Polonya ile Çek Cumhuriyeti'ne gerçekleştirildiğini bildirdi. Roudy, Türkiye'de üretilen turunçgillerin kalitesinin İtalya, İspanya veya Fas'a göre çok daha iyi olduğunu, bu nedenle taze ürün ihracatına da başladıklarını ve geçen yıl Belçika'ya kiraz sattıklarını kaydetti. 
     Roudy, Türkiye'de kriz ortamının ne kadar süreceğinin sorulması üzerine de şöyle konuştu 
     ''Kriz bitti demek isterim. Evet enflasyon düşüyor, sanayi üretimi artıyor ve bütçe reformları yapılıyor. Ancak yine de tüketicilerin günlük alım gücünün korunması, muhafaza edilmesi beni daha fazla ilgilendiriyor. Bu, işte biraz zor. Bu Türkiye'de sanırım birkaç ay daha sürebilir. İnsanların alım gücü hala düşük. Örneğin benzin fiyatları çok yüksek. Euro olarak Fransa'daki benzin fiyatlarına tekabül ediyor ama alım gücü aynı değil. Emlak vergileri, otomobil vergileri insanları zorluyor. Elektrik hala Avrupa'nın en pahalısı. Bu faturaların hafifletilmesi lazım.'' 
     
     CARREFOUR 1 NUMARA OLACAK 

     Gilles Roudy, başka bir soru üzerine de, perakendede Türkiye'de çok büyük rekabet ortamı bulunduğunu ve CarrefourSA'nın kalite, ürün ve fiyat politikasını oluşturan şartnamelerini hazırlarken rakiplerine de baktığını söyledi. 
     ''1 Numara'' markasının CarrefourSA'nın pazar payını artırmasında etkili olacağını vurgulayan Roudy, ''Carrefour'un 1 numara olacağını söylemek istiyorum. En ucuzu Carrefour'dur. Benim hedefim fiyat düşürmektir. Fiyat düşürürsek biz de hükümete enflasyon konusunda yardım etmiş oluruz ki bu da bizim varlık nedenimiz'' şeklinde konuştu. 
     
     "COLA TURKA BİRİNİN PAZAR PAYINDAN EPEY ALDI'' 

     CarrefourSA Genel Müdürü Roudy, ''Fiyat indirimi yapıyorsunuz. Ancak neden mesela Coca Cola'nın fiyatını indirmiyorsunuz '' sorusu üzerine de şunları kaydetti 
     ''Coca Cola'nın fiyatını düşürmeyen Carrefour değil, firmanın kendisidir. Ama onlarla da promosyonlar üzerine görüşmeler yapıyoruz. Biliyorsunuz Türkiye'de Cola Turka'yı ilk pazarlayan biz olduk. Ve şuna inanıyorum ki Cola Turka çok büyük pazar payına sahip. Hatta bu, liderlerden birini bile korkutabiliyor. Çünkü birinin pazar payından epey birşeyler aldı. Bu, gerçekten Cola Turka'nın çok büyük bir başarısıdır. Özellikle karşısında 2 tane dev olduğu zaman...'' 
     
</TEXT>
</DOC>
