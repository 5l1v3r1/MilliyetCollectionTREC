<DOC>
<DOCNO> 167069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun29.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafadan yapışık ikizler zorlu ameliyata hazırlanıyor... 
</HEADLINE>
<TEXT>

     İranlı kafadan yapışık ikizler, Pazar günü Singapur'da zorlu bir ameliyata hazırlanırken, İran Dışişleri Bakanlığı sözcüsü Hamid Rıza Asefi, ''İran halkına Lale ve Laden Bijani için dua etmesi'' çağrısında bulundu. 
     İRNA'nın haberine göre Asefi, doktorların operasyonun riski konusundaki uyarılarını dikkate almayan ve birbirinden ayrılmakta kararlı olan 29 yaşındaki Lale ve Laden'in ameliyatından önce, ''İran halkı Lale ve Laden'in ameliyatı sağ salim atlatacağına dair mutlu haberler bekliyor. İranlılar sevgi dolu ve insani duygularıyla İranlı yapışık ikizler hakkındaki haberleri yıllardır izliyor ve ameliyatı başarılı geçmesini diliyor ve dua ediyor'' dedi. 
     Lale ve Laden'in ''Umut Operasyonu'' ameliyatı, Dr. Keith Goh başkanlığında 12 cerrah, 8 anestezi uzmanı ve 4 radyologdan oluşan ekip tarafından Singapur'un Raffles Hastanesi'nde yapılacak. Bu ekipte İsviçre'den iki, ABD, Japonya, Nepal, Fransa'dan birer ve Singapur'dan 18 doktor yer alırken, ameliyat sırasında yaklaşık 100 tıbbi destek görevlisi hazır bulunacak. 
     Raffles Hastanesi'nde en az 48 saat sürmesi beklenen ameliyat öncesinde Lale ve Laden kardeşler, yazdıkları mektupta, ''ameliyatı endişeyle beklediklerini, her gün dua ettiklerini ve 29 yıldır bekledikleri ameliyat konusunda heyecanlı olduklarını'' belirterek, ''İkimiz bu seyahate birlikte başladık ve ameliyatın nihayet bizi bu zorlu yolun sonuna getireceğini umuyor ve iki ayrı insan olarak yeni ve harika bir yaşama başlayacağımızı umuyoruz'' ifadelerini kullandı. 
     Tahran Üniversitesi'nden hukuk mezunu Lale ve Laden kardeşler, geçen ay Raffles Hastanesi'nde düzenlenen basın toplantısında ameliyatı ne kadar çok istediklerini, ''Ayrıldıktan sonra istediğimiz ilk şey ayna kullanmaksızın doğrudan birbirimizin yüzüne bakmak'' diyerek dile getirmişti. Laden, avukat olmak istediğini, Lale ise gazeteci olmak istemesine rağmen kardeşiyle birlikte hukuk okuduğunu ve şimdi medyada kariyer yapmak istediğini söyledi. Basın toplantısında, ayrılmayı istemelerine rağmen hayatlarının trajik olmadığını söyleyen Lale ve Laden, ''Birlikte olmak hoşumuza gidiyor, ancak ayrıyken birlikte olmak istiyoruz'' dedi. 
     Alman doktorlar 1996 yılında her ikisinin de beyinlerinin ihtiyacını karşılayan bir kan damarının ortak olması nedeniyle ikizlerden birinin ya da ikisinin ölümüyle sonuçlanabileceği için Lale ve Laden'e operasyon yapmayı reddetmişti. 
     
</TEXT>
</DOC>
