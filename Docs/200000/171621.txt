<DOC>
<DOCNO> 171621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/soneko27.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Güçlü Suriye sınırı mayınlardan temizlenip tarıma açılacak... 
</HEADLINE>
<TEXT>

     Tarım ve Köyişleri Bakanı Sami Güçlü, Suriye sınırının mayınlardan temizlenerek, organik tarıma açılması konusunda çalışmalar yapıldığını bildirdi. 
     Tarım ve Köyişleri Bakanı Güçlü, Lösemili Çocuklar Sağlık ve Eğitim Vakfı'nı LÖSEV ziyaret ederek, lösemi hastası çocuklar ve yakınları ile görüştü, hastane yetkililerinden faaliyetleriyle ilgili bilgi aldı. 
     Burada konuşan Güçlü, lösemi hastalığının uzun süreli bir tedavi gerektirdiğini, bu nedenle de ailelere, özellikle de annelere büyük sabır ve sorumluluk düştüğünü söyledi. Güçlü, ''İyi ki anneler var hepsinin ellerinden öpüyorum'' dedi. 
     LÖSEV'in en iyi olanaklarla lösemi hastası çocuklara hizmet verdiğini belirten Güçlü, ''buraya gelirken doğrusu insanın içini bu kadar aydınlatacak bir ortam beklemiyordum'' diyerek, tüm vatandaşların LÖSEV'e ellerinden geldiğince maddi ve manevi katkı sağlaması gerektiğini söyledi. 
     
     ORGANİK TARIM 
     Lösemi hastalarının doğal besinlerle beslenmesi gerektiğine dikkati çeken Tarım ve Köyişleri Bakanı, bu nedenle lösemili hastalar için organik tarımın önem taşıdığını söyledi. 
     Güçlü, Türkiye'de organik tarım ürünlerinin tamamına yakınının ise ithal edildiğini belirterek, şunları kaydetti 
     ''Geçtiğimiz Pazar günü İzmir'de organik tarımla uğraşan bir firmayı ziyaret ettim. Firma yetkilileri, ürünlerinin tamamını hiçbir pazar problemi olmadan sattıklarını ve Türkiye'de ne kadar organik tarım üretilirse hepsinin ithal edilebileceğini söylediler. Organik tarım yapılması konusunda çok fazla talep geliyor şehirlerimizden.'' Organik tarım konusunda önemli çalışmalar yaptıklarını anlatan Güçlü, ''Bizim Suriye sınırımız biliyorsunuz kullanılmayan bir alan. Buranın mayınlardan temizlenerek organik tarıma açılması konusunda çalışmalarımız var. Çocuklarımızın ihtiyaç duyduğu doğal besinlerin üretilmesi konusunda elimden gelen gayreti göstereceğim'' diye konuştu. 
     
     LÖSEV YÖNETİM KURULU BAŞKANI EZER 
     LÖSEV Yönetim Kurulu Başkanı Üstün Ezer de, Bakan Güçlü ve beraberindekilere Vakıf hakkında bilgi verdi. 
     Türkiye'de her yıl 100 bin kişinin kansere yakalandığını, löseminin ise tedavi edilebilir bir hastalık olduğunu anlatan Ezer, söz konusu hastalığın yüzde 91'lere varan oranlarda tedavi edilebildiğini vurguladı. 
     Lösemi tedavisinin 3 yıl sürdüğünü ve 50-150 milyar lira arasında tedavi masrafı gerektiğine dikkati çeken Ezer, LÖSEV'e gelen hastalardan ise hiçbir tedavi ücreti alınmadığını söyledi. 
     Lösemili Çocuklar Kenti Projesi hakkında da bilgi veren Ezer, bu proje için en az 100 dönümlük bir araziye ihtiyaçları olduğunu kaydetti. 
     Lösemi hastası çocukların doğal ürünlerle beslenmesi gerektiğini, ancak Türkiye'de doğal ürün bulmanın son derece zor olduğunu ifade eden Ezer, Lösemili Çocuklar Kenti Projesi için ihtiyaçları olan araziyi bulurlarsa, bunun bir kısmını doğal ürün yetiştirmek için kullanacaklarını sözlerine ekledi. 
     Bu arada, ziyareti sırasında Tarım ve Köyişleri Bakanı Güçlü'ye, Köy Hizmetleri Genel Müdürü Ali Altuntaş da eşlik etti. 
     
</TEXT>
</DOC>
