<DOC>
<DOCNO> 173052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sontur07.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmi, "herşey dahil" sistemi kurtardı.. 
</HEADLINE>
<TEXT>

     Türkiye'de 1990 yılından bu yana uygulanan ''Her şey dahil'' sistemini, 2004 yılında İspanya ve Yunanistan'ın da uygulamaya koyacağı bildirildi. 
     Tur Operatörleri, Avrupa turizm pazarının 2003 yılında eksiye geçtiğini ve turist gönderen ülkelerde turizmde gerileme yaşandığına dikkati çektiler. 
     Turizm hareketinin İkinci Dünya Savaşı'ndan bu yana ilk kez en durgun düzeye indiğini ifade eden tur operatörleri, Avrupa turizminin 2003 yılında dünyadaki ekonomik ve sosyal gelişmelerden büyük ölçüde etkilendiğini bildirdiler. 
     İspanya ve Yunanistan'ın 2003 yılındaki gerilemeyi telafi etmek ve 2004 yılını sağlama almak amacıyla yeni programlar, stratejiler geliştirildiğini belirten tur operatörleri, Türkiye'de 1990 yılından bu yana uygulanan ve turist çekmekte büyük katkı sağlayan ''Her şey dahil'' uygulamasının, gelecek turizm sezonunda Avrupa'da da uygulamaya konulacağını bildirdiler. 
     
     TURİZM BAKANLIĞI'NIN GÖRÜŞÜ 
     Turizm Bakanlığı yetkilileri, ''Her şey dahil'' sisteminin yeni ve kolaylaştırıcı bir pazarlama aracı olduğunu ifade ederek, uygulamanın doluluk oranlarını yükselttiğine dikkati çektiler. 
     ''Her şey dahil'' uygulamasının fiyatları aşağıya çektiğini de vurgulayan Turizm Bakanlığı yetkilileri, sisteminin tercih edilme nedenlerinin başında işletmelerin doluluk oranlarıyla birlikte karlılık artışı sağlamasının da etkili olduğunu anlattılar. 
     Yetkililer, sistemin sağladığı avantajlar arasında, pazar payını ve satış tutarlarını artırabilme, müşteri hesaplarını takip etme maliyetinden kurtulma, yiyecek satın alma, depolama ile stok takibi kolaylığının da etkili olduğunu belirttiler. 
     
     ''YASAKLAMAK DOĞRU OLMAZ'' 
     Bakanlık yetkilileri, hedef alınan müşteri kitlesi, düşük gelir grubu olduğu sürece ''Her şey dahil sistemi''nin devam edeceğini, ancak, sistemin olumsuzlukları ileri sürülerek girişimci hürriyetine müdahale edilmesinin doğru olmayacağını belirttiler. 
     Yetkililer, yasakçı bir düşüncenin sektörde söz konusu olmayacağını belirterek, bu durumun sonuç olarak bir arz ve talep dengesini ifade ettiğine dikkati çektiler. . 
     Turizm Bakanlığı'nın hedefinin, turizmi çeşitlendirerek hedef müşteri yelpazesini genişletmek ve turizm gelirini artırmak olduğu bildirildi. 
     
</TEXT>
</DOC>
