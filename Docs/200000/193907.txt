<DOC>
<DOCNO> 193907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/siyaset/asiy.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt azınlık gafı 
</HEADLINE>
<TEXT>

   Türkiye'nin AB reformlarını öven Norveç Başbakanı Bondevik, Kürtçe yayını 'azınlık dillerinde atılan adım' olarak yorumladı 
      ANKARA Milliyet 

   
   Norveç Başbakanı Kjell Magne Bondevik, Türkiye'nin AB reformlarını övmek isterken büyük bir gafa imza attı. Kürtçe yayını ima ederek Kürtleri azınlık olarak değerlendiren Bondevik, "Azınlık dilleri ve yargı konusunda atılan adımlar memnuniyet verici" dedi. 
   Türkiye'ye ilk kez resmi ziyarette bulunan Bondevik, Başbakan Recep Tayyip Erdoğan'la yaptığı ortak basın toplantısında Türkiye'nin AB sürecinde attığı adımlara değindi. Bondevik, "Türkiye'nin Güneydoğu'sunda büyük bir iyileşme olmuş. Ama şimdiye kadar yapılanları devam ettirmek gerekir" diye konuştu. 
   
   Erdoğan kızdı 
   Erdoğan ise Norveçli bir gazetecinin "Türkiye'deki polisler insan haklarını ihlal eden suçlar işliyor. Norveç'le işbirliğiniz AB açısından size fayda getirecek mi " sorusuna sinirlenerek, "AB'ye fayda oluşturması için düşündüğümüz bir şey değil. Sadece Norveç'te oluşturulmuş olan dayanışmanın bir adımıdır" dedi. Kopenhag kriterlerinde böyle bir şartın bulunmadığına işaret eden Başbakan Erdoğan, insan hakları suçlarıyla müşterek çalışmanın bir ilgisi olmadığını söyledi. Bu konunun Türkiye'nin kendi içindeki bir sorun olduğunu ifade eden Erdoğan, "Bu konuyla ilgili olumlu gelişmeler var. Bu tür gelişmeleri bizim kadar iyi takip edemezsiniz" diye konuştu. 
   
   Erdoğan'dan Atina'ya tepki    ELÇİN ERGÜN Ankara 

   AB İlerleme Raporu'na ilişkin ılımlı değerlendirmeler yapan Başbakan Recep Tayyip Erdoğan, Yunan hükümet sözcüsü Hristos Protopapas'ın "Türkiye AB'nin yolunun Kıbrıs'tan geçtiğini anlasın" açıklamasının ardından üslubunu sertleştirdi. Bu açıklamayı dürüst bulmadığını ifade eden Erdoğan, "Üslup çok çirkin. Kıbrıs kriter değil. Olmayan bir şeyi önümüze getirmeye kimsenin hakkı yoktur" dedi. 
   Erdoğan, dün akşam Finlandiya Dışişleri Bakanı Erkki Tuomijoa'yı kabul etti. Türkiye'nin 2004 yılına kadar gerekenleri yapmaya muktedir olduğunu belirten Erdoğan, "AB ülkelerinin adil davranarak Türkiye'ye müzakere tarihi almasına yardımcı olması gerekir" diye konuştu. AB'nin Türkiye'nin Kıbrıs konusundaki görüşlerini bildiğini, bu sorunun Kopenhag Kriterleri arasında yer almadığını vurgulayan Erdoğan, "Biz buna dayanarak adil ve kalıcı bir çözüm bekliyoruz" şeklinde konuştu. 
   
   
   
</TEXT>
</DOC>
