<DOC>
<DOCNO> 178070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur25.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ITC lideri Muratlı Türk askerinin gelmesi bizi sevindirir... 
</HEADLINE>
<TEXT>

     Irak Türkmen Cephesi ITC Türkiye Temsilcisi Ahmet Muratlı, Türk Silahlı Kuvvetleri'nin TSK Irak'a gitmesini uygun bulduklarını belirterek, bölgede barış ve huzurun ancak bu şekilde sağlanabileceğini söyledi. 
     Muratlı, Dışişleri Bakanı ve Başbakan Yardımcısı Abdullah Gül ile Başbakanlık'taki görüşmesinin ardından yaptığı açıklamada, Türkiye'nin Irak'a bir önce barış, istikrar ve huzurun gelmesi yönünde yaptığı girişimlerden dolayı duyduğu memnuniyeti dile getirirken, ''Türkiye'nin girişimiyle bölgede çık kısa sürede huzur sağlanmıştır'' dedi. 
     Irak'a bir an önce barış ve huzurun gelmesini, demokrasinin yeşermesini bekledikleri bir sırada böyle olaylar olmasının, hem Türkmen camiasını hem de diğer grupları derinden üzdüğünü ifade eden Muratlı, ''3 milyon Türkmeni bundan sonra oradaki yönetimlerin özellikle ABD'nin, Irak'ın siyasi geleceğinde göz ardı etmeyeceklerini umut ediyoruz. Barış ve huzur istiyoruz, bunun için her türlü katkıya hazırız'' diye konuştu. 
     Bugüne kadar Irak'ta Türkmenleri dışlayarak barışın ve huzurun sağlanamadığına işaret eden Muratlı, Türk askerinin Irak'a gitmesine ilişkin süreç karşısında tedirgin olan çevrelerin provokasyona başladıklarını kaydetti. 
     Muratlı, ''TSK ister Somali'de, ister Bosna da, ister Kosova'da, ister Afganistan'da olsun, göstermiş olduğu yüksek performansı ve yüksek deneyiminden dolayı Irak'a gitmesini biz Türkmenler ve Irak halkı olarak uygun görüyoruz. Irak'a bir an önce barış ve huzurun gelmesi ancak bu şekilde gerçekleşebilir'' dedi. 
     Muratlı, ''TSK'nın bölgede olmasından dolayı güvenliğinize yönelik bir endişeniz olur mu'' şeklindeki soru üzerine de ''Bizim hiçbir endişemiz yok. TSK askerinin bölgede bulunması bizi sevindirir'' dedi. 
     Muratlı, ABD'nin Irak halkına bugüne kadar huzur ve barışı vaat etmiş olduğunu kaydederken, ''Bu olaylardan da başta ABD sorumludur'' dedi. 
     Muratlı bir soru üzerine, bölgede şu anda herhangi bir olay olmadığını belirterek, olaylarda ölenlerin cenazelerinin defnedildiğini söyledi. 
     Amerikan güçlerinin Türkmen bürosunda arama yaptığını hatırlatan Muratlı, ''Bizim bir silahımız yoktur. Türkmen toplumu silahsızdır. Biz Irak'tan kalan silahlara el koymuş değiliz. O silahları kimin alıkoyduğu bellidir. Türk kamuoyu bunu bizden daha iyi biliyor'' diye konuştu. 
     Bir soru üzerine, Kerkük'teki olayların kendileri için kutsal sayılan türbeye yönelik tutumdan dolayı kaynaklandığını söyleyen Muratlı, ''Oranın tahrip edilmesi, Türkmen halkında infial uyandırmıştır'' dedi. 
     
</TEXT>
</DOC>
