<DOC>
<DOCNO> 154977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/siyaset/siy02.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah 'terörist' öğlen 'danışman' 
</HEADLINE>
<TEXT>

Devlet, sabah bastığı İHD'yi, öğleden sonra 'akıl danışmak' için çağırdı... 
     GÖKÇER TAHİNCİOĞLU Ankara 

     Ankara DGM Başsavcılığı'nca başlatılan soruşturma kapsamında İnsan Hakları Derneği'nin İHD genel merkezi ve Ankara şubesine baskın düzenlendi. Genel Başkan Hüsnü Öndül ise, baskından iki saat sonra Dışişleri Bakanı Abdullah Gül başkanlığında yapılan AB toplantısına "önerileri" için davet edildi. 
     
     Mahkeme izniyle aradılar 
     İHD'nin yasadışı PKK KADEK örgütüne yardım ve yataklık ettiğine yönelik ihbarlar üzerine soruşturma başlatan Ankara DGM Başsavcılığı, soruşturma kapsamında genel merkez ve şubede arama yapmak için Ankara 2 No'lu DGM'ye başvurdu. Mahkemenin 29 Nisan'da "genel arama" izni vermesi üzerine, DGM Savcısı Cengiz Köksal, dün polislerle İHD Genel Merkezi'ne gitti. 
     Arama sonucu, ilk etapta yasadışı bir belgeye rastlanamadı. Köksal, incelenmek üzere, derneğin aylık ve yıllık insan hakları raporları, derneğe yapılan kişisel başvuru ve yazışma dosyaları, bilgisayar kayıtlarıyla olay dosyalarına el koydu. Köksal, daha sonra İHD Ankara Şubesi'ne giderek, buradaki dosyaları da aldı. 
     
     'Baskından çıktım geldim' 
     Ancak baskın, Gül başkanlığında, Türkiye'nin AB üyeliği için atması gereken adımlarda sivil toplum örgütlerinin önerilerini dinlemek için düzenlenen toplantıya İHD'nin de davetli olduğu gün yapıldı. AB Genel Sekreterliği'nde saat 15.00'te başlayan toplantıda Gül, aralarında Öndül'ün de bulunduğu 40 kadar sivil toplum yetkilisine "Yardımınıza büyük ihtiyacımız var. Önerilerinizi bekliyoruz" mesajı verdi ve salondan ayrıldı. Daha sonra söz alan Öndül ise şunları söyledi 
     "Buraya polis baskınından çıkarak geldim. Genel merkezim ve Ankara şubemde arama yapıldı, tüm belgelerime, dokümanlarıma el kondu. Uluslararası anlaşmalara göre, insan hakları savunucularının işinin kolaylaştırılması gerekirken, biz bu sıkıntıları yaşıyoruz. Sizse, 'AB'ye nasıl girelim' toplantısı düzenliyorsunuz." 
     

</TEXT>
</DOC>
