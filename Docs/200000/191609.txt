<DOC>
<DOCNO> 191609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/soneko38.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari işlemler dengesi 8 ayda 4.1 milyar dolar açık verdi... 
</HEADLINE>
<TEXT>

     Türkiye'nin cari işlemler dengesi, bu yılın Ocak-Ağustos döneminde 4 milyar 87 milyon dolar açık verdi. 
     Cari işlemler dengesi, geçen yılın aynı döneminde 840 milyon dolar açık vermişti. 
     Merkez Bankası'nın açıkladığı 2003 yılı Ocak-Ağustos dönemi ödemeler dengesi verilerine göre, yılın sekiz ayında cari işlemlere etkisi olan kalemlerden dış ticaret açığı, yüzde 70.1 oranında artarak 8 milyar 260 milyon dolar oldu. 
     Bu gelişmenin başlıca nedenleri, ''ihracat gelirlerinin yüzde 30.4 artmasına rağmen, bavul ticaretinin yüzde 5,5 azalması ve ithalat harcamalarının CIF yüzde 33,5 oranında artması'' olarak gösterildi. 
     
     DIŞ TİCARET 
     Geçen yıl Ocak-Ağustos döneminde 22 milyar 481 milyon dolar olarak gerçekleşen ihracat FOB gelirleri, 2003 yılının aynı döneminde yüzde 30.4'lük artışla 29 milyar 325 milyon dolar olarak gerçekleşti. 
     Yine 2002 yılı Ocak-Ağustos döneminde 31 milyar 771 milyon dolar olan ithalat CIF harcamaları ise yüzde 33,5 oranında artışla 42 milyar 408 milyon dolara çıktı. 
     Geçen yıl Ocak-Ağustos döneminde 2 milyar 526 milyon dolar olan bavul ticareti, bu yılın aynı döneminde yüzde 5.5 oranında azalarak 2 milyar 388 milyon dolar oldu. 
     Bu gelişmeler sonucunda, 2002 yılı Ocak-Ağustos döneminde 4 milyar 856 milyon dolar olan dış ticaret açığı, 2003 yılının aynı döneminde yüzde 70.1 oranında artışla, 8 milyar 260 milyon dolar olarak gerçekleşti. 
     
     YATIRIM GELİRLERİ 
     2002 Ocak-Ağustos döneminde 2 milyar 968 milyon dolar, bu yıl aynı dönemde ise 3 milyar 760 milyon dolar çıkışla sonuçlanan doğrudan yatırım gelirleri, portföy yatırım gelirleri ve faizden oluşan diğer yatırım gelirlerindeki net çıkışlar, 2003 Ocak-Ağustos döneminde sırasıyla 151 milyon dolar, 980 milyon dolar ve 2 milyar 629 milyon dolar olarak gerçekleşti. 
     Uzun vadeli kredilere ilişkin faiz giderleri ise 2002 yılının aynı dönemine göre yüzde 6,9 oranında artarak, 2 milyar 854 milyon dolar olarak gerçekleşti. 
     
     HİZMETLER 
     Hizmetler dengesi, içinde önemli kalem olan turizm gelirlerindeki artışın etkisiyle, ocak-Ağustos döneminde geçen yılın aynı dönemine göre yüzde 18.6 artarak, 5 milyar 630 milyon dolar tutarında fazla verdi. Turizm gelirlerindeki artışa ziyaretçi sayılarının bir önceki döneme göre yüzde 2,2, ortalama harcamanın da yüzde 5.2 artması neden oldu. 
     Söz konusu dönemde net turizm gelirleri, bir önceki yılın aynı dönemine göre yüzde 8.2 oranında artarak 4 milyar 499 milyon dolar olarak gerçekleşti. 
     Taşımacılık gelirleri de 2002 yılının aynı dönemine göre, yüzde 19.4 oranında, giderleri de yüzde 28.7 oranında arttı. Net taşımacılık gelirleri de 2003 yılı Ocak-Ağustos döneminde yüzde 1.5 oranında azalarak 514 milyon dolar oldu. 
     Geçen yıl Ocak-Ağustos dönemine göre önemli bir artış göstermeyen cari transferler, bu yılın aynı döneminde 2 milyar 303 milyon dolar olarak gerçekleşirken, bu kalem içinde önemli yer tutan işçi gelirleri, bu yıl Ocak-Ağustos döneminde 1 milyar 433 milyon dolar olarak belirlendi. 
     2002 yılı Ocak-Ağustos döneminde 919 milyon dolar net çıkış gösteren portföy yatırımları, 2003 yılının aynı döneminde 1 milyar 248 milyon dolar net girişle sonuçlandı. 
     
</TEXT>
</DOC>
