<DOC>
<DOCNO> 165495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/siyaset/siy01.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül genelgesinde ilk sonuç 
</HEADLINE>
<TEXT>

     CENK BAŞLAMIŞ Moskova 

     Dışişleri Bakanı Abdullah Gül'ün, yoğun tartışmalara neden olan Milli Görüş Teşkilatı ve Fethullah Gülen okullarının faaliyetlerine ilgi gösterilmesi yolunda yurtdışı temsilciliklerine gönderilen genelge ilk sonucunu verdi. Moskova'da 7 yıl önce kurulan Türk okulunun üçüncü dönem mezunları, dün, resmi yetkililerin de katılımıyla düzenlenen törenle diplomalarını aldı. Törene, Türkiye'nin Moskova Büyükelçisi Kurtuluş Taşkent, İstanbul Vali Yardımcısı Hayrettin Balcıoğlu, İstanbul İl Milli Eğitim Müdürü Ömer Balıbey, Rusya'nın Ankara'daki eski Büyükelçisi Aleksandır Lebedev, okulun bağlı olduğu Tolerans Vakfı'nın Başkanı Mustafa Kemal Şirin, yerel yetkililer, Türkiye'den gelen diğer konuklar ve çok sayıda Rus veli katıldı. 
     Ömer Balıbey, mezun olan öğrencilere, "Çok güzel bir okulda okudunuz. Okulunuz, ülkelerimiz arasında eğitimde işbirliğinin güzel bir örneği" diye seslendi. Büyükelçi Taşkent de, Türk okulunda okuyan Rus öğrencilerin üst düzey eğitim gördüğünü ve iki ülke ilişkilerine katkıda bulunduğunu söyledi. 

</TEXT>
</DOC>
