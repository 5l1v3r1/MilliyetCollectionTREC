<DOC>
<DOCNO> 155347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko23.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan İyimser havanın rehavete dönüşmesine izin vermeyeceğiz 
</HEADLINE>
<TEXT>

     Devlet Bakanı Ali Babacan, Türkiye'de her alanda olumlu ve iyimser bir hava esmekte olduğunu vurgularken, ''ancak bu iyimserliğin ya da olumlu gidişin, rehavete dönüşmesine izin vermeyeceğimizi bilmenizi isterim'' dedi. 
     Babacan, Dünya Bankası tarafından hazırlanan, ''Banka Dışı Mali Kurumlar ve Sermaye Piyasası Raporu Türkiye'' başlıklı raporun tanıtımı nedeniyle düzenlenen toplantıda yaptığı konuşmada, raporun Türk mali sistemindeki yapısal sorunlara dikkat çektiğini ve bu konuda öneriler getirdiğini belirterek, hükümet olarak bu önerilerden istifade edeceklerini vurguladı. 
     Son 15 yıldır kamu kesiminin finansman açığını, iç ve dış piyasalardan borçlanarak karşıladığına, net borç stoğunun GSMH'ye oranının 2001 yılı sonunda tarihsel tepe noktası olan yüzde 92'ye yükseldiğine dikkati çeken Babacan, finansal sistemin büyük kamu açıklarının ve kronik yüksek enflasyonun hüküm sürdüğü ortamda filizlenip büyüdüğünü kaydetti. 
     Bankacılık kesiminin büyük ölçüde Hazine kağıtlarının getirisine ve riskli kaldıraç mekanizmalarına dayanan, gevşek bir düzenleme ve denetleme ortamında döviz ve faiz dalgalanmalarına karşı kırılgan bir pozisyona girdiğini anlatan Babacan, şunları söyledi. 
     ''Bu durum ekonomide dolaylı finansmanın ağırlığını artırdığı için fonlama maliyetlerini yükseltmiş, finansman yetersizliği nedeniyle özel sektör yatırımlarının kısılmasına yol açmış ve yeterince büyüyemeyen ekonomide pek çok makro ekonomik dengesizliğin ortaya çıkmasına neden olmuştur. Makro ekonomik istikrarı, mali istikrarı, parasal ve dolayısıyla fiyat istikrarını bulamayan ekonomi, bu çarpık yapılanma nedeniyle zaman zaman finansal kirizlerle karşı karşıya kalmıştır.'' Devlet Bakanı Babacan, net kamu kesimi borcunun milli gelire oranının 2002 sonunda yüzde 79'a düştüğüne dikkat çekerek, düşüş trendinin bu yıl da devam edeceğini kaydetti. 
     
     ''BORÇ STOĞUNUN AZALMASI KİLİT FAKTÖR'' 
     Borç stoğunun azalmasının ''kilit faktör'' olduğunu dile getiren Babacan, bunun azalmasıyla kamunun mali fonları emmesinin sona ereceğini, yaratılan kaynakların özel sektöre yönlendirileceğini vurguladı. 
     Babacan, bu doğrultuda hedeflerinin ekonominin ihtiyaç duyduğu uzun vadeli fonları temin eden, mali derinliliği olan, daha etkin ve verimli çalışan bir mali sistem oluşturmak olduğunu belirterek, şunları söyledi 
     ''Uygulamakta olduğumuz programın da başarıya ulaşmasıyla, finansal sistem üzerinde kamunun borçlanm politikalarından kaynaklanan olumsuzluklar giderilecektir. Zaten kamunun finansman dengesi sağlam temellere oturtulup, reel faizler makul düzeylere düştükçe ve kamunun finansal piyasalardaki ağırlığı azaldıkça, mali sistem kendini yeni koşullara adapte edecek, önceliklerini değiştirecek ve bugüne kadar gelişme ortamı bulamayan banka dışı kurumlar tekrar gelişme potansiyeline kavuşacaktır. 
     Hükümet olarak bu gelişmeyi teşvik edici olacağız. Dünya Bankası raporunda yer alan öneri ve görüşleri de dikkate alarak, finansal piyasalarda derinliğin artırılması ve banka dışı mali aracılık faaliyetlerinin gelişmesi için gerekli kurumsal ve hukuki altyapıyı sağlama yönünde her türlü çabayı göstereceğiz.'' 
     
     ''HÜKÜMET OLARAK, GERİLİMLERİN NEDENİ OLMAYACAĞIZ'' 
     Babacan bu arada, iktidara geldikleri günden beri çok çeşitli sorunları masanın üzerinde bulduklarını, ekonomik ve siyasal krizlerin bıraktığı tortulara ek olarak, Irak'ta yaşanan savaştan Türkiye'nin en az derecede etkilenmesi için, gece gündüz bütün arkadaşlarıyla yoğun bir çalışma sergilediklerini kaydetti. Babacan, şöyle devam etti 
     ''Süreç boyunca bazı kesimlerden destek yerine belki sadece haksız eleştiriler de aldık. Ancak bütün bu olumsuzluklara rağmen, bugün Türkiye'de her alanda olumlu ve iyimser bir hava esmektedir. Ancak bu iyimserliğin ya da olumlu gidişin, rehavete dönüşmesine izin vermeyeceğimizi bilmenizi isterim. Çünkü amacımız günü kurtarmak değil, Türkiye'nin sorunlarına kalıcı çözümler bulmaktır. 
     Hükümet olarak krizlerin, gerilimlerin, çatışmaların nedeni biz olmayacağız, puslu havada rant sağlamaya çalışanlara da asla izin vermeyeceğiz. Hükümetimizin ekonomi politikalarını, sosyal politikalarını, proje ve programlarını eleştiremeyenler, belki biraz da belden aşağı vurup, siyasi rant sağlamaya çalışıyor olabilirler. Halkımız bu manzarayı, sadece acı bir gülümsemeyle seyretmektedir. Biz yine de kararlılıkla yolumuza devam edeceğiz.'' Bakan Babacan, bu ortamda amaçlarını ise ''yarının Türkiyesini inşa etmek, çocuklara mutlu aydınlık, yaşanabilir bir Türkiye vermek'' olarak özetledi. 
     
</TEXT>
</DOC>
