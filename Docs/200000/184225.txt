<DOC>
<DOCNO> 184225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/siyaset/siy08.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen Türkiye bambaşka bir mesele 
</HEADLINE>
<TEXT>

   Verheugen, 10 yeni ülkenin 1 Mayıs 2004'te AB'ye üye olacağını belirtirken "Türkiye'nin üyeliği bambaşka bir mesele. Önce kriterlere bakacağız" dedi 
      İHSAN DÖRTKARDEŞ DHA 

   
   AB'nin genişlemeden sorumlu komisyon üyesi Günther Verheugen, Türkiye'nin üyeliğinin "bambaşka bir mesele" olduğunu belirterek, "Önce siyasi kriterleri yerine getirmesi gerek. Bunu gelecek yılın sonunda mercek altına alacağız" dedi. 
   Alman DW Radyosu'nun haberine göre, Verheugen, 10 yeni ülkenin AB'ye katılımının 1 Mayıs 2004'te gerçekleşeceğini söyledi. Verheugen, üye ülkelerin parlamentolarının da genişleme sürecini onaylaması gerektiğini belirterek, "Dolayısıyla 1 Mayıs'tan itibaren AB'nin 10 yeni üyesi olacak ve ben şimdiden dünyanın batmayacağını, Avrupa'daki tüm kurumlar ve siyasi mekanizmanın da kusursuz bir biçimde işleyeceğini garanti ediyorum" diye konuştu. 
   Üyelik sürecinde hızla ilerleyen Bulgaristan ve Romanya'nın, AB'nin stratejik güvenliği için çok önemli olduğunu söyleyen Verheugen, iki ülkenin gayret göstermesi halinde 2007'de üye olabileceğini kaydetti. Türkiye'nin üyeliği konusunu "Bambaşka bir mesele" diye değerlendiren Verheugen şöyle devam etti 
   "Müzakerelere zaten başlamadık. Bir defa Türkiye'nin AB'ye katılım için siyasi kriterleri yerine getirip getirmediğine bakıyoruz. Bu konuyu gelecek yılın sonunda mercek altına alacağız. Zaten başka üyelik perspektifi bulunan aday ülke de yok. Hırvatistan üye olmak istiyor. Avrupa Komisyonu'nda şimdi bu başvuruyu inceliyoruz." 
   
</TEXT>
</DOC>
