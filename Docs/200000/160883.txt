<DOC>
<DOCNO> 160883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/ekonomi/eko11.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çay-Kur'a 726 milyarlık reklam eleştirisi 
</HEADLINE>
<TEXT>

     ANKARA Milliyet 

     TBMM KİT Komisyonu, Çay-Kur'un, 2000'de 16.2 trilyon, 2001 yılında da 76.6 trilyon lira zararla kapanan hesaplarını ibra etmedi. Komisyonda, Rizespor'a 726 milyar liralık reklam vermesi de eleştirildi. Çay-Kur Genel Müdürü Ekrem Yüce, Kurum'un yıllık çay alım rekoltesinin 550 bin ton olduğunu belirterek, özel sektörün yaptığı yaklaşık 300 bin tonluk alımla birlikte, sektörde 850 bin ton yaş çay alımı yapıldığını söyledi. Komisyon üyeleri ise Türk çayının ihracat şansının araştırılmasını istediler. Özel sektör ile rekabet edilebilmesi için, yeni yöntemler geliştirilmesi gerektiğini belirten üyeler niçin sadece Rizespor'a reklam verildiğini sordular. "Kuruluş, Rizespora reklam vermek mecburiyetinde mi " diye soran üyeler, genel müdür yardımcısı sayısının 5'den 3'e indirilmesini istediler.Eleştirileri yanıtlayan Yüce ise Rizespor'a 726 milyarlık reklam verilmesi karşılığında futbolcuların formalarında Çay-Kur'un logosunu taşıdıklarını söyledi. 
     

</TEXT>
</DOC>
