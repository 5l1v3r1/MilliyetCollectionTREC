<DOC>
<DOCNO> 193324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sonspo30.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şahin Serdar Bilgili'yi kutluyorum 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, son haftalarda sporun üzerine gölge düşürme gayretleri içinde olanlar bulunduğunu gözlemlediklerini belirterek, ''Ancak hükümet olarak bu gayretleri sonuçsuz bırakmakta kararlıyız'' dedi. 
     Gençlik ve Spor Genel Müdürlüğü çalışanlarının katılımıyla düzenlenen Spor Oyunları'nda dereceye girenlere ödüllerini veren bakan Şahin, burada yaptığı konuşmada, son zamanlarda özellikle statlarda çirkin olaylar yaşandığını, ancak bunların önüne geçmekte kararlı olduklarını söyledi. 
     Bu olumsuz tabloyu değiştirmek için herkesin üzerine düşen görevi yerine getirmesi gerektiğini vurgulayan Şahin, şöyle devam etti 
     ''Sporun olduğu yerde kandan, kanın olduğu yerde de spordan söz edilemez. Biz bu konuda sorumluluk hissettik. Sporda şiddetin önlenmesiyle ilgili bir yasa tasarısı hazırladık. Bu yasa tasarısı biraz sonra benim önüme imzaya gelecek. En kısa sürede yasayı da çıkarmak istiyoruz. Bu bizim sorumluluğumuz. Ancak tek sorumlu da biz değiliz. Sporcu, teknik adam ve kulüp yöneticileri birbirlerine dostça davranırsa, seyirciler de aynı şekilde hareket eder. Son haftalarda bazı sporcuların birbirlerine düşmanca davrandığını gözlemliyoruz.'' Şahin ayrıca, Galatasaray maçı sonrası yaptığı konuşmada dostluk mesajları veren Beşiktaş Kulübü Başkanı Serdar Bilgili'yi centilmence tavrından dolayı kutladığını belirterek, ''Bir spor kulübü başkanına yaraşır şekilde davranmıştır'' dedi. 
     
</TEXT>
</DOC>
