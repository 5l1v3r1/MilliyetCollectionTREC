<DOC>
<DOCNO> 178357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/spor/spo07.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgililer tam gaz 
</HEADLINE>
<TEXT>

   ABD Açık'ta bayanlarda bir numaralı seribaşı Belçikalı Kim Clijters ile erkek arkadaşı Lleyton Hewitt rakiplerini yenerek 2. tura çıktı 
      
   Kolay kazandı 
   TENİSTE yılın dördüncü ve son Grand Slam turnuvası olan Amerika Açık'ta, tek bayanların bir numaralı seribaşı Belçikalı Kim Clijters, ilk turu kazasız atlatırken, genç tenisçinin Avustralyalı sevgilisi altı numaralı favori Lleyton Hewitt de tek erkeklerde ikinci tura yükseldi. Clijters, ABD'li Amber Liu önünde 6 - 2 ve 6 - 3'lük setlerle vasat bir performans sergileyerek ikinci tura yükseldi. 
   
   Martinez galip 
   HEWİTT ise Romen Victor Hanescu karşısında 6 - 3, 6 - 2 ve 6 - 2 galip gelerek turu zorlanmadan geçti. Tek bayanlarda Fransız Amelie Mauresmo 5 , Endonezyalı Angelique Widjaja karşısında 6 - 0 ve 6 - 2'lik setlerle sonuca giderken, İspanyol Conchita Martinez 12 de ABD'li Sarah Taylor'ı 6 - 3 ve 6 - 4 mağlup etti. Tek erkeklerde de beş numaralı favori Arjantinli Guillermo Coria, vatandaşı Mariano Puerta'yı 6 - 4, 6 - 3 ve 6 - 1 yendi. 
   
   Şampiyonun gözyaşları    BİRLEŞİK Amerikalı ünlü tenisçi Pete Sampras, başarılarla dolu kariyerine ABD Açık Tenis Turnuvası'nın açılış günü nokta koyarken, hem sevenleri, hem de yıllarca birlikte raket salladığı ünlü yıldızlar kendisini yanlız bırakmadı. New York'taki Artur Ashe kortlarında kendisi için düzenlenen veda töreninde gözyaşlarını tutamayan "şampiyonlar şampiyonu" Sampras'a Boris Becker, Jim Courier, John McEnroe'nun yanısıra, politika ve sanat dünyasından da birçok ünlü eşlik ettiler. 
   
   
</TEXT>
</DOC>
