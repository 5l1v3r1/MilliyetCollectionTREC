<DOC>
<DOCNO> 154581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun23.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da ilk SARS şüphesi.. 
</HEADLINE>
<TEXT>

     Rusya'nın uzakdoğusunda bulunan Amur bölgesinde 4 kişinin akut solunum yetmezliği sendromu SARS şüphesiyle hastaneye kaldırıldığı yolundaki haberler, bölgedeki doktorlar tarafından doğrulanmadı. 
     Rusya'da ilk SARS vakasının Amur bölgesindeki Blagoveshchensk kentinde 25 yaşındaki bir kişide görüldüğü ve bu şahısla aynı otelde kalan 3 kişinin de benzer endişelerden dolayı gözetim altına alındığı duyurulmuştu. 
     Amur Bölgesi Başhekimi Vladimir Smirnov, İtar Tass'a yaptığı açıklamada, ''söz konusu kişide görülen vaka ihmal edilmiş zatürree'' dedi. Smirnov, bu kişiyle ilgili tahlilin Moskova'da yapılacağını belirterek, ''Bu en berbat tahminler en geç Perşembe günü yalanlanmış olacak'' diye konuştu. 
     Bu arada, Blagoveshchensk'de 25 yaşındaki genç, SARS şüphesiyle hastanede kontrol altında tutulurken, 3 kişi de bir sağlık merkezinde gözetim altında bulunuyor. 
     Smirnov, bu üç kişiyi hastaneye yatırmaya gerek olmadığını belirterek, bu kişilerin hasta genç ile temas etmelerinden dolayı merkezde tedbir olarak gözlem altında tutulduklarını kaydetti. 
     3 kişide SARS hastalığının hiçbir semptomunun bulunmadığını ifade eden Smirnov, 25 yaşındaki gencin de sadece zatürree olduğuna inandığını söyledi. 
     Bu arada, Rusya, ülkedeki ilk SARS vakası alarmının hemen ardından hastalığa karşı tedbirleri artırmaya başladı. 
     Moskova Sağlık Müfettişi Müdürü Nikolai Filatov'un, SARS'a karşı mücadeledeki önlemleri artıran kararnameyi imzaladığı bildirildi. 
     Filatov, İnterfaks haber ajansına yaptığı açıklamada, kararnamede turizm şirketlerinden, Rus vatandaşlarının Çin, Hong Kong, Tayvan ve Singapur'a seyahatlerinin kısıtlamasının istendiğini kaydetti. 
     Kararnamede, SARS virüsü taşıdığından şüphelenilen kişilerin özel kliniklere alınacağı ve bulundukları bölgenin dezenfekte edileceği belirtiliyor. 
     
</TEXT>
</DOC>
