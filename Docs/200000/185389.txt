<DOC>
<DOCNO> 185389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur23.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'daki vahşetin sırrı çözülüyor .. 
</HEADLINE>
<TEXT>

     Adana'da, piknik alanında, ikisi çocuk 5 kişinin öldüğü olayla ilgili, öldürülen Hasan Ak'ın eşi Perihan Ak'ın da aralarında bulunduğu 4 kişi gözaltına alındı. 
     Sarıçam Piknik alanındaki vahşet olayı ile ilgili soruşturmayı sürdüren güvenlik güçleri, cinayetin ortaya çıktığı gün savcılığa başvurarak, eşi Hasan Ak'ın bulunmasını isteyen Perihan Ak ile işbirliği içinde olduğu iddia edilen, ancak isimleri açıklanmayan 3 kişiyi daha gözaltına aldı. 
     Osmaniye'nin Kadirli İlçesi'nde oturdukları belirtilen 3 zanlının Hasan Ak'ın karısı ile tanıştıkları ve cinayeti azmettirme sonucu işledikleri iddia ediliyor. 
     Perihan Ak, cesetlerin Sarıçam mevkiinde bulunduğu gün Cumhuriyet Savcılığı'na başvuruda bulunarak, Cennet Kayan ile ilişkisi olduğunu ileri sürdüğü kocası Hasan Ak'ın bir haftadır eve gelmediğini belirterek, ''Kocamın, bu kadının yakınları tarafından kaçırılarak öldürülmüş olabileceğini düşünüyorum'' iddiasında bulunmuştu. 
     Perihan Ak, bununla da kalmamış ve bazı yerel gazetelere eşinin fotoğrafını dağıtarak bulunması konusunda yardım istemişti. 
     
     İPUÇLARINA NASIL ULAŞILDI 

     Olay, merkez Yüreğir İlçesi'ne bağlı Sarıçam mevkiindeki piknik alanında 24 Eylül Çarşamba günü, ihbar üzerine yapılan aramada ortaya çıkarıldı. Elleri arkadan bağlandıktan sonra av tüfeği ile vuruldukları belirlenen Cennet Kayan 22 , Hasan Ak 29 , Serpil Serttaş 24 ile onun imam nikahı ile birlikte olduğu kişiden olan ve açlıktan öldüğü sanılan 1 yaşındaki Çağrı Yalçın'ın cesetleri bulundu. Olay yerinde bir de kız çocuğuna ait terliğin bulunması üzerine sürdürülen araştırmada, aynı gecenin sabahında, olay yerine yaklaşık 70 metre mesafede Cennet Kayan'ın kızı Buse'nin 2 cesedine ulaşıldı. 
     Cinayetlerle ilgili bazı tanıkların dinlenmesinde, Hasan Ak ile Cennet Kayan'ın, her ikisi de evli ve birer çocuklu olmalarına karşın aralarında gizli yasak aşk olduğunun iddia edilmesi üzerine şüpheler Cennet Kayan'ın eşinin üzerinde yoğunlaştı. Bu nedenle Sofulu Beldesi'nde bakkallık yapan Muharrem Kayan gözaltına alındı. Ancak, bu kişinin ifadesinde, aynı olayda öz kızı Buse Kayan'ın da öldüğünü vurgulayarak, ''Eğer cinayetleri ben işlemiş olsaydım kendi kızımı ölüme terk edecek kadar canileşmiş olamazdım'' dediği öğrenildi. 
     Yetkililer, gözaltına alınan Perihan Ak ile işbirliği içinde olduğu iddia edilen 3 kişinin ifadelerinin, olayı aydınlatacağını tahmin ettiklerini bildirdiler. 
     
</TEXT>
</DOC>
