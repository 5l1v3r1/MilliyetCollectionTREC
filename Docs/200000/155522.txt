<DOC>
<DOCNO> 155522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/yasam/yas04.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ben zaten ölmüşüm' 
</HEADLINE>
<TEXT>

Yaptığı kazada iki kızı öldüğü için 10 yılla yargılanan anne, 8'de 4 kusurlu bulununca isyan etti Çocuklarım mezarda, içim yanıyor 
     SEMRA PELEK İstanbul 

     Avcılar'da meydana gelen trafik kazasında kızları 1.5 yaşındaki Selin ve Serap'ı 9 yitiren otomobil sürücüsü Serpil Erkol'a bir darbe daha indi. 
     Erkol'un, 'tedbirsizlik ve dikkatsizlik sonucu adam öldürmek' suçundan 10 yıla kadar hapis cezası istemiyle yargılandığı dava dün başladı. Ve acılı anne Erkol, mahkemeye sunulan bilirkişi raporuyla yıkıldı. 
     Erkol'un arkadan gelen ambulansa yol vermek için sol şeritten sağ şeride geçmek istediği kaydedilen raporda, bu girişim 'insani' olarak anılsa da, ambulans sesiyle Erkol'un direksiyon hakimiyetini kaybettiği, bu sırada beyaz bir minübüsün sıkıştımasının kaza oluşumunda etkili olduğu anlatıldı. Raporun sonuç bölümünde, kazanın oluşum şekline göre ambulans soförü 8'de 1, kazadan sonra kaçan minibüsün sürücüsü 8'de 3 ve Erkol ise 8'de 4 kusurlu bulundu. 
     
     'Tek hatam insanlık' 
     Mahkeme, Erkol'un hazırlık yapması için duruşmayı erteledi. Acılı anne Erkol duruşma çıkışı gözyaşları arasında şöyle konuştu "Ambulansa yol vermek istedim. Tek hatam bu. İlaçlarla ayakta duruyorum. Araç kullanan kadınları, trafikte kendini bilmez insanlar sıkıştırıyor. Trafik kurallarına uyulsun ve saygılı olunsun. Benim canım yandı. Kızımın doğum gününde mezarı başındaydım. Allah kimseye böyle acı vermesin." 
     

</TEXT>
</DOC>
