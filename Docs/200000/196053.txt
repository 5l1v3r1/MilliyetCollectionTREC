<DOC>
<DOCNO> 196053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/yazar/sazak.html </URL>
<DATE> 2003/11/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Afgan matrisi Ladin 
</HEADLINE>
<TEXT>

   
   İstanbul'daki sinagog eylemleri ardından Fransız araştırmacı Olivier Roy'un 'Afgan matrisi' diye tanımladığı Usame bin Ladin'in El Kaide örgütü bir kez daha dünya sahnesine çıktı. 
   Roy'a göre yeni İslami radikalizm, ulusötesi bir hale gelerek, devletlerin etrafında dolaşmaktadır. Fethedilecek toprak ya da yıkılacak devlet olmadığından artık gerçek bir savaş yapılmamaktadır. 
   'Siyasal İslam'ın İflası' kitabının yazarı Olivier Roy, 11 Eylül şokunun ardından bu düşünce etrafında başlayan polemikleri bu kez 'İslamın küreselleşmesi yani sekülerize olarak Batılılaşması' teziyle karşılamaya çalışıyor 
   "Bin Ladin'den sonra, yeniden İslamileşme de din etrafında bir yeniden kimlik inşası zemininde tüm hızıyla sürerken, başarısızlıktan nasıl bahsedilebilir Bu olgu tam olarak, bir İslami devlet inşa etme projesinin başarısızlığa uğramasının sonucudur ve yeni fundamentalizm diye adlandırmış olduğumuz şeye bağlıdır. İslamcılar - İran devrimi, Türkiye'de Refah, Cezayir'de FIS - İslamda, devleti çıkış noktası alarak İslami bir toplum inşa etme olanağı veren hakiki bir siyasal ideoloji görmektedirler. Fakat İslami devlet kavramı çelişiktir ve bunun hayata geçmesi imkansızdır, çünkü devlet varsa, siyasalın önceliği, öyle ya da böyle sekülerizasyon da var demektir." 
   Olivier Roy, Afganistan'da ortaya çıkan ve 'göçebe cihatçılar'la devşirilen Usame bin Ladin'in El Kaide örgütünün arkasında 11 Eylül'ü izleyen günlerde bir devlet aranmasına karşın bulunmadığına dikkat çekiyor. Tersine 'devlet stratejisi ile ideoloji arasındaki ayrılmanın şaşırtıcı sonuçları'nın gözlendiğini savunuyor 
   El Kaide, 'mesihçi ve intihara yönelik' bir terör örgütlenmesidir. Gerçek stratejisi olmadığı sürece marjinal kalmaya mahkumdur 
   Yine de dinsel söylemden çok silahlı eylemi öne çıkaran bir örgütün etkinliğinin Ortadoğu'daki gerilimin artmasıyla başka çevrelere yayılacağı da beklenmeliydi. 
   Türkiye de artık hedefe girdi 
   Ortadoğu'daki Amerikan varlığının askerileşmesinin 'İslami cihat'ı tetiklediği de bir gerçek. Roy, 'radikalleşmenin nereden geldiği' sorusuna şu yorumu getiriyor 
   "Radikalleşme aynı zamanda İslamın küreselleşmesinin ve buna paralel olarak Amerikan gücünün yayılmasının da bir sonucudur. Öyle ki ümmeti yeniden inşa etme misyonunu üstlenen radikaller, kaçınılmaz olarak tek hegemonyacı güç olan ABD ile karşı karşıya gelmektedir. Çatışmayı iki uygarlık arasındaki bir mücadele olarak görmektedirler İslam ile askeri - siyasal dışavurumu Amerikan İmparatorluğu olan Batı arasında." 
   Türkiye, 'sırat köprüsü'nden geçiyor. Irak'ta savaşın dışında kaldı. ABD'nin müttefiki. İslamla demokrasiyi birleştiren ve AB adayı olan tek ülke. Terör belasından korunabilmeliyiz. 
   
      
   
   
</TEXT>
</DOC>
