<DOC>
<DOCNO> 182422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun28.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Halk Partisi Türkiye'nin üyeliğine karşı olanlar çoğunluk 
</HEADLINE>
<TEXT>

     Avrupa Parlamentosu'ndaki en büyük grup olan Avrupa Halk Partisi Hıristiyan Demokrat ve Avrupalı Demokratlar'ın PPE-DE Başkanı Hans-Gert Pöttering, grup içinde Türkiye'nin AB üyeliğine karşı olanların çoğunlukta olduğunu söyledi. 
     Pöttering, Frankfurter Allgemeine Zeitung gazetesine yaptığı açıklamada, ''Grup içinde Türkiye'nin AB üyeliğine karşı olanlar çoğunlukta. Sadece bazı İtalyan ve İngiliz milletvekilleri Türkiye'nin üyeliğini destekliyor. Fransa'da ise sadece Cumhurbaşkanı Jacques Chirac, Türkiye'nin üyeliğini destekliyor gibi görünüyor. Fransız UMP iktidardaki Cumhurbaşkanlığı Çoğunluğu Birliği partisi milletvekilleri, Fransa'da Avrupa Anayasası ile ilgili olarak yapılacak halkoylamasında bile, sadece Türkiye'nin AB'ye üye olarak alınmaması konusunda halka güvence verilmesi durumunda anayasanın kabul göreceğine inanıyorlar'' dedi. 
     Avrupa Parlamentosu'nun, Türkiye ile üyelik müzakerelerine başlanmasını önleyemeyeceğini, ancak sonuçta üyelik konusunda karar vereceğine dikkati çeken Pöttering, bu konuda açık ve dürüst bir tartışma yürütülmesini istediğini söyledi. 
     Avrupa'ya yönelen her ülkenin AB'ye üye olarak alınamayacağını belirten Pöttering, ''AB, coğrafi ve kültürel bir yayılmayla çökene kadar genişletilemez. Bu konuda din önemli etken değil. Sonuçta AB, nüfusunun büyük bölümünü Müslümanların oluşturduğu Bosna-Hersek'i bile günün birinde üye olarak almaya hazır. Burada önemli olan farklı kültürel faktörlerdir. Türkiye'de kadının toplumdaki yeri gibi. Bu ülke diğer ülkelerin dini sistemlerine açık olmalı'' diye konuştu. 
     Türkiye'nin AB'ye üye olması durumunda, ''AB'nin kimlik bağının'' yok olacağını savunan Pöttering, ''Anadolu'daki çiftçi, kendisini Paris ya da Londra'da yaşayan insanla bir mi görüyor Avrupa bilinci kaybolursa Avrupa'da sık sık farklı eksenler oluşacaktır. Bunun son örneğini Irak konusunda yaşadık'' dedi. 
     Türkiye'nin üyeliği durumunda AB'nin dikkatinin yoğun şekilde en büyük ülke olan Türkiye üzerinde olması gerektiğini kaydeden Pöttering, Türkiye ile tam üyelik yerine ''stratejik ortaklık'' yapılması gerektiğini savundu. 
     Grubun, Türkiye'nin AB üyeliği konusunda yanlış anlaşılacağı gerekçesiyle AK Parti ile yakın ilişki içine girmesine de karşı olduğunu ifade eden Pöttering, ancak AK Parti ile ''siyasi diyalogun'' sürdürülmesinden yana olduğunu kaydetti. 
     
</TEXT>
</DOC>
