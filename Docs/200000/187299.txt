<DOC>
<DOCNO> 187299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sonspo05.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bologna'da doğdu, Lazio'lu oldu İşte Collina'nın bilinmeyenleri... 
</HEADLINE>
<TEXT>

     Türk futbolseverlerinin sempatikliği ve cana yakınlığı ile hayranı olduğu İngiltere maçının hakemi İtalyan hakem Pierluigi Collina, FİFA'nın aylık magazin dergisine verdiği röportajda, bilinmeyenleri ve özel yaşamı ile soruları samimiyetle yanıtladı. 
     Hakemlik kariyerinin ilk yıllarında geçirdiği zorlu dönemi değerlendiren Collina "Çok şanslı bir insanım. Hiçbir zaman büyük bir hayal kırıklığı yaşadığımı hatırlamıyorum. Ancak 24 yaşında saçlarımı kaybetmem nedeniyle zor bir dönem geçirdim. Sıkıntı yaşadım. Çünkü bazı insanlar bir daha hakemlik yapamacağımı söylüyor, beni umutsuzluğa itiyordu. Ancak yaşamla olan bağım bu güçlüğü atlatmamı sağladı" ifadelerini kullandı. 
     
     LİBERO VE STOPER 

     Futbola küçük yaşta aşık olduğunu ve onsuz bir hayat düşünemediğini belirten İtalyan hakem, "Futbolculuğum döneminde libero veya stoper oynardım. O dönemde Franz Beckenbauer gerçekten çok iyi oyuncuydu. Doğduğum yer olan Bologna'nın taraftarıydım. Uzun süre Lazio'yu da destekledim. Basketbol favorim olan ikinci spor dalı" dedi. 
     
     REAL MADRİD-MANCHESTER UNITED 

     Collina, en beğendiği futbolcularla ilgili soruyu "Zidane, Ronaldo, Beckham, Raul, Nedved ve Roberto Carlos" şeklinde yanıtlarken, "Dünya'da en iyi futbolu hangi takım oynuyor " sorusuna da "8 Nisan 2003'te televizyondan izlediğim Real Madrid ile Manchester United arasında oynanan Şampiyonlar Ligi maçı harikaydı. İki takım da mükemmel bir futbol sergiledi, büyülendim" yorumunu yaptı. Asıl mesleğinin yatırım uzmanlığı olduğunu ifade eden Collina, boş vakitlerini ailesine ayırmaya çalıştığını belirterek, "2002 Dünya Kupası finalini asla unutmayacağım. Brezilya ile Almanya arasında oynanan final maçını yönettim. O maçtaki her pozisyon benim için gerçekten büyük deneyim oldu" dedi. 
     Türkiye, Milli Takımlar ve kulüpler düzeyinde Collina'nın yönettiği hiç bir maçı kaybetmezken İtalyan hakem İngiltere Milli Takımı'nın beş maçında da görev aldı. İngilizler, bu maçlardan 3 galibiyet, 2 de yenilgi ile ayrıldılar. 
     2002 Dünya Kupası elemelerinde, İngiltere'nin Almanya'yı deplasmanda 5-1 yendiği maçta düdük çalan İtalyan hakem, finallerde ise İngiltere'nin grup maçında Arjantin'i 1-0 ile geçtiği maçta görev yaptı. Britanyalılar, Collina yönetiminde 1998'de İsveç'e 2-1, 1999'da da İskoçya'ya 1-0 yenildi. 
     
</TEXT>
</DOC>
