<DOC>
<DOCNO> 161745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur37.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Doku uyumlu kardeş'le talasemi'ye son 
</HEADLINE>
<TEXT>

     İstanbul'daki Memorial Hastanesi'nde uygulanan ve yaklaşık 6 bin dolara mal olan tüp bebek yöntemiyle doku uyumlu kardeş doğumunun, talasemi hastalığında kesin tedavi sağladığı bildirildi. 
     Antalya Belek'teki Gloria Golf Resort Otel'de düzenlenen ''5. Uluslararası Preimplantasyon Genetik Tanı Kongresi'' çerçevesinde talasemi hastaları ve aileleri, uzmanlarla biraraya gelme fırsatı buldular. 
     ''Uzmanlarla Başbaşa'' toplantısına Amerika Birleşik Devletleri'nden katılan Chicago Reproductive Genetics Institute Araştırma ve Eğitim Merkezi ve Dünya Sağlık Örgütü Genetik Hastalıkları Önleme Merkezi Direktörü Prof. Dr. Anver Kuliev, tüp bebek yöntemiyle doku uyumlu kardeş doğumu üzerine bilgiler verdi. 
     Talaseminin bugüne kadar kürtaj ve erken doğum yöntemiyle önlenebildiğini belirten Prof. Dr. Kuliev, ''Kürtaj olan ya da hamileliğinin ilk haftalarında erken doğum yaptırılan annelerde psikolojik bazı sorunlar ortaya çıkıyordu. Bu yöntem bu sıkıntıların da önüne geçecek'' dedi. 
     Döllenen yumurtanın hastalıklı bölümü alındıktan sonra anne rahmine yerleştirildiğini bildiren Prof. Dr. Anver Kuliev, ''Daha önce hamileliği sonlandırılan, kürtaj olan, talasemi taşıyıcısı olduğu için risk altında olduğunu bilen çiftler bu yöntemi kullanabilecekler. Dünyaya gelecek bu yeni çocuk, kendisi sağlıklı olduğu gibi kardeşinin de hayatını kurtaracak'' diye konuştu. 
     İstanbul Memorial Hastanesi Tüp Bebek ve Genetik Merkezi Başkanı Doç. Dr. Sema Kahraman ise yeni yöntemin Türkiye'de sadece Memorial Hastanesi'nde uygulandığını kaydetti. 
     Merkeze başvuracak talasemili çocuğa sahip ailelerinin yeniden testlere tabi tutulduğunu bildiren Doç. Dr. Kahraman, tüm işlemlerin yaklaşık 6 bin dolara mal olduğunu ve kesin tedavi sağladığını vurguladı. Doç. Dr. Kahraman, bu paranın bir kısmının ya da tamamının devlet tarafından karşılanması için girişimlerin sürdüğünü sözlerine ekledi. 
     Toplantının sonunda talasemi hastaları ve aileleri, merak ettikleri konular üzerine uzmanlardan bilgi aldılar. 
     
</TEXT>
</DOC>
