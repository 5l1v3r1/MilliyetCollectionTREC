<DOC>
<DOCNO> 173872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/spor/spo03.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yol Atatürk'e çıkar 
</HEADLINE>
<TEXT>

   Galatasaray'ın bu sezon oynayacağı Atatürk Olimpiyat Stadı'nın ulaşım sorunu birer birer hallediliyor. TEM üzerinden iki yöne doğru bağlantı gerçekleşti, otopark sorunu bitti. Sırada raylı sistem ve rüzgar duvarı var 
      UFUK TUNCAELLİ 

   
   "Önce Diyarbakır maçı" 
   İLK kez Galatasaray - Diyarbakırspor maçıyla Süper Lig karşılaşmalarına ev sahipliği yapacak olan Atatürk Olimpiyat Stadı'nda işler yolunda gidiyor. Geçen yıl ulaşımda büyük çile çekilen Galatasaray - Olympiakos maçından ders alan yetkililer, şimdi herhangi bir aksaklık yaşanmaması için 24 saat mesai vererek çalışıyor. Stadın teknik sorumlusu Faruk Keskiner, ilk olarak 9 Ağustos'taki Diyarbakır maçından, ardından da 13 Ağustos'taki Şampiyonlar Ligi ön elemesinden alınlarının akıyla çıkmayı planladıklarını belirtti. 
   
   Otopark Cim - Bom'un 
   İKİNCİ hedeflerinin 20 Eylül'deki Fenerbahçe derbisi olduğunu vurgulayan Keskiner, "Bu zamana kadar İkitelli - Halkalı yoluna bağlantıyı gerçekleştireceğiz" ifadesini kullandı. Başakşehir'e giden bulvara bağlanacak bu yolla büyük bir aşama kaydedileceğini belirten Faruk Keskiner, toplu taşıma ve raylı sistemin de Atatürk Olimpiyat Stadı'na gelmesiyle İstanbul'un en kolay ulaşım noktası olacağını vurguladı. Öte yandan Atatürk Olimpiyat Stadı'nın otopark işletme hakkını da Galatasaray aldı. 
   
   Neler yapıldı 
   1. TEM üzerinden Edirne ve İstanbul istikametlerinde iki yan yola giriş sağlandı. Gişelerden, bu bağlantılar sadece maç günü açık olacak. Ayrıca İSKİ yoluyla stat arasındaki bağlantı da bitirilmek üzere. 
   2. Güney ve doğu otoparkı tamamlandı. Batı otoparkı da bitirilmek üzere. 
   3. İETT, 250 tane otobüs tahsis ediyor. 
   
   Neler yapılıyor 
   1. Stattan Başakşehir'e giden bulvar ile aradaki bağlantı için çalışma yapılıyor. Buradan paralelindeki Turgut Özal Bulvarı'na geçilecek ve ardından da İkitelli istikametine gidilecek. 
   2. Kuzeyden esen rüzgarın kesilmesi için, jaluzi sisteminde çalışan bir set oluşturuluyor. Bunun siparişi de verildi. 29 Ekim'de bitecek. 
   3. Medya aracılığıyla stada ulaşım şemalarıyla taraftar aydınlatılacak. 
   
   38 bin bilet pazarlandı    MAÇLARINI Atatürk Olimpiyat Stadı'nda oynayacak olan Galatasaray, kombine bilet satışlarında da büyük bir artış yaşadı. Sarı - Kırmızılılar, 80 bin kişi kapasiteli stadın 38 binlik bölümünü kombine olarak pazarlamayı başardı. İşte rakamlar Numaralı tribün 2 bin 900, Kapalı tribün 7 bin 100, Açık 18 bin, Promosyon 10 bin 
   
   Fatih Terim yakın takipte    GALATASARAY'IN Şampiyonlar Ligi ön elemesindeki rakibini belirleyecek olan CSKA Sofya - Pyunik karşılaşmasının ikinci maçı bugün Bulgaristan'da oynanacak. Sofya Army Stadı'nda TSİ 20.30'da başlayacak mücadeleye giden Cim - Bom'un Teknik Direktörü Fatih Terim, burada rakibi analiz edecek. Ermenistan'da oynanan maçı CSKA 2-0 kazanmıştı. 
   
   Galatasaray siftah yaptı    ATATÜRK Olimpiyat Stadı'ndaki ilk resmi maçını bu hafta sonu Diyarbakırspor ile oynayacak olan Galatasaray, Hollanda dönüşündeki ilk antrenmanını dün yaptı. Çalışmaya sakat olan Abdullah, Baliç, Ümit Karan katılmazken Volkan düz koşu yaptı. Terim, oldukça sert geçen çift kale maçı yarıda kesti ve futbolcularını uyardı. Bu arada kampa götürülmeyen Suat Usta'nın da takımla çalışması dikkat çekti. 
   
   
</TEXT>
</DOC>
