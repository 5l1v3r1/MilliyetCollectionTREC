<DOC>
<DOCNO> 168338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur16.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Karımdan korkuyorum hakim bey 
</HEADLINE>
<TEXT>

     İzmir'de, karısının kendisini ölümle ve evini yakmakla tehdit ettiğini öne süren koca, mahkemeden, Ailenin Korunması Kanunu çerçevesinde korunma talebinde bulunarak, ''Karımdan korkuyorum hakim bey'' dedi. 
     İzmir Sulh Hukuk Mahkemesi'ndeki duruşmaya, karısının ölüm tehdidiyle karşı karşıya bulunduğunu ve can güvenliği olmadığını belirterek dava açan Orhan Erçek ile kocasına bıçakla saldırıp evini yakmakla suçlanan Fatma Erçek 39 katıldı. 
     Sözlerine ''Can güvenliğim yok. Korkuyorum hakim bey'' diyerek başlayan Orhan Erçek, eşinin sürekli kapı pencere ve camları kırdığını belirterek, ''Beni öldürmekle tehdit ediyor. Evimi yakacağını söylüyor. Bu nedenle geceleri odamda rahat uyuyamıyorum. Korkuyorum. 2 yıl önce boşanma davası açtım. Ancak bu dava reddedildi. Yeni bir boşanma davası açmayı düşünüyorum'' şeklinde konuştu. 
     Kocasının suçlamalarına maruz kalan Fatma Erçek ise söylenenlerin hiçbirinin doğru olmadığını belirterek gözyaşı döktü. Fatma Erçek, kocasını tehdit etmediğini, aksine eşinin silahla kendisini tehdit ettiğini söyledi. Erçek, ''Kocam emekli parasını da içkide bitirdi. Babamın mal varlığını satmamı istiyor. Daha önce de beni döverek burnumu kırdı. Raporlarımı daha sonra avukatım aracılığıyla sunacağım'' diye konuştu. 
     Mahkeme, her iki tarafın da delillerini sunması için süre vererek duruşmayı erteledi. 
     
</TEXT>
</DOC>
