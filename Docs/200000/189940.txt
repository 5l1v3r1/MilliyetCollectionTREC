<DOC>
<DOCNO> 189940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sonspo12.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağır kardeşler, halterde dünyada bir ilke imza attı 
</HEADLINE>
<TEXT>

     İspanya'nın Valencia kentinde yapılan Avrupa Gençler Halter Şampiyonası'nda 77 kiloda yarışan Taner ve Nezir Sağır kardeşler, ilk iki sırada yer alarak dünyada bir ilke imza attı. 
     Taner Sağır şampiyonada, koparmada 165.5, silkmede 200 ve toplamda da 360 kiloyla 3 dünya ve 3 Avrupa rekorunu kırarak, 3 altın madalya aldı. Başarılı sporcu ayrıca, şampiyonaya katılan tüm sporcular arasında yapılan puanlamada en iyi halterci seçilerek, ''Şampiyonlar şampiyonu'' Kupası'nı da kazandı. Ayrıca Taner Sağır, Gençler kategorisinde ilk defa 200 kilonun üzerine çıkan sporcu unvanının da sahibi oldu. Ağabeyi Nezir Sağır ise aynı kiloda kardeşinin ardından ikinci sırada yer aldı. Koparmada 145 ile dördüncü, silkmede 187 ile ikinci ve toplamda da 332 kiloyla yine ikinci olan Nezir, 2 gümüş madalya kazandı. 
     
     HALTERE TESADÜFEN BAŞLADILAR 
     Taner de, Nezir de haltere bir tesadüf sonrasında başladı. Başarılı sporcular, arkadaşlarının Pursaklar Lisesi'ndeki halter idmanlarını izlerlerken, antrenörler Muharrem Süleymanoğlu ve Osman Nuri Vural'ın teşvikleriyle 9 ve 10 yaşlarında bu spora ''merhaba'' dediler. 
     Halen Ankara Demirspor Kulübü'nde çalışmalarını sürdüren bşarılı sporcular, bu yıl Niğde Üniversitesi Beden Eğitimi ve Spor Yüksekokulu'nu kazandı ve öğrenimlerini burada sürdürüyorlar. 
     Yaptığı derecelerle büyükler kategorisinde de madalya şansı bulunan Taner Sağır, hedefinin 2004 yılında Atina'da düzenlenecek olimpiyatlarda yarışmak ve madalya almak olduğunu vurgulayarak, ''Büyükler milli takımına seçilip, Dünya Şampiyonası'na götürülürsem, ilk 3'e gireceğime inanıyorum. Olimpiyatlarda da ilk 3 sırayı zorlarım. Atina'da en kötü ikinci olurum'' dedi. 
     ''Naim ve Halil abileri örnek alıyorum'' diyen Nezir Sağır ise başarılarıyla ilgili A.A muhabirine şunları söyledi 
     ''Büyükler takımına seçilirsem, ben de Taner gibi başarılı olacağıma inanıyorum. Naim abi de, Halil abi de her zaman bana da kardeşime de destek oldu. Zaman zaman gelip, çalışmalarımızı dahi izlerler.'' Genç Milli Takım Antrenörü Osman Nuri Vural, Kanada'daki Dünya Halter Şampiyonası'na Taner'in katılmasının gerekliliğine dikkati çekerek, ''Taner derece yapsın veya yapmasın bu şampiyonada yarışmalı. Çünkü orada deneyim kazanacak. Ben iddia ediyorum Taner, Halil'den sonra madalya alacak sporcudur. Hepimizin hedefi olimpiyatlar'' diye konuştu. 
     Dünya ve Olimpiyat Şampiyonu Halil Mutlu da her iki sporcunun da önlerinin açık olduğunu belirterek, şöyle konuştu 
     ''Gelecekleri parlak. Özellikle Taner, ileriki yıllarda daha başarılı olacaktır. Beni ve Naim'i örnek aldılarsa eğer, ben de bundan mutluluk duyarım. İnşallah bizden daha iyi yerlere gelirler. Çok fazla çalışmaları gerekli. Sporda herşey kademe kademe olur.'' Öte yandan Olimpiyat Hazırlık ve Düzenleme Kurulu'nun HDK Taner'in, Meksika'da yapılan Dünya Gençler Şampiyonası'nda 3 altın madalya alması sonrasında kendisini kurul tarafından desteklenen sporcular listesine aldığı ve aylık bağlandığı öğrenildi. 
     
</TEXT>
</DOC>
