<DOC>
<DOCNO> 196557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun31.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul saldırıları, Yunanistan'ı da korkuttu 
</HEADLINE>
<TEXT>

     Yunanistan Savunma Bakanı Yannis Papandoniu, İstanbul'da iki sinagoga düzenlenen bombalı saldırılar ve Ortadoğu barış sürecindeki tıkanmanın, gelecek yıl Atina'da yapılacak olimpiyatlarla ilgili güvenlik endişelerini artırdığını söyledi. 
     Papandoniu Brüksel'de Reuters'a yaptığı açıklamada, ''Irak ve başka yerlerdeki güvenlik durumundan endişeliyiz. Global terörizm tehdidinin gelişmekte olduğunu görüyoruz'' dedi. 
     İstanbul'daki saldırıların olimpiyatların güvenliğine ilişkin endişelerini ön plana çıkarmasına rağmen, güvenlik planlarını gerçekten etkilemeyeceğini sandığını kaydeden Papandoniu, ''çünkü bütün ihtimallere karşı hazırlıklarını yaptıklarını'' söyledi. 
     El Kaide'nin Yunanistan'da hücresi olduğunu gösteren herhangi bir kanıt olmadığını belirten Yunanistan Savunma Bakanı, Filistinli radikal grupların geçmişte Yunanistan'da faaliyet gösterdiklerini kabul etti, ancak Yunanistan'ın bu grupların yakın olduğu Arap ülkeleriyle yakın ilişkilerinin, bunların Yunanistan'da saldırı düzenleme ihtimalini çok zayıflattığını ileri sürdü. 
     Asıl tehlikenin, Ortadoğu'da olup bitenlerle ilişkili olarak, terörist tehdidin artması olduğunu belirten Papandoniu, ''Ortadoğu ateşler içinde kaldığı sürece, bu durum, terörizm tehdidini körükleyip canlı tutmaya devam edecektir'' dedi. 
     Bu tehdidin Atina Olimpiyatlarını etkileyip etkilemeyeceği sorulan Yunanlı Bakan, ''2004 hakkında konuşuyorum, evet'' dedi. Papandoniu, Avrupa ve ABD dahil yabancı güvenlik kurumlarıyla geniş işbirliği kurduklarını, Türkiye'nin de olimpiyatlar için güvenlikle ilgili bilgi ve işbirliği isteklerine olumlu cevap vereceğine inandığını belirtti. 
     
</TEXT>
</DOC>
