<DOC>
<DOCNO> 177279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur20.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim'deki haciz fırtınası sürüyor... 
</HEADLINE>
<TEXT>

     Türk Telekom'un, cep telefonu operatörü Telsim'den toplam 112 trilyon liralık alacağını tahsil etmek amacıyla başlattığı haciz işlemleri sürüyor. 
     Türk Telekom yetkilileri, Telsim'in, Türk Telekom'un altyapı şebekesi, baz istasyonları ve santral hizmet binalarını kullanması karşılığında yapması gereken ödemeleri, geçen yılın Temmuz ayından beri yapmadığını, bu nedenle haciz yoluna gidildiğini belirttiler. 
     Haciz işlemlerinin 6 Ağustos 2003 tarihinde başladığını hatırlatan yetkililer, Telsim'in mallarına el koymadıklarını, çünkü, işletmenin, faaliyetleri devam ettiği sürece borçlarını daha kısa sürede ödeyebileceğini söylediler. 
     Yetkililerin verdiği bilgiye göre, haciz kararı alınan iller arasında Türk Telekom'a Telsim'in en çok borcu olduğu il, 85 trilyon 897 milyar 144 milyon 200 bin lira ile İstanbul. İstanbul'u 1 trilyon 41 milyar 120 milyon 90 bin 802 lira ile İzmir, 1 trilyon 39 milyar 176 milyon 350 bin 380 lira ile Antalya, 914 milyar 81 milyon lira ile Ankara, 329 milyar 264 milyon 600 bin lira ile Mersin izliyor. 
     
</TEXT>
</DOC>
