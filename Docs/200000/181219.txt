<DOC>
<DOCNO> 181219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun12.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron'un tarihi Hindistan ziyareti başlarken, Pakistan kaygılı... 
</HEADLINE>
<TEXT>

     İsrail Başbakanı Ariel Şaron, tarihi Hindistan ziyaretine başlarken, ziyaret komşu Pakistan'da kaygıyla izleniyor. 
     Şaron, sıkı güvenlik önlemleri altında Devlet Başkanlığı Sarayı'nda yapılan karşılama töreninde yaptığı konuşmada, ''Bir İsrail başbakanı tarafından ilk kez yapılan bu ziyaretin ileri gitmemizi sağlayacağını umuyorum' dedi. 
     Hindistan'ı dünyadaki en önemli ülkelerden biri olarak gördüklerini belirten Şaron, ''Demokrasiye inancımızı paylaşıyoruz'' diye konuştu. 
     Şaron ziyaretine başlarken, Hindistan'ın sorunlu olduğu komşusu Pakistan, Hindistan ile İsrail arasında bir askeri ittifakın tehlikeli sonuçları konusunda uyardı. 
     Ariel Şaron'un Hindistan ile 1 milyar dolaylık gelişmiş radar sisteminin satışı konusunda anlaşma yapması bekleniyor. 
     Pakistan Dışişleri Bakanlığı sözcüsü Mesud Han, ''Bu işbirliğinin ne pahasına olursa olsun önlenmesi gerektiğini düşünüyorum'' diyerek, bunun bölgede barışa zarar vereceğini söyledi. 
     ABD ziyareti memnuniyetle karşılasa da, bölgedeki askeri dengeyi bozacağı kaygısıyla İsrail'in Hindistan'a teknoloji sağlama çabalarına karşı çıkabileceği belirtiliyor. 
     Beraberinde 3 bakan, 30 kadar işadamı ve savunma yetkilileriyle Hindistan'a gelen Şaron'a karşı, ''İsrail'in Gandi'nin topraklarında işi olmadığını'' düşünen İslamcı ve solcu grupların protesto gösterileri yapabileceği belirtiliyor. 
     Hindistan Başbakanı Atal Bihari Vajpayii, Şaron'un ziyaretinin askeri ve ticari ilişkileri güçlendireceğini belirtirken, Filistin davasına olan desteklerinin değişmeyeceğini söyledi. 
     Şaron'un bugün Başbakan Vajpayii, Devlet Başkanı A.P.J. Abdülkelam, dışişleri bakanı ve ulusal güvenlik danışmanıyla görüşmesi bekleniyor. 
     Görüşmelerde Hindistan'a Arrow füze savunma sistemlerinin satışı konusunun yanı sıra İsrail-Filistin çatışması, Pakistan ve Keşmir'deki radikal İslamcı grupların faaliyetleri gibi konular ele alınacak. 
     
</TEXT>
</DOC>
