<DOC>
<DOCNO> 157845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo05.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İçeride timsah, dışarıda kuzu... 
</HEADLINE>
<TEXT>

     Ligden düşmemek için mücadele eden Bursaspor, sezon başından buyana iç sahada rakiplerine ''Aman'' vermeyerek adeta ''Timsah'' kesilirken, dış saha maçlarında ise ''Kuzu'' görünümüne bürünüyor. 
     Birinci Süper Futbol Ligi'nde Beşiktaş, Fenerbahçe ve Galatasaray'dan sonra aralıksız en uzun süre mücadele eden takım unvanını elinde bulunduran Bursaspor, 2002-2003 sezonunun bitimine 2 hafta kala hala küme düşme tehlikesi yaşayan takımlar arasında yer alıyor. 
     Bursaspor'un bu sezon ligde zor günler yaşamasında, deplasman maçlarında aldığı başarısız sonuçlar önemli rol oynuyor. Bursa'da oynadığı maçlarda taraftarlarının da desteğiyle rakiplerine sahayı adeta ''Dar'' eden ''Timsahlar'', dış saha maçlarında ise başarısız sonuçlar alıyor. 
     Sahasında oynadığı oynadığı 16 maçın 8'inden galibiyetle ayrılan Bursaspor, 4 maçtan 1 puan çıkarırken, sadece 4 maçta sahadan boynu bükük ayrıldı. 
     Yeşil-beyazlı takım, saha ve seyircisi önünde rakiplerine 27 gol atma başarısı gösterirken, filelerinin 21 kez havalanmasına engel olamadı. 
     
     DEPLASMAN KABUSU SÜRÜYOR 
     Ligdeki son deplasman galibiyetini 10 Mart 2002'de 2-1'lik skorla Kocaelispor karşısında alan Bursaspor, kendi sahasında başarılı olmasına karşın, bu sezon hiçbir dış saha maçından galibiyet çıkaramadı. 
     Yeşil-beyazlı takım, 16 deplasman maçından 12'inde sahadan yenilgiyle ayrılırken, sadece 4 karşılaşmadan beraberlik çıkarabildi. 
     Ligde bugüne kadar topladığı 32 puanın 28'ini kendi sahasında alan Bursaspor, deplasmanda sadece 4 kez gülebildi. Dış saha karşılaşmalarında kalesinde 38 gol gören yeşil-beyazlı takım, rakip fileleri sadece 10 kez havalandırabildi. 
     
     EN FARKLI GALİBİYET VE YENİLGİLER 
     Bursaspor, sahasında oynadığı maçlarda en farklı galibiyetlerini Adanaspor'a karşısında 3-0'lık skorla aldı. ''Yeşil Timsahlar'', Diyarbakırspor'u 4-1, Kocaelispor'u da 4-2 yenmeyi başardı. Bursaspor, sahasındaki en farklı yenilgiyi ise 4-0'lık skorla Galatasaray'dan aldı. 
     Deplasmanlarda adeta ''Kabus'' gören yeşil-beyazlı takım, Ankara'da oynanan maçta Fenerbahçe'ye 7-1'lik skorla boyun eğerek, tarihinin en farklı yenilgisini aldı. Bursaspor, Diyarbakırspor ve Ankaragücü'ne 4-0, Trabzonspor'a da 3-0 yenildi. 
     
</TEXT>
</DOC>
