<DOC>
<DOCNO> 187321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sonspo27.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor'a kolaylık sağlanacak .. 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''İstanbulspor'a, yasal sınırlar içinde gerekli kolaylık sağlanacaktır'' dedi. 
     İstanbulspor Kulübü Başkanı Adnan Sezgin ve teknik direktör Aykut Kocaman'ı makamında kabul eden Şahin, ''Ekonomik sıkıntıları bulunan İstanbulspor'un, vergi borçlarının zamana yayılarak ödenmesi için Maliye Bakanlığı ve Defterdarlık ile birlikte çalışmalar yapılacak. İstanbul'un adını taşıyan bu başarılı kulübümüzün yaşatılması taraftarıyım. İstanbul milletvekili olarak, bu sorumluluğu duyuyorum ve herkesi göreve çağırıyorum'' diye konuştu. 
     İstanbulspor Kulübü Başkanı Adnan Sezgin ise kendilerini fazlasıyla yanlız hissettikleri şu günlerde, kendilerine gösterilen bu yakın ilgiden büyük mutluluk duyduklarını ifade ederek, ''İstanbulspor, 1926 yılında kurulan köklü bir camia. Bu çınarın yaşaması lazım'' dedi. 
     Sıkıntılarının aşılamayacak kadar büyük olmadığına dikkati çeken Sezgin, ''Sadece önümüzün açılmasını istiyoruz. Etrafımızdaki insan sayısı artsın yeter. İstanbul halkının desteğini bekliyoruz'' diye konuştu. 
     
     ANLAMLI HEDİYE 
     Adnan Sezgin, bakan Şahin ve kabulde bulunan Gençlik ve Spor Genel Müdürü Mehmet Atalay'a, imzalı birer İstanbulspor forması hediye etti. 
     Şahin'e, sırt kısmında orta saha oyuncusu Güven'in adı yazılı 61 numaralı formayı sunan başkan Sezgin, ''Anlamlı bir isim, size olan güvenimizi ifade ediyor'' dedi. 
     Bakan Şahin de, ''Bu formanın anlamı Bize güvenin ve destek verin . Desteğimizi esirgemeyeceğiz. Sorunlar aşılır, siz çalışmalarınızı sürdürün'' diye konuştu. 
     
</TEXT>
</DOC>
