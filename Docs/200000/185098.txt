<DOC>
<DOCNO> 185098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/yazar/sazak.html </URL>
<DATE> 2003/09/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Yiğit'in savaşımı 
</HEADLINE>
<TEXT>

   
   İzmirli Yiğit'in ve ailesinin savaşımı, okul dizilerindeki sevecenliğin dışında bir gerçekle tanıştırdı toplumu. 
   Ekrandaki lay lay lom, gerçek hayatta bambaşka trajedileri örtebiliyor. 
   HIV virüsü taşıyan Yiğit'le aynı okula giden öğrenciler, kameralara Hababam vokal grubu gibi, 'Yiğit'e eğitim, bize sağlık' sloganı atıyorlardı. 
   Şerif Remzi İlköğretim Okulu'ndaki birinci sınıf öğrencisi Yiğit'in öyküsü Türkiye'nin ortak gündemi oldu. 
   Bebekliğinde Kızılay tarafından verilen kanda AİDS'e yol açan HIV virüsü çıkan 7 yaşındaki Yiğit'in okula gitmesine, veliler karşı çıkıyor. Kimi uzmanlara göre okul servislerindeki kaza olasılığı sınıfta HIV virüsü kapmaktan daha yüksek bir olasılık. Buna rağmen, çocuklarını Yiğit'le aynı sınıfta okutmak istemeyen öğrenci velilerinin tepkisi sürüyor. 
   İzmir Milli Eğitim Müdürlüğü ve Bakanlık ise, öğrencinin 'çoklu eğitimden' alıkonulmasına karşılar. Sınıfta görevlendirilecek rehber ve hemşire eşliğinde Yiğit'in okula devam edebileceğini belirtiyorlar. 
   Doğrusu da bu 
   Yiğit'i sorumlusu olmadığı ve 'bulaşma riski' hayli düşük HIV virüsünden ötürü okul ortamından alıkoymak, arkadaşlarından soyutlamak haksızlık olur. 
   Çocuğunuzu HIV taşıyıcısı bir öğrenciyle okula gönderir misiniz 
   Türkiye'de bu tür sorunlar genelde Amerikan filmleri aracılığıyla gündeme gelip tartışıldığı için Yiğit'in durumunun magazin olmaktan çıkarılıp tüm yönleriyle ele alınması sağlıklı bir süreç. 
   Yiğit'in anne ve babası Neşe, Nazif Oyal çifti, yedi yıldır çektikleri çilenin toplumca anlaşılmasından mutlular. Milli Eğitim dışında, okuldaki kimi velilerden de destek görüyorlar. Yürekli bir baba 3'üncü sınıf öğrencisi olan oğlu Özgür'ün Yiğit'le aynı sırada oturması için dilekçe vermiş. 
   Öteki velilerin de HIV konusunda uzmanlarca bilinçlendirilmesi gerekiyor. Böylece tepkiler azalacak, Yiğit sınıfta 'tek başına' kalmayacak. 
   Yiğit'in savaşımı AİDS konusunda ateşlenen cesaret fişeğidir. 
   FİLE'NİN SULTANLARI Futbola endeksli sporumuzda, basketbol ve atletizmden sonra önemli bir açılım da voleybolda yaşanıyor. 
   Bayan Voleybol Milli Takımı, Avrupa Şampiyonası'nda final oynayacak. 
   Bu parlak sonucun ardındaki 'takım ruhu' için antrenör Reşat Yazıcıoğulları ve Voleybol Federasyonu'nu kutluyoruz. Şampiyona öncesi kalp krizine yenilen Deniz Esinduy ise başarının asıl mimarı olarak anılıyor. 
   Atletizmde Süreyya Ayhan'dan sonra voleybolcu kızların başarısı, okullaşmaya dayalı sporcu kaynağımızı geliştirecek. Sürekli zaferlerin yolu, sporcu yetiştirmekten, seyirciye futbol dışındaki branşları sevdirmekten geçiyor. 
   Filenin sultanları bunu sağladılar. Voleybolu ekran başındaki kitlelere sevdirdiler. 
   
      
   
</TEXT>
</DOC>
