<DOC>
<DOCNO> 156764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/spor/spo05.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
EGE'DE TAM GAZ 
Avrupa Şampiyonası'nın üçüncü ayağı olan Tofaş Rallisi, İzmir'de yarın start alacak, yerli ve yabancı ekipler üç gün boyunca zirve mücadelesi yapacak 
     Seyircilere özel alan 
     İLK kez uygulanacak özel seyirci alanları ise üç noktada organize edilecek. Beyler'de iki adet, Güzelbahçe'de bir adet olmak üzere planlanan özel seyirci alanları, meraklılarına araçları daha uzun ve çeşitli hizmetler alarak seyretme imkanını sağlayacak. Ralli'de ekipler 287 km'si özel etap olmak üzere, toplam 997 km'lik asfalt parkur üzerinde mücadele edecekler. 15 özel etaplı üç ayaktan oluşan ralli, Seferihisar, Urla, Menderes ve Balçova çevresinde koşulacak. 
     
     60 ekip katılacak 
     DÜNYA Şampiyonası ile birlikte Türkiye'yi saran ralli heyecanında sıra yine uluslararası nitelik taşıyan Tofaş Rallisi'ne geldi. 1972'ye kadar uzanan geçmişiyle Türkiye'nin en eski rallisi olan ve üç yıldır Tofaş'ın sponsorluğunda İzmir'de gerçekleşen organizasyon, bu yıl 16 - 18 Mayıs'ta yepyeni formatıyla yapılacak. Altısı yabancı 60'a yakın aracın start alacağı rallide seyirciler için özel seyirci noktaları da oluşturulacak. 
     
     Süper 1600'e dikkat 
     Avrupa Şampiyonası'na 20 katsayı üzerinden puan veren 10 ralliden biri olan Tofaş Rallisi, aynı zamanda Türkiye Şampiyonası'nın da en önemli ayağını oluşturuyor. İzmir Fuar Alanı'nda yarın saat 15.30'da başlayacak rallide yer alacak dört WRC otomobilden birinde Ford Hazır Kart Rally Takımı'ndan Serkan Yazıcı yarışacak. Super 1600'de zirve mücadelesi verecek diğer Türk'ler ise Fiat Abarth'tan Volkan Işık ile Citroen Sport'tan Ercan Kazaz olacak. 
     
Cipler arazi yolunda      Good Year Lastikleri ve ISOFF tarafından organize edilen Wrangler Cup 2003 4 çekerli arazi araçlarının heyecan dolu kapışmasına sahne olacak 
     
     Üç ayak koşulacak 
     GOOD YEAR Lastikleri'nin ana sponsorluğunda İstanbul Off-Road Kulübü tarafından düzenlenecek Good Year Wrangler Cup 2003, 25 Mayıs Cumartesi günü start alacak. Nefes kesecek organizyasyona kayıt yaptıran 20 yarışmacı 4x4 çekerli araçlarıyla amansız bir şampiyonluk yarışına girecekler. Tatlısu Gümüşdere'de yapılacak ilk müsabakaların ardından 7 Eylül'de Beykoz Greenpark'da ikinci, 9 Kasım'da Ağaçlı'da ise üçüncü ayak koşulacak. 
     
     Khosla'dan davet 
     OFF-ROAD meraklılarının startını dört gözle beklediği Wrangler Cup 2003'ün basın toplantısı önceki gün Esma Sultan Yalısı'nda yapıldı. Toplantıda bir konuşma yapan Good Year Lastikleri Genel Müdürü Harish Khosla, Goodyear Wrangler Cup'ın Good Year ile ISOFF'un işbirliği ile düzenlenen bir şampiyona olduğunu belirterek verdikleri destekten dolayı TOMSFED ve ISOFF yetkililerine teşekkür etti ve "Profesyonellerin yanı sıra yeni yeteneklere de kapımız açık" dedi. 
     
Formula'da veda      AVUSTURYA'NIN Spielberg'deki A1 - Ring pisti, bu hafta sonu son kez Formula 1'e ev sahipliği yapacak. Yeni takvim oluşumunda artık sezon dışı kalacak olan pistte, geçen yıl öndeki Barrichello'nun Ferrari'nin takım emirleri sonucu takım arkadaşı Schumacher'e yol vermesi çok konuşulmuş ve yeni kurallarda bu tip emirlerin yasaklanmasına yol açmıştı. 
     SEZONA kötü başlamasına rağmen son iki yarışı kazanarak toparlanan Schumacher, kardeşi Ralf ile birlikte 100. startını alacağı yarışta da çıkışını sürdürerek, dört puan önünde liderlik koltuğunda oturan McLaren'in genç yıldızı Kimi Raikkonen'i yakalamayı, hatta geçmeyi hedefliyor. Yarışta ilk sıralama turları yarın koşulacak. Dev yarış pazar 15.00'de start alacak. 
     
Ferrari'den dostluk köprüsü      HIZ ve motorsporu tutkunlarının markası Ferrari, Türk - Yunan dostluğuna katkıda bulunmak için kolları sıvadı. 15 - 18 Mayıs arasında düzenlenecek olan "Ferrari Road Show" ile Türk ve Yunan Ferrari sahipleri barış ve dostluk için el ele verecek. Ferrari'nin Türkiye Distribütörü Zeytinoğlu'nun komşu dostluğuna katkıda bulunmak amacıyla düzenleyeceği etkinliklerde, dünyada sınırlı sayıda bulunan Ferrari otomobillerinin 40'ı İstanbul'da buluşacak. 
     BUGÜN Kapıkule Sınır Kapısı'ndan otomobilleriyle birlikte Türkiye'ye giriş yapacak olan Yunan Ferraricileri yine Türk Ferrari sahipleri otomobilleriyle karşılayacak. Geniş bir eskortla Çırağan Sarayı'ndaki partiye doğru yol alacak olan konvoya helikopterler de eşlik edecek. Üç gün sürecek "Road Show" kapsamında İzmit Körfez Pisti'nde "dostluk yarışı" yapılacak ve Fener Rum Patrikanesi de ziyaret edilecek. Aktivitelere Shell de sponsorluk yapacak. 
     
Alkoçlar hızlı döndü      TÜRK ralli sporunun tecrübeli pilotlarından Ender Alkoçlar, 8 yıl aradan sonra geri döndüğü pistlerde yine fırtına gibi esmeye başladı. Geçtiğimiz hafta yapılan Ege Rallisi'nde, Uludağ Ralli Takımı adına yarışan ve 2. olan Alkoçlar, şimdi de gözünü bu hafta sonu yapılacak olan Tofaş Türkiye Rallisi'ne dikti. Tecrübeli pilot, Avrupa Şampiyonası'na 20 katsayı üzerinden puan veren Tofaş Rallisi'nde de iddialı olduğunu söyledi. 
     
Off-Road'da kargaşa      TÜRKİYE Off-Road Şampiyonası'nın Ankara'da yapılan üçüncü ayağı, hakem hatalarından kaynaklanan itirazlar ve kargaşa nedeniyle sonuçlanamadı. Batıkent'te yapılan yarışlarda ekiplerin açıklanan sonuçlara ve kapı atlama cezalarına itiraz etmeleri yüzünden sonuçlar bir kaç kez değişti. Rekor sayıda izleyici toplayan müsabakalarda toplam 4 etaptan oluşan parkuru 10 tur geçmek için start alan 18 ekipten 4'ü finişi göremedi. İtirazlar nedeniyle Grup N1 sonuçları açıklanamazken sadece N2'de dereceye giren ekiplere kupaları verilebildi. 
     
Motosiklet'e federasyon      TOMSFED'DEN ayrılma ve bağımsız bir federasyon kurma isteği ile GSGM Merkez Danışma Kurulu'na başvuruda bulunan motosikletçiler amaçlarına ulaştı. GSGM Merkez Danışma Kurulu bu Motosiklet Federasyonu'nun kuruluşunu onaylarken Bisiklet Federasyonu'nu da yeni federasyonun bünyesine bağladı. Merkez Danışma Kurulunun kararının Resmi Gazetede yayınlanmasının ardından Motosiklet Federasyonu resmen faaliyetlerine başlayacak. 
     
Kazaz'ın gözü zirvede      Aralıksız çalışıyor 
     CİTROEN Sport Türkiye takımının birinci pilotu ve takım direktörü Ercan Kazaz, 32. Tofaş Rallisi'nde gözünü Süper 1600'ün zirvesine dikti. Türkiye Ralli Şampiyonası'nın ilk ayağı Ege Rallisi'nde son gün yaşadığı talihsizlik sonucu yarış dışı kalan Kazaz, şeytanın bacağını kırmak için çalışmalarını aralıksız sürdürüyor. Citroen Saxo 1600'ün pilot koltuğuna oturacak olan Ercan Kazaz'ın bu önemli sınavda copilotluğunu Macit Gür yapacak. 
     
     Rakipler güçlü 
     AVRUPA Ralli Şampiyonası'nın da takviminde yeralan Tofaş Rallisi'nin 20 katsayı üzerinden puan verdiği için Türkiye Şampiyonası'nın da en önemli ayağı olduğunu belirten Kazaz, "Ege Rallisi'nde son gün meydana gelen motor arızası yüzünden puansız ayrıldım. Şampiyonada iddialı duruma gelebilmek için bu yarışı kazanmak zorundayım. Güçlü rakiplerle zorlu bir mücadeleye gireceğim. Hedefim Süper 1600 katgorisini ilk sırada tamamlamak."dedi. 
     
Üç yıllık hasret      32. Tofaş Rallisi'nde son üç yıldır birincilik kürsüsüne sürekli yabancı pilotlar çıktı. 2000'de Toyota Corolla WRC ile H.Lundgaard, 2001'de yine Toyota Corolla WRC ile A.Kremer ve 2002'de de Ford Focus WRC ile J.Kulig'in zirveyi elde ettiği rallide Türk ekipler, bu yıl şeytanın bacağını kırmaya niyetli. Avrupa Şampiyonası'nın ilk iki ayağını birinci bitiren Portekizli Miguel Campos İzmir'de yok. Ancak daha önce Türkiye'de yarışmış Belçikalı Bruno Thiry ve Polonyalı Leszek Kuzaj ile Itera takımından Rus Evgeny Vasin diğer iddialı isimler olacak. 
     
     

</TEXT>
</DOC>
