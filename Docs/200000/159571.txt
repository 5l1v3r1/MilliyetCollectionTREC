<DOC>
<DOCNO> 159571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur29.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızına tecavüz eden babayı ailesi cezalandırdı... 
</HEADLINE>
<TEXT>

     Şanlıurfa'nın merkeze bağlı Ağaçlı Köyü'nde geçen hafta av tüfeğiyle öldürülerek cesedi yol kenarına bırakılan kişinin, kızına tecavüz ettiği gerekçesiyle oğlu tarafından öldürüldüğü ortaya çıktı. Olayla ilgili 3 kişi tutuklandı. 
     Bir süre önce Ağaçlı Köyü sakinlerinin, jandarma güçlerine haber vermesi üzerine olay yerine gelen İl Jandarma Komutanlığı'na bağlı ekipler, Ağaçlı Köyü'ne bağlı Işıklar Mezrası girişinde Mustafa K'nın cesediyle karşılaşmıştı. 
     Mezrada geniş çaplı araştırma başlatan jandarma ekipleri, cinayete karıştığı belirlenen Mustafa K'nın imam nikahlı eşi Fatma K, oğlu İbrahim K. ve damadı Osman Şimşek'i gözaltına aldı. 
     İbrahim K, ifadesinde, babasının, 9 kız kardeşine cinsel tacizde bulunduğunu ve kardeşlerinden S.K. ile birçok kez ilişkiye girdiğini söyledi. İbrahim K, annesiyle birlikte defalarca babasını uyardığını, ancak babasının aldırış etmediğini ve son olarak gece yarısı kardeşi S.K. ile ilişkiye girdiği sırada başından 2 el ateş ederek öldürmek zorunda kaldığını söyledi. 
     Eşi Fatma K. ise cinayeti planladıklarını ve oğlu eşini öldürdükten sonra, damadı Osman Şimşek ile birlikte halıya sarıp köy çıkışına attıklarını itiraf etti. 
     Cumhuriyet Savcılığı'na sevk edilen sanıklar Fatma K, Osman Şimşek ve İbrahim K, ifadelerinin alınmasının ardından, sevk edildikleri mahkemece tutuklanarak cezaevine gönderildi. 
     Bu arada, S.K'nın Şanlıurfa Devlet Hastanesi'nden alınan sağlık raporunda, ilişkiye girdiğinin tespit edildiği bildirildi. 
     
</TEXT>
</DOC>
