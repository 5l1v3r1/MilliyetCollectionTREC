<DOC>
<DOCNO> 177479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sonspo14.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cafer Denizlispor'da... 
</HEADLINE>
<TEXT>

     Golcü arayışındaki Denizlispor, Cafer ile anlaştı. 
     Profesyonel Futbol Şubesi Başkanı Turgut Dalaman, bir süredir görüştükleri Cafer ile bugün bir kez daha masaya oturduklarını ve her konuda anlaştıklarını, bonservisi elinde olan bu futbolcuyla pazartesi günü 2 yıllık resmi sözleşme imzalayacaklarını söyledi. 
     Süper Lig'de birçok takımın formasını giyen Cafer'in Denizlispor'da başarılı olacağına inandığını belirten Dalaman, ''Kendisiyle bir süredir görüşüyorduk. Dün antrenmana çıktı ve yapılan son görüşmede anlaşmaya varıldı. Gol yollarında etkili olan bu oyuncuyla sıkıntımız büyük ölçüde giderilecek'' dedi. 
     Öte yandan, Samsunspor maçının hazırlıklarını sürdüren Denizlispor, yarın sabah yapacağı antrenmanın ardından özel uçakla Samsun'a gidecek. 
     Yeşil-siyahlı takımda sakatlıkları süren Paulinho, Göksel ve Bülent dışında eksik futbolcusu bulunmuyor. 
     
</TEXT>
</DOC>
