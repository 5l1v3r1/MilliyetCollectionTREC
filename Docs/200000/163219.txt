<DOC>
<DOCNO> 163219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/dunya/dun01.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Bakan'dan AB tehdidi 
</HEADLINE>
<TEXT>

Avrupa Birliği'ne 2004 Mayıs'ında girecek olan Rum Kesimi'nin Dışişleri Bakanı Yorgo Yakovu, Kıbrıs sorunu çözülmeden Türkiye'nin AB'ye kabul edilmeyeceğini söyledi 
     Kıbrıs Rum Yönetimi Dışişleri Bakanı Yorgo Yakovu, Avrupa Birliği AB üyeliğinde ön şart olmamasına karşın, Kıbrıs sorunu çözülmeden Türkiye'nin AB sürecinin sonuçlandırılamayacağını ileri sürdü. 
     Washington'da Amerikan yönetimi yetkilileriyle görüşmelerde bulunan Yakovu, Kıbrıs sorununa, BM Genel Sekreteri Kofi Annan Planı'na dayalı çözüm anlayışı için ABD'den destek alırken, düşünce kuruluşları Stratejik ve Uluslararası Etütler Merkezi CSIS ile Batılı Politika Merkezi'nin WPC ortaklaşa düzenlediği konferansta konuştu. Kıbrıs Rum Kesimi'nin, Mayıs 2004'ten itibaren resmen AB üyesi olacağını söyleyen Yakovu, Türkiye'nin, bir başka AB üyesi ülkeyi Kıbrıs Rum Kesimi tanımadan ve bu üye ülkenin topraklarını "işgali sürdürürken" AB'ye kabul edilemeyeceğini iddia etti. Yakovu, "Pratikte, Kıbrıs problemi çözülmeden Türkiye'nin AB üyeliği ilerleyemez" dedi. 
     Rum Kesimi'nin, Türkiye'yi AB'de görmek istediğini ve bunu kendi çıkarları için istediklerini belirten Yakovu, "Mesela Türkiye, Kıbrıs Rum Kesimi bayraklı gemilerin limanlarına uğramasına izin vermiyor. Böyle bir şey, Ankara'nın AB yükümlülüklerinin ihlali anlamına gelir. Ayrıca Türkiye, bizimle de gümrük birliği anlaşması imzalamak zorunda olacak" diye konuştu. 
     
     Üyelik yolu Ada'dan geçer 
     Yorgo Yakovu, Kıbrıs sorununun çözümünün, AB içinde bir iyi niyet havası oluşturacağını ve Türkiye'nin AB üyeliğini kolaylaştıracağını da söyledi. 
     Yorgo Yakovu, Ada'daki Türk askerinin çekilmesinin zamanının geldiğini iddia ederek, BM destekli müzakereler sırasındaki temel anlaşmazlık noktalarından birinin, bulundurulacak asker sayısında olduğunu söyledi. Yakovu, Yunanistan'ın, Ada'nın her bir tarafında, 1500'er asker önerdiğini, Türkiye'nin ise, 15 bin asker istediğini öne sürdü. 
     

</TEXT>
</DOC>
