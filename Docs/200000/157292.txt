<DOC>
<DOCNO> 157292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/soneko08.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 bütçesi yatırımları frenledi... 
</HEADLINE>
<TEXT>

     Bütçedeki tasarruf politikası en fazla yatırımları etkiledi. Bu yılın 4 aylık bölümünde bütçeden yapılan yatırımlar, geçen yılın aynı dönemine göre yüzde 60 azalma gösterdi. 
     Maliye Bakanlığı Kamu Hesapları Bülteni'ne göre, geçen yılın Ocak-Nisan döneminde 35 katrilyon 377.9 trilyon lira olan bütçe harcamaları, bu yıl sözkonusu dönemde 44 katrilyon 33.4 trilyon liraya yükseldi. 2002'de 15 katrilyon 785.8 trilyon lira olan faiz dışı harcama miktarı da, bu yıl 20 katrilyon 849.8 trilyon lira olarak gerçekleşti. 
     Yılın ilk 4 ayında bütçenin yatırımlar ve diğer cariler dışındaki harcama kalemlerinde geçen yıla göre artış kaydedildi. Personel harcamaları 6 katrilyon 987.4 trilyon liradan 9 katrilyon 480.4 trilyon liraya, transfer harcamaları 26 katrilyon 693.1 trilyon liradan 33 katrilyon 467.4 trilyon liraya çıktı. 
     2002'de 1 katrilyon 32.4 trilyon lira olan diğer carilerdeki harcama tutarı ise bu yıl 819.2 trilyon lira olarak belirlendi. 
     Ancak, giderlerdeki en büyük düşüş yatırımlarda yaşandı. 2002 yılının ilk 4 ayında bütçeden 664 trilyon 896 milyar lira yatırım yapılan ülkemizde, bu yıl sözkonusu rakam 266 trilyon 248 milyar liraya geriledi. 
     
     SOSYAL GÜVENLİĞE PARA YETİŞMİYOR 
     Geçen yıl 19 katrilyon 592 trilyon lira borç faizi ödenen ülkemizde, bu yıl faize giden para 23 katrilyon 183.6 trilyon liraya yükselirken, sosyal güvenlik kuruluşları da bütçeyi en fazla zorlayan birimler oldu. 
     2002'nin Ocak-Nisan döneminde açıkların kapatılması için bütçeden 982 trilyon lira yardım alan SSK'ya bu yıl aynı dönemde 1 katrilyon 930.8 trilyon lira, geçen yıl 9 trilyon alan Bağ-Kur'a bu yıl 1 katrilyon 620.7 trilyon lira, geçen yıl 1 katrilyon 685 trilyon lira alan Emekli Sandığı'na da bu yıl 2 katrilyon 234 trilyon lira verildi. 
     İşsizlik Sigortası Fonu'na aktarılan kaynak ise 2002'de 86.2 trilyon lira, 2003'de ise 86.4 trilyon lira oldu. 
     Böylece 2002 yılı Nisan sonunda 3 katrilyon 706.6 trilyon lira açık veren ve bu açıkları bütçeden kapatılan sosyal güvenlik kuruluşlarının 2003 yılındaki açığı 5 katrilyon 872 trilyon lirayı aştı. 
     2002'nin 4 ayında tarıma 870 trilyon lira destekte bulunulan bütçede, bu yıl bu kesime aktarılan kaynak 852 trilyon lirada kalırken, ihracatçılara 848.9 trilyon lira yerine 1 katrilyon 468.4 trilyon lira KDV iadesi ödendi. 
     
     VERGİDE DURUM 
     Maliye Bakanlığı verileri, bu yıl beyannameli vergi mükelleflerinin vergilerini ödemekte cimri davrandıklarını da ortaya koydu. 
     Gelir vergisinde genel beyan dönemi olan Mart ayında işadamları ve serbest meslek erbabı gibi beyannameli vergi mükelleflerine 1 katrilyon 440 trilyon lira vergi tahakkuk ettirildi. Bu rakam vergi barışının da etkisiyle Nisan ayında 1 katrilyon 578 trilyon lira olarak gerçekleşti. 
     Gelir vergisini, ilk taksit Mart'ta olmak üzere 3 taksitte ödeyen beyannameli vergi mükelleflerinin Mart ayında ödedikleri gelir vergisi tutarı 147 trilyon, Nisan'da ise 375 trilyon lira oldu. Bu şekilde Mart-Nisan döneminde beyannameli vergi mükelleflerinden tahakkuk eden verginin sadece yüzde 17.2'lik bölümü tahsil edilebildi. 
     
     MALİYEYİ ÖTV GÜLDÜRDÜ 
     Nisan ayı sonu itibarıyle 22 katrilyon 395.5 trilyon lira olan vergi gelirlerinin 5 katrilyon 940 trilyon 762 milyar lirası özel tüketim vergisinden geldi. 
     Devlet, bu dönemde vergi barışı gelirleriyle birlikte 7 katrilyon 929.5 trilyon lira katma değer vergisi, 4 katrilyon 286.6 trilyon lira gelir vergisi, 1 katrilyon 593.8 trilyon lira da kurumlar vergisi topladı. 
     Vatandaş, bu yılın ilk 4 ayında 264.8 trilyon lira özel iletişim vergisi, 168.2 trilyon lira da özel işlem vergisi ödedi. 
     
</TEXT>
</DOC>
