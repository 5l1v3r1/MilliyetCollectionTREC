<DOC>
<DOCNO> 172177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur01.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Papandreu söylemez 
</HEADLINE>
<TEXT>

     Dışişleri Bakanlığı, Yunanistan Dışişleri Bakanı Yorgo Papandreu'ya atfedilen "AKP'nin YAŞ kararlarına bazı müdahalelerde bulunacağı" yönündeki sözlerin doğru olup olmadığının araştırılacağını bildirdi. Dışişleri Bakanı Abdullah Gül ise, Papandreu'nun tecrübeli bir siyasetçi olduğunu belirterek, "Ben söylediğini zannetmiyorum" dedi. 
     Bakanlıktan dün yapılan açıklamada, Yunan medyasında yer alan ve bazı Türk basın-yayın organlarında yansıtılan, önümüzdeki Yüksek Askeri Şura YAŞ toplantısına ilişkin haberlerin "yadırgandığı" belirtilerek, "Haberlerin doğruluğu Yunanistan makamları nezdinde araştırılacaktır" denildi. YAŞ çalışmalarına, ilgili yasalar uyarınca başbakanın başkanlık ettiği, şura kararlarının da ilgili mevzuata uygun olarak alındığı kaydedilen açıklamada, bu tür haber ve yorumların gerçeği yansıtmadığı bildirildi. 
     
     Gül Zannetmiyorum 
     Gül ise, konuyla ilgili bir soru üzerine, "Zannetmiyorum, çünkü bir dışişleri bakanının başka bir ülkenin iç meselesiyle ilgili bir şey söyleyeceğine ihtimal vermiyorum. Yeteri kadar tecrübeli bir dışişleri bakanıdır, siyasetçidir Papandreu" dedi. 
     
</TEXT>
</DOC>
