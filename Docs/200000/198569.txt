<DOC>
<DOCNO> 198569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/spor/spo06.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Krallar gibi 
</HEADLINE>
<TEXT>

   Lens fatihi Gaziantep, sabaha karşı Türkiye'ye döndü. Taraftarlar, kafileyi omuzlara alıp, turu kutladı 
      
   Coşkulu karşılama 
   GAZİANTEPSPOR, Lens zaferinin ardından Türkiye'de büyük bir coşkuyla karşılandı. Sabaha karşı dönen kafileyi havaalanında taraftarlar karşıladı. Futbolcular çiçek yağmuruna tutulurken, dakikalarca omuzlarda taşındı. Başkan Celal Doğan, 10 yıllık emeğin karşılığını aldıklarını dile getirdi. Doğan, "Anadolu takımları iyi yönetilirse, Avrupa'yı bile dize getirir" dedi. 
   
   'İki güzel örnek' 
   CELAL Doğan, Gaziantep ve Gençlerbirliği'nin en güzel örnekler olduğunu iddia etti. Gaziantepspor Başkanı şunları söyledi "Yönetime geldin mi, iyi yöneteceksin. Biz bu işi iyi yapıyoruz. Nurullah Sağlam benim evladım. Onu okula ben kayıt ettirmiştim. Herşeyi ona emanet ettim" dedi. Teknik Direktör Nurullah Sağlam ise, "Galibiyeti Türkiye'ye hediye ediyoruz" diye konuştu. 
   
   Lyon yakın takipte    FRANSA'NIN Lyon Kulübü'nün, Gaziantepspor'dan Lazarov, Bouazizi, İbrahim Toraman ve Jaziri'yi resmen istediği açıklandı. Başkan Celal Doğan, "Teklif doğru. Ancak ben kendilerinden sezon sonuna kadar süre istedim. O zaman masaya oturabileceğimizi bildirdim. Tek isteğim kulüplerin oyuncularımı rahat bırakması. Hedefimize ulaşırken, transferle uğraşamayız. Bazı adımların doğru zamanda atılması gerekiyor" dedi. 
   
   
</TEXT>
</DOC>
