<DOC>
<DOCNO> 198213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur03.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK ve Bağ-Kur emekli maaşlarında hata yok 
</HEADLINE>
<TEXT>

     Çalışma ve Sosyal Güvenlik Bakanlığı, SSK ve Bağ-Kur emeklilerinin maaş ödemelerinde, bilgisayar sistemleri dahil, herhangi bir uygulama hatası bulunmadığını bildirdi. 
     Çalışma ve Sosyal Güvenlik Bakanlığı'ndan yapılan yazılı açıklamada, bazı basın-yayın organlarında 2000-2003 yılları arasında SSK'da yaklaşık 200 bin, Bağ-Kur'da ise yaklaşık 100 bin emekliye maaşlarının bilgisayar ve uygulama hatası nedeniyle eksik ödendiği iddialarına yer verildiği anımsatıldı. 
     Açıklamada, SSK ve Bağ-Kur emekli maaşı hesaplamalarının 4447 sayılı Yasa hükümleri ve Bakanlar Kurulu kararları çerçevesinde yapıldığı belirtilerek, şöyle denildi 
     ''Bu çerçevede, 1999 yılında yürürlüğe giren 4447 sayılı Yasa uyarınca, emekli aylıkları Bağ-Kur'da Bakanlar Kurulu'nca tespit edilen gelir cetvelleri, SSK'da ise sigortalıların prime esas kazançları baz alınarak hesaplanmaktadır. 
     4447 sayılı Yasa ile getirilen sistem nedeniyle, SSK'da prime esas kazanç tutarlarından, Bağ-Kur'da ise gelir cetvellerinden dolayı emekli sigortalıların aylıkları arasında farklılıklar meydana gelebilmektedir. 
     SSK ve Bağ-Kur'dan emekli vatandaşlarımıza yapılan ödemelerde 4447 sayılı Yasa hükümleri ve Bakanlar Kurulu kararları uygulanmakta olup, kurumların bilgisayar sistemlerinden veya mevzuat uygulamalarından kaynaklanan bir hatanın olması söz konusu değildir.'' 
     
</TEXT>
</DOC>
