<DOC>
<DOCNO> 173474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sondun27.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cantat, dövdüğü sevgilisinin öldüğünü yeni öğrendi ve ağladı 
</HEADLINE>
<TEXT>

     Fransız şarkıcı Bertrand Cantat'ya, sevgilisi Marie Trintignant'ın öldüğü avukatı aracılığıyla bildirildi Cantat'nın avukatı Virginijus Papirtis, müvekkilini ziyaret ettikten sonra telefonla yaptığı açıklamada, ''Marie'nin öldüğünü kendisine bildirdim, ağladı'' dedi. 
     Rock grubu Noir Desir'in üyesi olan ve Trintignant'ı otel odasında feci şekilde dövdüğü sanılan Cantat, Litvanya'nın başkenti Vilnius'ta gözaltına alınmasını takiben ruh durumundaki bozulma nedeniyle cezaevi hastanesine kaldırılmıştı. Avukatı Papirtis, ''Doktor gözetiminde olması daha tercih edilir'' dedi. 
     Cantat'nın Fransız avukatı Olivier Metzner'in de şu anda Vilnius'ta bulunduğunu ve müvekkiliyle bugün görüşmeye çalışacağını belirten Papirtis, Fransız Le Parisien gazetesinde Cantat'nın olay olduğu sırada eroinin etkisinde bulunduğu yönündeki iddialarla ilgili sorulara da, ''konudan haberdar olmadığını'' söyleyerek yanıt verdi. Papirtis, ''Tahlil sonuçlarını görmedim. Söyleyebileceğim tek şey, müvekkilimin bana uyuşturucu kullanmadığını söylediğidir'' dedi. 
     
     CENAZE TÖRENİ 

     Bu arada, Marie Trintignant'ın cenaze töreninin Çarşamba günü Paris'te düzenleneceği bildirildi. 
     Oyuncunun yakın çevresinden yapılan açıklamaya göre, Paris'teki Pere Lachaise mezarlığına defnedilecek oyuncu için dini tören yapılmayacak. 
     Sanatçı için VII Edouard Tiyatrosu'nda bir anma töreni düzenleneceği, ancak cenazenin buraya getirilmeyeceği belirtildi. 
     Marie Trintignant, otel odasında feci şekilde dövüldükten sonra komaya girmiş, ameliyatlara rağmen derin komadan çıkamamış ve 1 Ağustos'ta nakledildiği Paris'te beyin ödeminden hayata veda etmişti. 
     
</TEXT>
</DOC>
