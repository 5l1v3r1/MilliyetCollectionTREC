<DOC>
<DOCNO> 173348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sonspo05.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Schalke 04'lü Hamit Almanya'da günün adamı... 
</HEADLINE>
<TEXT>

     Alman 1. liginde FC Schalke 04'te top koşturan Hamit Altıntop, dün Borussia Dortmund'a attığı 2 gol ile gol krallığında lider olurken, Alman basınından da büyük övgü aldı. 
     Alman gazeteleri, Hamit'in kale ağzında çok tehlikeli olduğunu ve çok iyi şut çektiğini, ancak Borussia Dortmund'un 2-2'lik beraberliği yakaladığı golde de hata yaptığını yazdılar. 
     Bild am Sonntag gazetesi, ''Tip-Top Altıntop'' başlığıyla verdiği haberde, Hamit'in, henüz 1. ligdeki ilk maçında taraftarların gönlünde taht kurduğunu, ancak beraberlik golünde hatası olduğunu yazdı. 
     FC Schalke 04'ün Borussia Dortmund ile 2-2 berabere kaldığı maçın istatistiklerine de yer verilen haberde, Hamit'in, rakip kaleye tüm Dortmunlu oyunculardan daha fazla tehlikeli şut çektiği belirtildi. Gazetenin spor uzmanı Klaus Fischer , Hamit hakkında, ''Oyununu seyretmek son derece zevkli. Şimdiden söyleyebilirim çok büyük bir futbolcu olacak'' şeklinde konuştu. 
     Hamit'in ligin ilk maçında mükemmel oynamasına rağmen, sahadan üzgün ayrıldığı ifade edilen haberde, Hamit'in ''hareketli, yaratıcı ve çok iyi şut çektiği'' kaydedildi. 
     Türk futbolcunun U-21 Milli takımında da oynadığı, ikiz kardeşi Halil'in de FC Kaiserslautern'de olduğu hatırlatılan haberde, Hamit'in, haftanın ilk onbirinde yer aldığı belirtildi. 
     Welt am Sonntag gazetesi, ''Altıntop 2 gol, 1 hata'' başlığıyla verdiği haberde, ''Genç Türk'ün'' uzun bir süre maçın gidişini tayin ettiğini, ancak FC Schalke 04'ün daha sonra Conceicao ve Amoroso'nun gollerine engel olamadığını yazdı. 
     Haberde, Amoroso'nun 2-2'lik beraberlik golünü de Hamit'in yaptığı bir hata sayesinde attığı belirtildi. 
     B.Z gazetesinin haberinde de, Hamit'in ''olağanüstü'' oynadığı, nitekim 2 güzel gol attığı belirtildi. 
     Berliner Kurier gazetesi de, FC Schalke 04'ün özellikle ilk yarı çok iyi oynadığını, en iyi oyuncularının da Hamit olduğunu yazdı. 
     Alman Haber Ajansı DPA da, Hamit ile ilgili bir özel haberde, Hamit'in tüm diğer yıldızları gölgede bıraktığını kaydederek, Borussia Dortmund menajeri Michael Meier'in bile, ''Onu iyi tanıyorduk, ama bu kadar gol tehlikesi yarattığını bilmiyorduk'' şeklinde konuştuğunu bildirdi. 
     
</TEXT>
</DOC>
