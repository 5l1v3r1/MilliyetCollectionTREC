<DOC>
<DOCNO> 182634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sondun15.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Filistin'in ateşkes önerisini reddetti.. 
</HEADLINE>
<TEXT>

     İsrail, Filistin'in bu sabah yaptığı ateşkes önerisini reddetti. 
     İsrail Başbakanı Ariel Şaron'un sözcüsü Raanan Gissin, Filistin lideri Yaser Arafat'ın Ulusal Güvenlik Danışmanı Cibril Receb'in, her iki tarafa da soruna kesin çözüm bulma fırsatı vermesi için önerdiği ateşkesi reddettiklerini açıkladı. 
     Gissin, AFP'ye yaptığı açıklamada, ''Yeni bir ateşkes tuzağına düşmeyeceğiz. Arafat sık sık bizi kandırdı. Filistinliler, barışa engel oluşturan Arafat'tan kurtulmak istediğimiz tehdidinde bulunarak baskı uygulamamız üzerine hareket ediyor'' dedi. 
     Gissin, Filistinlilerin önerisinin, Tel Aviv ve Kudüs'teki intihar saldırılarının ardından İsrail güvenlik kabinesinin ''Arafat'tan kurtulmaya'' yönelik ilke kararı alması üzerine yapıldığına işaret etti. 
     Receb, ''Filistin yönetimi olarak genel ateşkese hazırız, ancak bu karşılıklı olmalı. İsrail, saldırılarına ve Filistin topraklarına uyguladığı ablukaya son vermeli'' demişti. 
     Filistinli radikal grupların ilan ettiği ateşkesin bozulması üzerine, İsrail güvenlik kabinesi Arafat'ın sürgüne gönderilmesi konusunda ilke kararı almış, bu da bölgedeki gerginliği artırmıştı. 
     
</TEXT>
</DOC>
