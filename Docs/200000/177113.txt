<DOC>
<DOCNO> 177113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/spor/spo06.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
   Formula'da işlem tamam 
   Türkiye Grand Prix'si için gerekli teminat mektupları, hükümet onayından geçti. İstanbul Kurtköy'de yapılacak pistin temeli de 10 Eylül'de görkemli bir törenle atılıyor 
      
   Hükümet gaza bastı 
   TÜRKİYE'NİN dört gözle beklediği Formula 1'e ev sahipliği projesinde düğümler tek tek çözülmeye başlarken, hükümet de "gaza bastı". 2005'te yapılması planlanan Türkiye Grand Prix'sinin takvime girmesi için gerekli 25 milyon dolarlık tesis ve her yıl ödenecek 13.5 milyon dolarlık yarış teminat mektupları, Başbakan Yardımcısı Mehmet Ali Şahin ve Maliye Bakanı Kemal Unakıtan tarafından imzalandı. Böylece gerekli devlet güvencesi sağlandı. 
   
   Başbakan da gelecek 
   KURTKÖY'DE yapılacak pistin temeli ise 10 Eylül saat 11.00'de Başbakan Recep Tayyip Erdoğan ve Formula 1'in patronu Bernie Ecclestone'un da katılacağı görkemli bir törenle atılacak. Arazide yaşanan ruhsat sorunlarının çözümü için birçok belediyenin sınırları içine giren bölgenin, turizm alanı ilan edilmesi yolunda resmi işlemlerin de son aşamaya geldiği belirtildi. İstanbul yarışının protokolü, temel atma töreni öncesinde imzalanmış olacak. 
   
   Yarış 2005 yazında 
   İSTANBUL Ticaret Odası'nın İTO üstlendiği projenin iki yılda tamamlanması ve yarışın 2005'in yaz aylarında yapılması öngörülüyor. Yaklaşık 60 milyon dolara malolması beklenen pist, garaj ve binalarıyla eski Türk mimarisi motiflerini taşıyacak. Pistin kontrolörlüğünü ise ünlü mimar Hermann Tilke yapacak. Geçişleri rahat ve sürate uygun inşaa edilecek pist, aynı zamanda saatin tersi yönünde dönülen ikinci pist olma özelliğini de taşıyacak. 
   
      Çöl aslanları    Kapadokya Rallisi'ni başarıyla tamamlayan Kemal Merkit ve Vural Ak, kendilerini çöle vurmaya hazırlanıyorlar. İkili, önce Dubai, ardından Dakar'da ter dökecek 
   
   İlk sınav BAE'de 
   DÜNYA Cross Country Şampiyonası'nın 6. ayağı Kapadokya Rallisi'nde finiş gören iki pilotumuz Vural Ak ve Kemal Merkit, gözlerini Dubai'nin ıssız çöllerine çevirdiler. Kapadokya Rallisi'nde motosiklet kategorisinde genel klasman 7.'liğini elde eden Kemal Merkit ile otomobil kategorisini 12. sırada tamamlayan Vural Ak, Birleşik Arap Emirlikleri'nde yapılacak Marlboro Dessert Challange'e katılacaklar. 
   
   Start 17 Ekim'de 
   AK ve Merkit startı 17 Ekim'de verilecek olan ve yarışmacılar tarafından Dünya Şampiyonası'nın en zorlu ve acımasız parkuru olarak gösterilen Dubai çöllerinde 4 günde 3.200 kilometre yol katedecekler. Muhteşem ikili bu zorlu sınavın hemen ardından çöl maceralarına 1 - 21 Ocak tarihleri arasında yapılacak Dakar Rallisi'yle devam edecekler. Ak ve Merkit, "Yeterli sponsor desteği bulabilirsek çölden başımız dik döneriz" diye konuştular. 
   
   Tozlu randevu    Hız dünyasının kalbi hafta sonunda Bursa'da atacak. Usta pilotlar zirve için kıyasıya mücadele verecek 
   
   12 özel etap 
   TÜRKİYE Ralli Şampiyonası'nın 4. etabı olan 28.Yeşil Bursa Rallisi için geri sayım başladı. Hafta sonunda Bursa'da gerçekleşecek sezonun ilk toprak rallisinde, son etapta genel klasman liderliğine yükselen Fiat Abarth'tan Volkan Işık ile zirveyi kaybeden Ford Hazır Kart ekibi pilotu Serkan Yazıcı ve Citroen'den Ercan Kazaz arasındaki büyük çekişme yaşanması bekleniyor. 102.45 km'lik 12 özel etaplık toplam 331.60 km.lik ralliye katılım 50 araçla sınırlandırıldı. 
   
   Start Zafer Plaza'dan 
   23 Ağustos cumartesi günü saat 13.30'da Zafer Plaza önünden verilecek startla başlayacak rallinin ilk ayağında ekipler Karakova, Göktepe, Nilüfer ve Doğancı etapları ikişer kez geçecek. 24 Ağustos pazar sabahı 08.30'da ikinci ayak için start alınacak ve bu kez Karakova, Göktepe, Baraj ve Nilüfer etapları bir kez geçip, 12.55'den itibaren aynı zamanda ralli merkezi olan Holiday Inn önünde finiş görmeye çalışacaklar. Ödül töreni aynı akşam 18.00'de aynı yerde yapılacak. 
   
   Işık Avcı El ele zirveye    
   Türk rüzgarı 
   FIAT Abarth Motorsports'un iki tecrübeli pilotu Volkan Işık ve Nejat Avcı, Gürcistan'da fırtına gibi esti ve Avrupa Ralli Şampiyonası'na puan veren Chevron Rallisi'nde zirveye yerleşti. 19 ekibin start aldığı yarışta Rus ve Gürcü rakipleriyle nefes kesen bir mücadeleye giren pilotlarımız, startla birlikte ilk iki sıraya koydukları ambargoyu yarış sonuna kadar götürdüler ve podyuma birlikte çıktılar. 
   
   Avantaj onlarda 
   TÜRKİYE Ralli Şampiyonası'nda da genel klasman liderliğini elinde bulunduran Volkan Işık, 31 etabın 22'sini kazanıp yarışı ilk sırada tamamlarken, Nejat Avcı 9 etaptaki birinciliği ile takım arkadaşının ardından ikinciliği elde etti. Işık ve Avcı'nın ardından Rus Alaxey Matveev üçüncü sırada yer aldı. FIAT ekibi elde ettiği bu başarıyla Türkiye Şampiyonası için önemli bir avantaj yakaladı. 
   
   Motorlar kükredi    
   Taner şampiyon 
   TÜRKİYE Tırmanma Şampiyonası'nın 4. ayağı Darlık Yarışı'nda Opel, iki kategoride birinciliğe ambargo koydu. 33 aracın kayıt yaptırdığı yarışta en büyük süprizi bu yıl ilk kez tırmanmaya katılan Emre Ergökçen yaptı. Kategori 1'de yarışan Ergökçen, Subaru İmpreza ile kategorisinin en hızlı ismi olurken, yarışı ikinci sırada tamamlayan FIAT Abarath Motorsports pilotu Taner Şengezener ilk üç ayaktaki birincilikleri ile bitime bir yarış kala şampiyonluğunu ilan etti. 
   
   Öktem iddialı 
   DARLIK Tırmanma Yarışı'nda 7 Opel start aldı ve ikisi diğer kategorilerde zirveyi ele geçirdi. Opel Astra GSI ile yarışan Hakan Ertarman kategori 2'de birinci olurken, Opel Motor Sport pilotu Tarık Öktem Kategori 3'de ilk sırayı alarak şampiyonluk yarışına katıldı. İki yarış eksiği olmasına rağmen liderle arasındaki puan farkını kapatan Öktem, ANOK tarafından Bodrum'da düzenlenecek son yarışta da birinci olursa kategorisinin şampiyonluğunu elde edecek. 
   
   Richard Burns Subaru'ya dönüyor    Peugeot'NUN İngiliz pilotu Richard Burns'ün, gelecek sezon Subaru'ya geri döneceği açıklandı. Subaru, sezon sonunda ralliyi bırakacağını açıklayan tecrübeli pilot Tommi Makinen'in boşluğunu 32 yaşındaki İngiliz ile dolduracak. Burns de böylece 2001'de dünya şampiyonluğunu yaşadığı eski takımında yeniden direksiyon sallayacak. Subaru'dan ayrıldığından bu yana hiç ralli kazanamamasına rağmen yüksek puanlar toplayan Burns, yeni puan sisteminin avantajıyla halen lider durumda bulunuyor. 
   
   Gardemeister'in kolu kırıldı    Skoda'DA sakatlıklar listesine Didier Auriol'dan sonra Toni Gardemeister da eklendi. Co - pilotu Paavo Lukander tarafından bir hayır kurumu yararına düzenlenen buz hokeyi maçında düşerek kolunu kıran Gardemeister'in alçısının Avustralya Rallisi'ne kadar açılacağı belirtildi. Finlandiya Rallisi'nin henüz ilk etabında omuzundan sakatlanarak yarışı bırakmak zorunda kalan Auriol da geçtiğimiz hafta sonunda bir ameliyat geçirdi. 
   
   Dev heyecan Macaristan'da    FORMULA 1'DE sezonun 13. yarışı olan Macaristan Grand Prix'si hafta sonunda Hungaroring Pisti'nde yapılacak. Ferrari, son iki yılda duble yaptığı Macaristan'da bu kez hiç rahat değil. Williams'tan Montoya, Schumacher'in sadece altı puan gerisinde ve zirve için bastırıyor. Williams ekip olarak markalarda da Ferrari'yi kovalıyor. Ralf Schumacher de Almanya'daki kaza sonrası verilen 10 sıra geriden başlama cezasının 50 bin dolara çevrilmesiyle rahatladı. Sıralamalar yarın ve cumartesi, dev yarış pazar TSİ 15.00'de yapılacak. 
   
   
</TEXT>
</DOC>
