<DOC>
<DOCNO> 170893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sondun06.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Singapurlu doktorlar, bu kez Koreli yapışık ikizleri ayıracak 
</HEADLINE>
<TEXT>

     Singapur'daki Ruffles Hastanesi doktorları, bu kez, omurgalarının alt tarafından yapışık 4 aylık Koreli kız kardeşleri ayırmaya hazırlanıyor. 
     Strait Times gazetesi, Koreli kardeşler Sa Rang ve Ji Hye'nin, ayrılma ameliyatlarının en erken bu hafta içinde yapılmasının beklendiğini yazdı. 
     Karar verilmesi halinde bu ameliyat, Singapur'da son iki yıl içinde yapışıkları ayırmaya yönelik çok riskli üçüncü ameliyat olacak. 
     Doktor Keith Goh başkanlığındaki ameliyat ekibi, 2001 Kasım'da 18 aylık Nepalli başlarından yapışık ikizleri ayırmayı başarmıştı. 
     Hastane doktorlarının, iki hafta önce başlarından yapışık İranlı kız kardeşleri ayırma ameliyatı başarısızlıkla sonuçlanmıştı. 29 yaşındaki Ladan ve Lale Bijani kardeşler, ameliyata girdikten 90 dakika sonra kan kaybından hayatlarını kaybetmişti. 
     Bijani kardeşler, geçen ay tanıştıkları Koreli kardeşlerin ailelelerine, bebeklerini ameliyat ettirmelerini tavsiye etmişti. 
     
</TEXT>
</DOC>
