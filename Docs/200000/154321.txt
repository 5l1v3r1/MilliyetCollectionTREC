<DOC>
<DOCNO> 154321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/ekonomi/eko02.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğer turist gelmezse kaşıklar elde kalacak 
</HEADLINE>
<TEXT>

     AÇIK KOYU SOHBETLER EYLEM TÜRK 

     Çatal, kaşık ve paslanmaz madeni eşya sektöründe uzun yıllardır faaliyet gösteren Hisar'ın Genel Müdürü İsmail Erdoğan, satışlarının yüzde 25'ini turistik tesislere gerçekleştirdiklerini belirterek, "Bu nedenle turizm, bizim sektör için çok önem taşıyor. Turist sayısının düşük olduğu senelerde bizim sektör de sıkıntı yaşıyor. Turistik tesisler kriz dönemlerinde çatal, kaşık, bıçak alımını erteliyor. Sektör de satış yapamıyor" dedi. 
     
Son yıllarda yaşanan krizle birlikte çatal, bıçak satışları ne yönde etkilendi 
     Sektörün satışları geçmiş yıllara göre iyice azaldı. Biz toptancı ve hipermarketler aracılığıyla satış yapıyoruz. Ayrıca yedi tane de mağazamız var. Otel ve restoranlara satış yapıyoruz. Bu nedenle bizim için turizm sektörü çok önem taşıyor. Turizmdeki bütün hareketler, sektörümüzü yakından ilgilendiriyor. Turist sayısının düşük olduğu senelerde bizim sektör de sıkıntı yaşıyor. Turistik tesisler böyle dönemde çatal, kaşık, bıçak alımını erteliyor, sektör de satış yapamıyor. Bu nedenle turizm sektöründeki canlanmayı biz de dört gözle bekliyoruz. 
     
Turistik tesisler her yıl alım yapıyorlar mı 
     Bir turistik tesisin çatal, bıçak, kaşık ihtiyacı her yıl ortalama yüzde 10 civarında. Çünkü her yıl bu oranda kayıpları oluyor. Bazı kuruluşlarda bu oran yüzde 15 - 20'ye kadar çıkabiliyor. Bu kayıpları tamamlamak için alım yapıyorlar ya da tamamen yenilemeye gidebiliyorlar. Yenilemede ise yatak sayısı üçle çarpılıyor ve o sayıda alım yapılıyor. 
     
Turistik tesislerin satışlarınızdaki payı ne kadar 
     Bizim üretimimizin yüzde 15'i ihraç ediliyor. Toplam 38 ülkeye ihracat yapıyoruz. Bu rakamı 2006 yılına kadar yüzde 50'ye çıkarmayı hedefliyoruz. Böylece iç pazardaki olumsuz hareketlerden daha az etkilenmeyi planlıyoruz. Toplam satışlarımızın yüzde 25'ini de turistik tesislere yapıyoruz. Toplam 20 milyon dolar ciroya sahibiz. Bizim sektör olarak bir de derneğimiz var. Bu dönem başkanlığını ben yürütüyorum. Yüze yakın üyemiz var. 
     
Şirket ne zaman üretime başladı 
     1968 yılından bu yana çatal, kaşık, bıçak üretiyoruz. 1980'li yıllarda da çelik tencere üretimine başladık. Bunun yanı sıra sofra servis ekipmanları da üretiyoruz. 70 yıllık bir ticari geçmişimiz var. Sektörde ilk defa ISO 9001 belgesi aldık. Toplam kalite yönetimi çalışmalarımız devam ediyor. 25 bin metrekare bir alanda üretim yapıyoruz. Üretim kapasitemiz yılda 2 bin 500 ton paslanmaz çelik. 
     
     Satışımızı artıracak yabancı ortağa evet 
     Hisar Yönetim Kurulu Başkanı Ayhan Erdoğan da artı bir satış potansiyeli getireceğine inandıkları taktirde yabancılarla ortaklık yapacaklarını söyleyerek, "Türkiye pazarında markalaştık. Fazla stokla çalışmıyoruz. Kendi modellerimizi üretebiliyoruz. Ancak satışlarımızı artıracaksa yabancı ortaklık düşünebiliriz" dedi. 
     

</TEXT>
</DOC>
