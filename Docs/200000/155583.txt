<DOC>
<DOCNO> 155583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko06.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalova deprem konutlarını Avrupa inşa etti.. 
</HEADLINE>
<TEXT>

     17 Ağustos 1999 Marmara depreminin ardından Yalova'da inşa edilen 5 bin 476 deprem konutundan 5 bin 118'inin Avrupa Konseyi Kalkınma Bankası'ndan alınan kredilerle yapıldığı öğrenildi. 
     Bayındırlık ve İskan Bakanlığı tarafından 17 Ağustos depreminin ardından Yalova'nın Soğulcak, Subaşı, Çavuşçiftliği, Çınarcık ve Çalıca bölgelerinde inşa edilen 5 bin 476 deprem konutunun 358'inin parası Türkiye Odalar ve Borsalar Birliği'nce TOBB ödendi. 
     Bölgedeki konutların 7269 Sayılı Umumi Hayata Müessir Afetler Dolayısıyla Alınacak Tedbirlerle Yapılacak Yardımlara Dair Kanun'a göre, toplam maliyeti çıkarılarak, bunların konut başına düşen miktarı hesaplanacak. 
     Depremzede hak sahipleri kendilerine düşen payı 2 yılı ödemesiz olmak üzere, 20 yılda faizsiz geri ödeyecek. 
     100 metrekare ve kaloriferli olan bu konutların maliyetleri o günkü rayiç değerler üzerinden hesaplanacak ve bu maliyetin üzerine hiçbir şekilde fiyat farkı uygulanmayacak. 
     Tamamı depremzede hak sahiplerine teslim edilen konutların tapuları ise konut maliyetinin hesaplanmasının ardından en kısa zamanda verilecek. 
     
     ALTYAPI BEDELSİZ 
     Bölgedeki afetzedelerin büyük bir çoğunluğunun yazlıkçı olması sebebiyle yapılan bu konutlarda oturanların oranı yüzde 30 ile yüzde 60 arasında değişiyor. 
     Konutların su, kanalizasyon, elektrik, telefon, yol ve çevre düzenlemesi gibi altyapı hizmetlerinden bedel alınmazken, konut maliyeti hesabına da bunlar katılmayacak. 
     Konutlarda tespit edilen aksaklıkların giderilmesi Bayındırlık ve İskan Bakanlığı tarafından takip edilerek, tamanlanacak. 
     
</TEXT>
</DOC>
