<DOC>
<DOCNO> 179512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sondun28.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Solana Ortadoğu turunda "Durum kritik" 
</HEADLINE>
<TEXT>

     Avrupa Birliği Ortak Savunma ve Dış Politika Yüksek Temsilcisi Javier Solana, İsrail-Filistin sorununda durumun kritik olduğunu söyledi. 
     Ortadoğu turunun üçüncü ayağında Ürdün'de Başbakan Ali Ebul Recep ile görüşen Solana, görüşmeden sonra gazetecilere açıklamasında, ''Ürdün ve ziyaret ettiğim diğer ülkelerde yol haritası konusunu görüştük. Ama durum iyi değil, çok kritik bir durum'' dedi. 
     Solana, herkesin Filistin-İsrail sorununun çözümü için önerilen ''yol haritası''nın tek çözüm yolu olduğunu ve başka bir çözüm yolu olmadığını bilmesi gerektiğini de söyledi. 
     Solana'nın daha sonra Ürdün Kralı Abdullah ile görüşmesi bekleniyor. Başbakan Ariel Şaron ile görüşmek için İsrail'e gidecek olan Solana, ardından Suriye'ye geçecek. 
     
</TEXT>
</DOC>
