<DOC>
<DOCNO> 168347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur25.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "İnsani gelişim raporu verileri acı bir tablodur" 
</HEADLINE>
<TEXT>

     TBMM Başkanı Bülent Arınç, Birleşmiş Milletler 2003 İnsani Gelişim Raporu'nun Türkiye açısından son derece üzüntü verici değerlendirmeler içerdiğini belirterek, ''Raporun ortaya koyduğu veriler acı bir tablodur. Hepimizin acı acı düşünmesi gerekir''dedi. 
     TBMM Başkanı Arınç, AB Uyum Komisyonu Başkanı Yaşar Yakış ve komisyon üyelerini kabul etti. 
     Arınç, kabul sırasında yaptığı konuşmada, Avrupa Birliği'ne üyelik hedefinin Türkiye açısından çok önemli olduğunu vurgulayarak, TBMM'de kurulan AB Uyum Komisyonu ile bu hedefe ulaşmak için yapılacak çalışmaların daha da hızlanacağını söyledi. AB'nin devletin ve milletin temel projesi olduğunu ve üyelik yolundaki çabaların 1999 yılından sonra daha da artığını ifade eden Arınç, sözlerini şöyle sürdürdü 
     ''Birleşmiş Milletler'in 2003 İnsani Gelişim Raporu Türkiye açısından son derece üzüntü verici veriler içermektedir. Açık yürekli olmak gerekirse bu veriler yılların birikimidir. Raporda ortaya konan değerlendirmelerle çok karamsar bir tablo ortaya konmuştur. Bu rakamlar ne kadar gerçektir bunun üzerinde tartışılabilir, ancak burda bir gerçeklik payı olduğunu da üzülerek görüyoruz. Bu acı bir tablodur, hepimizin acı acı düşünmesi gerekir. O nedenle AB konusunda yapılacak çalışmalarda bu veriler de dikkate alınmalıdır.'' Arınç, Türkiye'nin temel hedefi olan AB üyeliği çalışmalarında, TBMM olarak da bazı çalışmalar yaptıklarını ve mükemmel bir Parlamento oluşturma çabalarının, TBMM'nin fiziki yapısından başlamak üzere sürdürüldüğünü söyledi. 
     Türkiye'nin AB'ye üyelik hedefine çok kısa sürede ulaşma zorunluluğu olduğunu ve TBMM'nin mükemmel bir siyasi irade ortaya koyarak bu hedefe ulaşma çabalarını sürdürdüğünü ifade eden Arınç, ''TBMM'de mükemmel bir siyasi irade var. Geçmiş yıllarda da bu siyasi irade sağlansaydı bu hedefe ulaşmada çok daha fazla yol alınırdı. AB'ye üyelik bu meclisin başarısı olacaktır'' dedi. 
     
</TEXT>
</DOC>
