<DOC>
<DOCNO> 176834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/dunya/adun.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BM merkezine bombalı araç saldırısı... Ölenler arasında BM temsilcisi de var 
</HEADLINE>
<TEXT>
   BAĞDAT'TA TERÖR 20 ÖLÜ 100 YARALI 
   Bomba yüklü bir aracın BM merkezi olarak kullanılan Canal Otel'in yakınında infilak etmesi sonucu en az 20 kişi öldü, 100 kişi de yaralandı. Saldırı sonucu binanın ön kısmı tamamen çöktü 
      DIŞ HABERLER SERVİSİ 

   
   Irak'ın başkenti Bağdat'ta BM merkezi olarak kullanılan Canal Otel'e dün patlayıcı yüklü bir araçla gerçekleştirilen saldırı sonunda ilk belirlemelere göre, aralarında BM'nin Irak Özel Temsilcisi Sergio Vieira De Mello ve özel kalem müdürünün de bulunduğu 20 kişi öldü, 100 kişi de yaralandı. Dünya Bankası'nın 4 çalışanıyla bir uzmanının da kayıp olduğu açıklandı. 
   Saldırının BM'nin Gıda Karşılığı Petrol Programı'nın Genel Müdürü Benon Sevan'ın basın toplantısı düzenlediği sırada yapıldığı, Sevan'ın da yaralılar arasında bulunduğu öğrenildi. Patlamanın şiddetiyle binanın ön kısmının tamamen çöktüğü ve binaya 1.5 kilometre mesafedeki binaların camlarının kırıldığı bildirildi. 
   Saldırıyı "korkunç" olarak niteleyen ABD'nin Irak'taki sivil yöneticisi Paul Bremer, faillerin mutlaka yargı önüne çıkarılacağı sözünü verdi. 
   
   Brezilya'da 3 günlük yas 
   Patlamanın ikinci kattaki bürosunun yakınlarında meydana gelmesi nedeniyle, De Mello'nun bürosunun tavanının çöktüğünden enkaz altında kalarak yaşamını yitirdiği belirtiliyor. Şiddetli patlamayla çöken bölümün enkazı altında kalan ve bacakları demir bir kiriş altında kalan Brezilyalı diplomat De Mello'nun gösterilen çabalar rağmen zamanında kurtarılamadığı için yaşamını yitirdiği kaydedildi. Brezilya Devlet Başkanı Luiz Inacio Lula da Silva, De Mello için ülkede 3 gün yas ilan etti. 
   
   Annan Şoke oldum 
   BM Genel Sekreteri Kofi Annan, örgütün Bağdat'taki merkezine düzenlenen saldırı nedeniyle "şoke olduğunu" söyledi. Bağdat'taki BM merkezine dün düzenlenen saldırının, son yıllarda BM'yi hedef alan en kanlı saldırı olduğu bildirildi. BM yetkilileri, üst düzey bir BM yetkilisinin en son 1940'larda öldürüldüğünü söylediler. 
   Bu arada BM Güvenlik Konseyi, saldırının, BM'nin Irak'taki programlarını durdurmayacağını bildirdi. 
   
   Bush Korkutamazlar 
   Saldırıyı sert bir dille kınayan ABD Başkanı George W. Bush, Teksas eyaletindeki Crawford'da yaptığı açıklamada, "Bu katiller, Irak'ın geleceğini belirlemeyecek" dedi. Saldırının sorumluları yargılanana dek terörle mücadeleyi sürdüreceklerini belirten ABD Başkanı, "Saldırının failleri, Irak halkının düşmanıdır. Bunlar, Irak halkına yardım etmek isteyen tüm halklara düşmanlar" dedi. Saldırının Irak'taki Saddam Hüseyin yandaşlarının "gözü dönmüşlüğünü yansıttığını" belirten Bush, patlamanın, ABD'nin gözünü korkutamayacağını ve BM'ye yardım teklifinde bulunduklarını ifade etti. 
   İngiltere Dışişleri Bakanı Jack Straw da, saldırının, ABD ve İngiltere'nin Saddam Hüseyin'i devirme konusunda ne kadar haklı olduğunu gösterdiğini savundu. 
   Almanya Dışişleri Bakanı Joschka Fischer de, "Bu saldırı sadece BM'ye ve devletler topluluğuna yönelik doğrudan bir saldırı değil, aynı zamanda Irak halkının geleceğine yönelik bir saldırıdır" dedi. 
   Saldırı Türkiye, Japonya, Fransa, Arap Birliği, Çek Cumhuriyeti, Brezilya, Ürdün, Hollanda, Belçika, Portekiz, Yunanistan ve İsrail tarafından kınandı. 
   
   'El Kaide'nin işi mi '    AMERİKAN CNN Televizyonu, Bağdat'taki BM merkezine karşı gerçekleştirilen saldırının El Kaide'nin işi olabileceğini bildirdi. CNN'e açıklamada bulunan Brookings Enstitüsü Ortadoğu uzmanlarından Kenneth Pollack, "El Kaide'nin Irak'a sızdığını ve amacının ABD'yi şoke etmek olduğunu" söyledi. El Kaide lideri Usame bin Ladin'e ait olduğu öne sürülen son teyp kasedinde "Iraklıların ABD'lilere karşı savaşmalarının istendiğini" hatırlatan Pollack, "saldırının El Kaide'nin işi olabileceği konusunda ciddi şüpheler bulunduğunu" ifade etti. 
   
   
</TEXT>
</DOC>
