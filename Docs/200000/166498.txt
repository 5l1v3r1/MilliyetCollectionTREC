<DOC>
<DOCNO> 166498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/guncel/gun01.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
100 bin dolara işlem tamam 
</HEADLINE>
<TEXT>
'İstanbul yasadışı organ nakli cenneti' 
Yasadışı organ nakline ilişkin sayısız ihbar alan İstanbul Tabip Odası, 4 doktoru 6'şar ay meslekten men etti. İki doktor hakkındaki araştırma ise halen sürüyor... 
     ŞÜKRAN PAKKAN İstanbul 

     Organ mafyası ortaya ilk kez 80'lerin başında çıktı. Kaybolan sokak çocukları, özürlüler, buhar olup uçan depremzedeler iddiaları ortaya atıldı. Organ mafyasının bağlantıları tartışıldı. Şehir efsaneleri türedi, dönemin başbakan ve bakanları da uyarıda bulundu. Sonuçta yasadışı yollardan organ naklini doğrulayan kanıtlara ulaşıldı. İstanbul Tabip Odası, yasadışı yollardan organ nakli yaptıkları iddiasıyla haklarında adli soruşturma da açılan dört doktora 6'şar ay meslekten men cezası verdi. 
     
     İNTERNETTE SATIYORLAR 
     Bugün, Avrupa'da yasal yollardan 40 bin kişi böbrek için sırada bekliyor. Organ mafyasını İsraillilerin kontrol ettiği, Moldavyalıların da kurban oldukları öne sürülüyor. Moldavyalılardan birkaç bin dolara alınan organlar, İstanbul'daki operasyonlarla 100-200 bin dolara naklediliyor. Türkler de nakil yaptırabilmek için Hindistan ve İsrail'e gidiyor. Hijyenik olmayan ortamlarda 5 bin dolara nakil yaptıran Türklerin ülkeye dönünce yaşadığı acıları yine Türk doktorları dindiriyor. Organ pazarında internet siteleri de kullanılıyor. Bunların en popüleri www.liver4you.org. "48 saatte böbrek bulunur" vaadinde bulunan sitenin kapatılması için birçok kez karar alındı ancak 100 bin dolar talep eden site halen aktif... 
     
     200 BİN DOLARA SATILDI 
     İsviçreli parlamenter Ruth Gaby Vermot Mangold'un hazırladığı ve Avrupa Konseyi Parlamenterler Meclisi'nin AKPM geçen hafta onayladığı organ nakli raporu da Türkiye'nin bu pazardaki yerini ortaya koydu. Raporu değerlendiren CHP'li Ali Rıza Gülçiçek, İstanbul Kadıköy'de bazı şüpheli özel hastaneler olduğunu söyledi. Komisyon toplantısında milletvekili Gülçiçek, organ mafyasının eline düşen Moldavyalı bir kadınla tanıştırıldı. Asya yakasında bir hastanede ameliyat olduğunu ve böbreğini 3 bin dolara sattığını anlatan kadın, bir doktorun evinde 4 gün saklandığını belirtti. Bu böbreğin, alıcıya 200 bin dolara nakledildiği saptandı. 
     
     CEZA ALAN DOKTORLAR 
     İstanbul Tabip Odası Genel Sekreteri Prof. Dr. Şebnem Korur Fincancı da konuyla ilgili şunları söyledi "İhbarlar alıyoruz, dört doktor meslekten men cezası aldı. İki doktoru da araştırıyoruz. Ancak, ceza alsalar da altı ay sonra mesleğe dönüyorlar." Fincancı'nın verdiği bilgiye göre, 6'şar ay meslekten men edilen doktorlar şunlar Doç. Dr. Yusuf Erçin Sönmez, Dr. Gazanfer Azaklı, Dr. Bülent Meral ve Dr. Mehmet Ersoy Çelik. 
     
'Ameliyattan sonra komaya giriyorlar'      ORGAN Nakli Kuruluşları Koordinasyon Derneği Başkanı Prof.Dr. Ulu Eldegez, organ mafyasından aldığı böbreklerle yaşayan ve 39.5 ateşle hastanelerine gelen hastalar olduğunu kaydederek, "Ölümle burun buruna geliyorlar ama ağızlarından tek kelime alamıyoruz. Geçenlerde bir orman mühendisi geldi" dedi. İstanbul Tıp Fakültesi İç Hastalıkları Ana Bilim Dalı Öğretim Üyesi Dr. Mehmet Şükrü Sever de, Türklerin böbrek naklini ucuz olduğu gerekçesiyle Hindistan'da yaptırdığını belirterek, "Sıtma, hepatit, mantar gibi hastalıkları kapıp geliyorlar. Yurtdışında AIDS bile tespit edildi. Bugüne kadar böyle 150'ye yakın hasta tedavi ettik" diye konuştu. 
     
'Özürlüler ve sokak çocukları ilk hedef'      ÖZÜRLÜ ağabeyini kapı önünde oynarken kaybeden Kayıp Yakınları Derneği Başkanı Zafer Özbilici, organ mafyasından şüpheleniyor. Birçok özürlü ailenin çocuklarını kaybettiğini anlatan Özbilici, mafyanın depremden sonra kaybolan yüzlerce kişiyle ilgisi olabileceğini de iddia ediyor. Umut Çocukları Derneği Yusuf Kulca da organ ticaretinde asıl hedefin sokak çocukları olduğunu belirtiyor ve "Bu kişiler, özürlü ve sokakta yaşayan insanları, soranı nasıl olsa olmaz diyerek kaçırıyor. Bugüne kadar yüzlerce çocuğumuz kayboldu ve izlerini bulamadık" diyor. 
     

</TEXT>
</DOC>
