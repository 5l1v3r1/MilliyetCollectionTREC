<DOC>
<DOCNO> 164565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/yazar/kohen.html </URL>
<DATE> 2003/06/21/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
AB hedefi olmasaydı... 
</HEADLINE>
<TEXT>

     Gene deniyor ki, 6'ncı uyum paketinin kabulünü AB'nin Selanik zirvesi öncesine denk getirmek için adeta zamana karşı bir yarışa girişildi. Böylece, üyelik müzakereleri kararı için AB'yi etkileyecek bir mesaj verilmek istendi. Bu da muhtemeldir. Ama önemli olan bu hızlı tempoya iktidarın da, muhalefetin de ayak uydurmasıdır. Böylece milleti temsil eden Meclis, - kararı oybirliği ile almakla - AB ile bütünleşmek ve çağdaşlaşmak konusundaki güçlü arzusunu ve kararlılığını sergilemiş oldu... 
     
     AB ile bütünleşme hedefinin, hükümeti de, Meclis'i de, gerekli yasal düzenlemeleri hızla yapmaya ittiği bir gerçek. Açıkçası eğer "AB etkeni" olmasaydı, Türkiye geçmiş yıllarda görüldüğü gibi siyasal, hukuksal ve toplumsal reformlar konusunu ağırdan alacak ve belki de bu düzenlemelerin çoğunu gerçekleştirmeyecekti. 
     AB hedefinin Türkiye için bir "itici güç" niteliğini taşıması, bu sayede yöneticilerin, yasa koyucularının, yargı organlarının reformları yaşama geçirmek için ivedi çaba harcaması aslında hiç de kötü bir şey değil. 
     Defalarca belirttiğimiz gibi, AB olmasaydı, çağdaşlaşmaya ve daha yüksek standartlara ulaşmaya yönelik bu değişiklikler yapılmayacak mıydı Türkiye'nin kendi kabuğu içinde yaşamasına, sadece kendi yağı ile "kavrulması"na razı mı olunacaktı .. 
     
     DAHA önceki uyum paketlerine olduğu gibi, şimdiki 6 numaralısına ve henüz tasarım aşamasındaki 7'ncisine şiddetle karşı çıkanlar var tabii. 
     Bu "ret cephesi"nden reformlara gelen eleştiriler, hep eski plağın tekrarı... İleri sürülen argümanlar, bu reformların Türkiye'nin bölünmesine, zayıflamasına, AB'nin hakimiyeti altına girmesine ve kendi benliğini yitirmesine yol açacağı yönünde. Bu statüko savunucularının değişime ve gelişmeye karşı çıkarken AB'yi bir gerekçe veya bahane olarak kullanmaları bir yana, asıl şaşırtıcı olan husus sürekli bir vehim ve saplantı içinde olmalarıdır. Neyse ki Türk toplumunun geniş kesimi, böyle korkular taşımıyor, ileriye daha büyük özgüven ve cesaret ile bakıyor... 
     
     ALTINCI uyum paketini, değişim yönündeki diğer yeni adımlar izleyecek. Hükümet bunda kararlı. Muhalefet ve geniş toplum da öyle... 
     Ancak bu süreçte iki önemli noktaya dikkat etmeli Birincisi, bu reformların ve değişimin, mümkün olduğu kadar "toplumsal uzlaşı" ile istişare ve diyalog ile gerçekleştirilmesi... İkincisi de, yeni yasal değişikliklere ters düşen eski uygulamalara son verilmesidir... 
     Şimdi önemli olan, "paket"in içindekilerin hızla ve tam olarak hayata geçirilmesidir... 
     Not Bir hafta dinlenmek üzere yazılarıma ara veriyorum. İzninizle... 
     
     
     

</TEXT>
</DOC>
