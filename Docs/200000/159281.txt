<DOC>
<DOCNO> 159281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sonspo09.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaman Güçlü kadro oluşturulursa kalabilirim... 
</HEADLINE>
<TEXT>

     Birinci Süper Futbol Ligi'ne yükselen Çaykur Rizespor'un teknik direktörü Hikmet Karaman, güçlü bir takım oluşturulması halinde yeşil-mavili takımla sözleşmesini uzatabileceğini söyledi. 
     Karaman, Çaykur Rizespor ile Birinci Süper Futbol Ligi'ne yükselme, ondan önce de Kocaelispor ile Türkiye Kupası'nı kazanma başarısını gösterdiklerini belirterek, ''Bir teknik adam olarak artık şampiyonluk gibi en üst hedefleri yaşamak istiyorum. Güçlü bir takım oluşturulursa, sözleşmemi uzatabilirim'' dedi. 
     Çaykur Rizespor'da kalabilmesi için bazı şartların oluşması gerektiğini de ifade eden Karaman, ''Çaykur Rizespor'un, Gaziantepspor, Gençlerbirliği gibi takım olması, kurumsallaşması gerekir. Profesyonelce davranmak istiyorum. Bunlar gerçekleştirilirse, burada kalabilirim. Bu hafta yönetim kurulu ile bu konularda bir görüşme yaparak kararımı vereceğim'' diye konuştu. 
     
</TEXT>
</DOC>
