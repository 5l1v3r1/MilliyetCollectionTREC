<DOC>
<DOCNO> 185136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/soneko04.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, 2001- 2003 yılları arasında sıcak paranın cenneti oldu... 
</HEADLINE>
<TEXT>

     Ankara Ticaret Odası ATO tarafından hazırlanan ''Sıcak Para 2001-2003 '' raporu, Türkiye'nin 2001-2003 yıllarında, ''sıcak paranın cenneti'' olduğunu ortaya koydu. 
     ATO'dan yapılan yazılı açıklamada, sıcak paranın cenneti olma yolunda hız kesmediği iddia edilen Türkiye'nin, bu alanda her geçen sürede yeni rekorlara imza attığı belirtildi. 
     Raporda, bir spekülatörün, yıllık yüzde 1 faizle Japonya'da 134, yıllık yüzde 1.2 faizle Avrupa Birliği ülkelerinde 112, yıllık yüzde 1.5 faizle ABD'de 89 yılda kazanacağı faizi, Türkiye'de sadece 24 ayda kazanmasının mümkün olduğuna dikkat çekildi. Raporda, 1 milyon dolarlık rantın ay, gün, saat ve dakika başına düşen getirilerine yer verilirken, 2001 yılında Türkiye'ye giren 1 milyon doları, 2003 yılında 3 milyon 812 bin dolara çıkarmanın mümkün olduğuna işaret edildi. 
     Türkiye'de 1 milyon dolarla 24 ayda dolar cinsinden yüzde 262 para kazanabilen bir spekülatörün, ayda net 117 bin 167 dolar, günde 3 bin 905 dolar ve saatte 163 dolar kazandığı ifade edilen raporda, şunlar kaydedildi 
     ''Hesaplamaya göre, yabancı bir yatırımcı, 2001 yılının 22 Eylül tarihinde elinde bulunan 1 milyon doları, dönemin dolar kuru olan 1 milyon 526 bin liradan bozdurup, eline geçen 1 trilyon 526 milyar lirayı, ortalama yüzde 69 faizle bankalarda değerlendirmeye başladığında, 24 ay sonra bu parayı 5 trilyon 193 milyar liraya çıkarabiliyor. Bu para, doların 1 milyon 362 bin lira olduğu Eylül 2003 tarihinde dolara çevrildiğinde, yatırımcının eline 3 milyon 812 bin dolar geçiyor.'' 
     
     ''RANTA SIFIR VERGİ'' 
     Raporda, iğneden ipliğe, etten süte her türlü ihtiyaç maddesinin vergilendirildiği Türkiye'de spekülatörlerin, dünyanın hiçbir ülkesinde onlarca yılda kazanamayacakları parayı Türkiye'de kazanmalarına rağmen bir kuruş vergi vermedikleri belirtiliyor. 
     Otomobillere yüzde 26, akaryakıt, giyim-kuşam, ilaca yüzde 18, kümes hayvanları, peynir, zeytin, çay, şeker, taze sebze ve meyve, yemeklik yağ, eğitim ve öğretim hizmetlerine yüzde 8, ekmek, mercimek, nohut, et gibi gıda maddelerine yüzde 1 oranında KDV uygulandığı hatırlatılan raporda, bu durumun vergi adaleti ile bağdaşmadığı görüşü savunuluyor. 
     
     ATO BAŞKANI AYGÜN 
     Raporu değerlendiren ATO Başkanı Aygün, 655 milyar liraya kadar olar rant gelirlerinden vergi alınmamasını eleştirirken, ''Rant gelirlerini vergilendirmezseniz, ek vergileri bu halka anlatamazsınız'' dedi. 
     Halkın geçimi ile ilgili her temel ihtiyaç maddesi üzerinde vergi bulunduğunu hatırlatan Aygün, şu görüşlere yer verdi 
     ''Piyasaya giren yabancıların döviz bozdurup, piyasaya girdiği biliniyor. Artan yabancı girişi karşısında Merkez Bankası piyasaya 1.2 milyar dolar müdahale ediyor, ancak dolardaki gerileme durdurulamıyor. O zaman başka argümanlara baş vurmak lazım. 
     Girişte birkaç puanlık bir vergi konulmadığı sürece sıcak paranın önünü almak mümkün değil. Eğer bu ülkede vergi adaleti varsa yumurtadan, etten, sütten, temel gıdadaki her üründen vergi alan devlet sıcak paradan da almalıdır, 4 yıldır bunu söylüyorum. 
     Sıcak paraya, rant gelirlerine vergi koymazsanız ek vergileri bu halka anlatamazsınız diyorum. Ben çıkıp rant gelirlerinin vergi dışı bırakılmasını örnek gösterip ek vergileri iptal ettirebiliyor, yürütmeyi durdurabiliyorsam, sayın Maliye Bakanı bana kızmamalı, sıcak paraya vergi koymalıdır.'' 
     
</TEXT>
</DOC>
