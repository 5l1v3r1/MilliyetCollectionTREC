<DOC>
<DOCNO> 157473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/soneko09.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketiciye gün doğacak... 
</HEADLINE>
<TEXT>

     Tüketici Yasası'nın tüm maddelerinin yürürlüğe gireceği 14 Haziran'dan itibaren garanti belgesi vermemek başta olmak üzere, sattığı ürünle ilgili yasanın gereklerini yerine getirmeyen işyerlerinin mahkeme kararıyla kapatılabileceği bildirildi. 
     Alınan bilgiye göre, 4822 Sayılı Tüketici Koruma Yasası'nın bugüne kadar uygulanan maddeleri, tüketicilerin satın aldığı hatalı ürünlerle ilgili yaşadıkları sorunları büyük ölçüde çözüme kavuşturdu. 
     Yasa, hatalı çıkan bir malı satın alan kişinin 15 gün içinde ilgili makamlara başvurması durumunda, ürünün hemen değiştirilmesi, 1 yıllık garanti süresi içinde arızalanan ürünlerin ise aynı yerden 3 kez onarıldığı halde şikayetin giderilemediği durumlarda değiştirilmesini ya da ödenen ücretin iade edilmesini öngörüyor. 
     Benzer tüketici şikayetleri, yurt genelinde Kaymakamlıklar ile Sanayi ve Ticaret İl Müdürlükleri'nde oluşturulan Tüketici Hakem Heyetleri'ne yapılabiliyor. Gerek duyulduğu takdirde ise konu mahkemeye intikal ettiriliyor. 
     Mahkemenin ve Tüketici Hakem Heyetleri'nin verdiği değiştirme ve para iadesi gibi kararlar büyük ölçüde uygulanırken, yasa maddelerinin tümü yürürlüğe girmediği için, söz konusu firmaya, aynı hatayı tekrar etmemesi için ciddi bir yaptırım uygulanamıyor. 
     
     ÜRETİCİ VE SATICI FİRMALAR İÇİN MİLAT... 

     Tüm Tüketicileri Koruma Derneği Genel Başkanı Mehmet Barak, 4822 Sayılı Tüketici Yasası'nın tüm maddelerinin 14 Haziran tarihinde yürürlüğe gireceğini, firmalar için çok ciddi yaptırımlar içeren yasanın uygulanmaya başlamasıyla tüketicilerin rahat bir nefes alacağını söyledi. 
     Üretici ve satıcı firmalar için 14 Haziran tarihinin milat niteliği taşıdığını ifade eden Barak, şunları kaydetti 
     ''Bu tarihten itibaren sattığı ürün için garanti belgesi ve kullanım kılavuzu vermeyen ya da vermemekte diren, yeterli servis ağını kurmayan, ortalama 10 yıllık yedek parça stoğu bulundurmayan ve yasanın öngördüğü diğer gerekleri yerine getirmeyen işyerleri cezasız kalmayacak. Müşteri memnuniyetini esas almayan ve sorumsuzca davranın firmalar, çok büyük zarara uğrayacaktır. 14 Haziran tarihinden itibaren, müşteriye haksızlık yaptığı ve bunu tüm uyarılara rağmen tekrar ettiği anlaşılan firmanın faaliyetleri, mahkeme kararıyla tamamen durdurulabilecek.'' Hatalı malın fiyatı 500 milyon liranın altında olması durumunda ilgili firmanın kapatılması için mahkeme kararına bile gerek duyulmayacağını anlatan Barak, ''Bu tip durumlarda söz konusu işyerinin kapatılabilmesi için ise Tüketici Hakem Heyeti'nin vereceği karar bile yeterli olacak'' dedi. 
     Barak, tüketicilerin ilgili yasadan tam olarak yararlanabilmeleri için fişsiz ya da faturasız mal satın almamalarını, hatalı çıkan ürünü tamir etmek için eve gelen servis görevlilerinden her defasında servisin işlem yaptığına dair belge almaları gerektiğini sözlerine ekledi. 
     
</TEXT>
</DOC>
