<DOC>
<DOCNO> 183632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sontur15.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğu kaçıran kadın kocasına da yalan söylemiş .. 
</HEADLINE>
<TEXT>

     Ege Üniversitesi Tıp Fakültesi Hastanesi'nde Elif-Haluk Taşkıran çiftinin yeni doğan Emre Kaan adlı bebeğini kaçıran Sultan T'nin 32 , ayrı yaşadığı eşi Mehmet İlhami T'ye 29 telefonla ''Doğum yaptım, ikiz çocuğumuz oldu. Biri öldü, diğeri yaşıyor. Denizli'ye döneceğim'' mesajı yazdığı bildirildi. 
     Denizli'de bir ihbar üzerine gözaltına alınan Sultan T, 2.5 aydır ayrı yaşadığı eşi İlhami T, kaçırılan Emre Kaan Bebek ve teyzesi Esin Çavuşoğlu İzmir'e getirildi. Emre Kaan bebek ''sarılık'' şüphesiyle yeniden Ege Üniversitesi Hastanesi'ne gönderildi. 
     Mehmet İlhami T, İzmir Emniyet Müdürlüğü Asayiş Müdürlüğü'nde kendisiyle görüşen A.A muhabirine yaptığı açıklamada, eşi Sultan T. ile 2.5 yıl önce evlendiğini, 5-6 aydır aralarında ''geçimsizlik'' olduğunu söyledi. 
     Denizli'de bir kuyumcunun yanında çalışan Mehmet İlhami T. eşinin anne ve babasının kısa süre aralarla ölümünün ardından psikolojisinin bozulduğunu öne sürerek, şöyle konuştu 
     ''Eşimin anne ve babasının ölümünden sonra geçimsizlik ve sorunlarımız başladı. 2.5 ay önce boşanma davası açarak evden ayrıldım. Şubat ayından bu yana bana hamileyim diyordu. Telefon ile mesaj geçerek çocuğumuzun olduğunu söyledi. Ben de bir bebek arabası alarak eve gittim. Eşim bebek ile döndüğünde, bebeği kucağıma alıp, öpüp kokladım. Ailemin diğer fertlerine haber verdim. Ağabeyim, eşin İzmir'de doğum yaptığını söylüyor, İzmir'de hastaneden bir bebek kaçırılmış, doğum raporlarına bak diye uyardı. Sultan'a bunları aktardım, ikiz çocuğum oldu, biri öldüğü için doğum raporlarını pazartesi bana gönderecekler dedi. Evliliğini kurtarmak için uydurduğu yalanlarıyla herkesi sıkıntıya düşürdü. Çok üzgünüm.'' Sultan T'nin, İzmir Emniyet Müdürlüğü'nde verdiği ilk ifadede, bu yılın Haziran ayında 4 aylık hamileyken ikiz bebek düşürdüğünü söylediği öğrenildi. Sultan T, 15 Eylül'de alerji testi yaptırmak üzere Denizli'den İzmir'e geldiğini, bir gün hastane bahçesinde yattığını, daha sonra Kadın Doğum Servislerini gezmeye başladığını, Emre Kaan bebekle teyzesi gazete almaya gittiğinde yalnız kaldığını, bir anda içinden gelen sesle bebeği alarak dışarı çıktığını anlattı. 
     
     OLAY NASIL ORTAYA ÇIKTI 
     Sultan T'nin Denizli'ye dönmesinin ardından, görümcesi Reyhan Turan, televizyonlardaki robot resimlerden kadını tanıyarak 155 Polis İmdat'a ihbarda bulundu. 
     Denizli Polisi verilen adrese düzenlediği baskında Sultan T, eşi Mehmet İlhami T ve bebeği evde buldu. Sultan T, polislere bebeğin kendisine ait olduğunu, hastanede ikiz bebek dünyaya getirdiğini, birinin ölümü üzerine, ikincisine doğum raporu alamadığını söyledi. 
     Polisler, evde yaptıkları aramada, İzmir'de olay günü Sultan T'nin giydiği ve eşgalde belirtilen eşyaların bulması üzerine evdekileri gözaltına alarak merkez karakoluna götürdü. 
     Denizli polisi aynı anda konuyu İzmir Emniyet Müdürlüğü Asayiş Şube Gasp Büro Amirliği'ne de bildirdi. Bebeğin teyzesi Esin Çavuşoğlu ile Manisa'nın Akhisar İlçesi'nde de bir ihbarı değerlendiren İzmir Gasp Büro Amirliği ekipleri, hemen Denizli'ye geçti. 
     Bebeğin teyzesi Esin Çavuşoğlu, karakolda yüzleştirme sırasında Sultan T'yi tanıdı. Bunun üzerine bayılan Sultan T, hastaneye kaldırıldı. 
     Hastanede tedavisi yapılan Sultan T, eşi Mehmet İlhami T, bebek ve teyzesi daha sonra polislerle birlikte İzmir'e getirildi. Dokuz Eylül Üniversitesi DEÜ Güzel Sanatlar Fakültesi Moda Tasarım Bölümü'nden mezun olduğu belirtilen, ev kadını Sultan T'nin çok bitkin olduğu gözlendi. 
     İzmir Gasp Büro Amirliği'nden 46 personelin ''Hastaneden kaçırılan bebek'' olayını çözmek için 48 saati aşkın süredir uykusuz çalıştığını kaydedildi. 
     Bu arada, ''Bebek kaçırılma'' olayından sonra 2'si İzmir'den olmak üzere polise 23 ihbar yapıldığı, bunların büyük bir kısmının değerlendirildiği öğrenildi. 
     
</TEXT>
</DOC>
