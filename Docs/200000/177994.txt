<DOC>
<DOCNO> 177994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun28.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da Amerikan bombardımanı... 
</HEADLINE>
<TEXT>

     Afganistan'ın orta kesiminde Uruzgan'da ve güneydoğuda Zabul bölgesinde Taliban savaşçılarıyla hükümet askerlerinin çatışmasını takiben Zabul'da yapılan ABD hava bombardımanında 50 Taliban savaşçısı öldü. 
     Yetkililer, dünkü ve önceki günkü çatışmada kaçan Taliban'ı izleyen hükümet ordusu ve Amerikan kuvvetlerinin birlikte operasyon düzenlediğini bildirdi. 
     Zabul Valisi sözcüsü Hamdullah Vatandost, cuma gününden beri ülkenin orta kesiminde Uruzgan'dan takip edilen 300 kadar Taliban savaşçısının Zabul'da kıstırıldığını, Taliban elemanlarının tutsak alındığını açıklamıştı. 
     Güneydoğu Afganistan Dışişleri Dairesi Başkanı Halid Peştun ile Uruzgan Valisi Can Muhammed Han, Uruzgan'da cuma günü çıkan büyük çatışmayı takiben, 300 Taliban savaşçısını 300 askerin izlediğini bildirmişlerdi. 
     ABD'de ülke tarihinin en büyük terör yıkımı olan New York ve Pentagon'a yönelik 3 bin kişinin öldüğü 11 Eylül 2001'deki kamikaze uçak korsanlarının eyleminden 27 gün sonra ABD ordusunun giriştiği savaşla iktidardan düşürülen Taliban, haziran ayından beri Afganistan'daki etkinliğini artırdı. 
     
</TEXT>
</DOC>
