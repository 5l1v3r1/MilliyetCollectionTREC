<DOC>
<DOCNO> 192704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sonspo13.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kluivert, Barcelona'da kalmak istiyor... 
</HEADLINE>
<TEXT>

     FC Barcelona'nın Hollandalı futbolcusu Patrick Kluivert, taraftarların kendisine karşı takındığı tavırdan memnun olmasa da kulüpte kalmak istediğini söyledi. 
     Geçen hafta Nou Camp Stadı'nda taraftarların kendisini ıslıklamayı sürdürmesi durumunda takımdan ayrılacağını belirten Kluivert, çarşamba günü Murcia karşısında bir grup taraftarın desteğini görünce fikir değiştirdi. 
     Bu sezon ligde henüz gol atamayan Hollandalı milli futbolcu, ''Marca'' gazetesine yaptığı açıklamada, bazı taraftarların desteğinin kendisini mutlu ettiğini kaydederek, her zaman kendini FC Barcelona'lı hissettiğini ve takımdan ayrılmak istemediğini söyledi. 
     Arjantinli golcü Javier Saviola'nın gelmesiyle ilk 11'deki yerini yitiren Kluivert, duygusal bir futbolcu olduğunu ve kalabalık bir taraftar grubunun desteği altında daha iyi oynadığını da bildirdi. 
     Kluivert'ın, FC Barcelona ile 2006 yılına dek geçerli olan sözleşmesi bulunuyor. 
     1995 yılında Avrupa Şampiyonlar Ligi'nde finalde AC Milan'ın yenerek şampiyon olan AFC Ajax'ın formasını giyen Kluivert, 1998'de AC Milan'a transfer oldu. Hollandalı yıldız futbolcu, burada 1 yıl oynadıktan sonra FC Barcelona'ya gitti. 
     
</TEXT>
</DOC>
