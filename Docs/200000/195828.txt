<DOC>
<DOCNO> 195828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/guncel/gun06.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırı bekleniyordu 
</HEADLINE>
<TEXT>

   Türkiye, ilk kez bomba yüklü araçla saldırıya sahne oldu. Emniyet'in, İsrail bağlantılı hedefler konusunda 23 Eylül'de kendi birimlerini uyardığı saptandı 
      
   Emniyet kayıtlarına göre, bomba yüklü aracın patlatılması eylemi, suikastler dışında Türkiye'de ilk kez kullanıldı. Emniyet Genel Müdürlüğü'nün EGM , İsrail ve bağlantılı hedeflere terörist saldırı yapılabileceği yolunda 23 Eylül'de kendi birimlerini uyardığı ortaya çıktı. 
   
   İsrail istihbaratı uyardı 
   İsrail güvenlik birimlerinden gelen duyumlar sonrasında İstanbul, Ankara, İzmir, Antalya ve Muğla Emniyet müdürlüklerine yazı gönderen EGM, İsrail'deki son terör olayları nedeniyle yapılan araştırmalar sonucunda alınan istihbarat bilgilerine göre, ülkesi dışında bulunan İsrail vatandaşlarının, büyükelçilik ve konsoloslukların hedef gösterildiğini bildirdi. 
   
   Şişli'ye dikkat 
   Emniyet yazısında, eylül ve ekimdeki Musevi bayramları nedeniyle İstanbul Şişli ve Ortaköy ile İzmir ve Ankara'daki sinagoglarda dini törenler yapılacağı belirtilerek, önlem alınması talimatı verildi. Yeni yıl nedeniyle İsrailli turistlerin tatil için İzmir ve Antalya'nın yanı sıra Alanya, Bodrum, Marmaris ve Fethiye'ye geleceği, bu nedenle de yoğun önlem alınması istendi. 
   EMG Terörle Mücadele Daire Başkanlığı ile Kriminal Daire Başkanlığı'nda görevli bomba uzmanlarından oluşan 2 ekip de soruşturma için dün İstanbul'a gönderildi. Ekipler, bombanın sistemiyle ilgili araştırma yapacak. 
   
   Türkiye'de ilk kez 
   Özellikle Ortadoğu'da ve son olarak Irak'taki saldırılarda kullanılan bomba yüklü araçla eylem yöntemi, Türkiye'de ilk kez kullanıldı. Daha önce 1984'te bomba yüklü dört araçla Ankara, İstanbul ve İzmir'de intihar eylemi yapmak isteyen dört Filistinli saldırı öncesi yakalanmıştı. 
   Bir Emniyet yetkilisi, "Neve Şalom Sinagogu kapalı devre TV sistemiyle kontrol ediliyordu. Eylemciler, en kolay yol olan bomba yüklü araçla eylem yaptı" dedi. 
   Gazeteci - yazar Uğur Mumcu'nun hayatını kaybettiği suikast ile eski Çankırı Valisi Ayhan Çevik'in ağır yaralandığı saldırıda bomba düzeneği kurulmuş araçlar kullanılmıştı. 
   
   'Oto bomba' uyarısı 
   EMG'nin eylülün son haftasında büyük illerin emniyet müdürlüklerine gönderdiği "gizli" yazıda, Mısır İçişleri Bakanı Habib Al Adly'nin açıkladığı bilgilere yer verildi. 
   Yazıda, Adly'nin El Kaide bağlantısı olan bir örgütün 20'den fazla üyesinin Mısır'da yakalandığını bildirdiği, bu kişilerin ifadelerinde kendilerine "üs" olarak Türkiye'nin yanı sıra Sudan, Libya, Romanya, Yemen, Suriye ve Bangladeş'i hedef aldıkları şeklinde bilgiler bulunduğu belirtildi. 
   Yazıda, Türkiye'nin Münih Başkonsolosluğu'na gelen ihbara da yer verildi. Buna göre, Birigada Askaria Muhamad Muhammedin Tugayları adlı grubun, ABD'ye destek veren ülkelerin temsilciliklerine eylem düzenleyeceği belirtildi. Yazıda, olası saldırıların "otomobil bombaları" ile 3 - 4 haftalık aralıklarla gerçekleştireleceğinin belirtildiğine dikkat çekildi. 
   
   Milliyet aylar önce yazmıştı    Milliyet, Amerika'daki 11 Eylül saldırılarını gerçekleştiren Usame Bin Ladin'in örgütü El - Kaide'nin Türkiye'de de ABD ve İsrail'i hedef alarak eylem yapacağı konusunda uyarmıştı. Bu konudaki istihbarat bilgisi martta Emniyet Genel Müdürlüğü'ne gelmişti. Milliyet'te 31 Mart'ta Erdal Kılınç imzasıyla yayımlanan "Emniyet El - Kaide alarmına geçti" başlıklı haberde İstanbul polisinin aldığı önlemler anlatılıyordu. 
   
   
   
</TEXT>
</DOC>
