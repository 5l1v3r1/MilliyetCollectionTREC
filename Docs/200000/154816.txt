<DOC>
<DOCNO> 154816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko07.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçinin yüzünü buğday güldürdü... 
</HEADLINE>
<TEXT>

     Bu yıl yağışların zamanında ve istenen düzeyde düşmesi sonucu buğdayda yüksek verim bekleyen çiftçi, rekor düzeyde ürün beklerken, 2003 yılını ''umut yılı'' olarak görüyor. 
     Devlet İstatistik Enstitüsü DİE Tarımsal Yapı ve Üretim verilerinden derlediği bilgiye göre, ülke ekonomisi açısından son derece önemli olan ve gıda sektörünün hammaddesi olarak bilinen buğday üretimi, Konya'da 1998 öncesi 1.5 milyon ton civarında gerçekleşirken, 1998 yılında yüksek verimle 1 milyon 742 bin tona ulaştı. 
     Bu yıldan sonra başlayan kuraklık verimi olumsuz yönde etkilerken, düşüşe geçen buğday üretimi 1999 yılında 1 milyon 243 bin ton, 2001 yılında ise 1 milyon 93 bin tona geriledi. Bu yıllarda dekar başına verim ise en çok 1998 yılında, 244 kilogram olarak gerçekleşti. 
     Geçen yıl yağışların beklenen düzeyde olması ve bazı projelerin uygulamaya konulması ile üretim patlaması yaşanan Konya'da, 1 milyon 913 bin ton buğday üretimi gerçekleşti. Dekar başına buğday üretimi ise bir önceki yıla göre 141 kilogramdan 267 kilograma çıkarak rekor düzeye ulaştı. 
     Konya Ticaret Borsası KTB Yönetim Kurulu Başkanı Mehmet Kara, bu yıl da yağışların zamanında ve istenen düzeyde düşmesinin hububatta verimi yakından etkileyen kardeşleşmeyi artırdığını ve başakların oldukça iyi geliştiğini söyledi. 
     Bu olumlu gelişmenin dekar başına üretimin artıracağını ve 2003 yılının geçen yıla oranla daha verimli geçeceğini vurgulayan Kara, şunları söyledi 
     ''Çiftçi artık hemen her konuda bilinçlendi. Yabancı ot, süne ve kımılla mücadele çiftçinin bilgi sahibi olması ve gerekenleri uygulaması, verim üzerinde olumlu etki yarattı. Son olarak beklediğimiz Mayıs ayı içinde yağacak bir yağmurla birlikte buğday verimi, son yılların en yüksek seviyesine ulaşacak.'' 
     
     2 MİLYON TONDAN FAZLA BUĞDAY 
     Olumlu hava şartları, uygulamaya konulan projeler, çiftçinin kamu kuruluşları ve özel sektörle işbirliği yapması sonucu, bu yıl buğday üretiminin rekor düzeye çıkarak 2 milyon ton, arpa üretiminin ise 1 milyon tonun üzerinde gerçekleşeceğini belirten Kara, Doğrudan Gelir Desteği ve mazot indiriminin yanı sıra alınması beklenen yüksek verimin çiftçiyi oldukça rahatlattığını söyledi. 
     Son yıllarda borç sıkıntısı yaşayan, traktörünü ve tarlasını satan çiftçinin, borçlarını ödeyebilecek ve sıkıntılardan kurtulabilecek olmanın umudunu yaşadığını anlatan Kara, çiftçinin bu yıl, hasret kaldığı verime ve rahata kavuşmayı beklediğini, 2003 yılını adeta ''umut yılı'' olarak gördüklerini söyledi. 
     Kara, yağışların iyi olması nedeniyle yemeklik baklagiller üretiminde de önemli bir artış beklediklerini ifade ederek, ''Önümüzdeki günlerde ürünü etkileyecek büyük bir sorun olmaması durumunda çok verimli bir yıl geçireceğiz. Yüksek verim, çiftçinin rahatlamasının yanı sıra ülke ekonomisine de büyük katkı sağlayacaktır'' dedi. 
     
</TEXT>
</DOC>
