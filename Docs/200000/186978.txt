<DOC>
<DOCNO> 186978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun07.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayalet gemilerin yolculuğu başlıyor... 
</HEADLINE>
<TEXT>

     İçlerinde çevreye zararlı ve temizlenmesi imkansız madde bulunduğu bildirilen 1940 yılından kalma 2 yaşlı şilep, Pazartesi günü, sökülecekleri İngiliz tersanelerine gitmek üzere ABD'den ayrılacaklar. 
     Makineleri çalışmadığı için römorkörler tarafından çekilerek okyanusu aşacak olan hayalet gemilerin yolculuğu, çevrecilerin protestolarıyla karşılaştı. 
     ''Canisteo'' ve ''Caloosahatchee'' adlı gemilerin 6850 kilometrelik yolculuğu yaklaşık 21 gün sürecek. Gemiler şimdiye kadar Amerikan donanmasının yedek tekneleri olarak James ırmağının girişindeki bir bölgede bekletiliyordu. 
     Gemilerin İngiltere'nin Teesside tersanesinde sökülecekleri bildirildi. 
     Çevreciler, akaryakıt ve zehirli kimyasal maddeler içeren gemilerin, kötü hava koşulları yüzünden okyanusta batmalarının bir çevre felaketine yol açacağını savunuyor. 
     Hayalet gemiler Amerikan karasularını terkedinceye kadar peşlerinden gidecek 2 gemi, denize dökülebilecek zehirli atıkları temizleyecek. Ancak okyanusa çıktıktan sonra gemilerin kaderlerine terkedilecekleri bildirildi. 
     ABD'de bir federal yargıç, geçen hafta, Denizcilik İdaresi gerekli çevre etütlerini yaptırmadığı gerekçesiyle, İngiltere'ye gönderilmesi planlanan diğer 9 geminin hareketini yasaklamıştı. 
     
</TEXT>
</DOC>
