<DOC>
<DOCNO> 168823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur30.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın komisyon üyesi milletvekillerine dava açıyor 
</HEADLINE>
<TEXT>

     SHP Genel Başkanı Murat Karayalçın, ''TBMM Meclis Araştırma Komisyonu'nun, hakkında soruşturma açılması önerisinde bulunmasını 'tam bir çamur atma' olarak nitelendirdiğini'' kaydederek, ''Bu kararı alan milletvekilleri hakkında dava açmayı düşünüyorum'' dedi. 
     Karayalçın, ''İzmit Büyükşehir Belediyesi Kentsel ve Endüstriyel Su Temin Projesi'' Yuvacık Barajı ile ilgili iddiaların araştırılması konusunda kurulan Meclis Araştırması Komisyonu'nun, kendisinin de aralarında bulunduğu dönemin 11 yetkilisi hakkında soruşturma yapılmasına yönelik kararını, Fatih'te esnaf ziyareti yaptığı bir kıraathanede izlediği televizyonda yayınlanan haberlerden öğrendi. 
     Ardından basın mensuplarının konuya ilişkin sorularını yanıtlayan Karayalçın, ''Böyle bir öneride bulunmanın kararlaştırılmış olmasını 'şahsım adına tam bir çamur atma' olarak niteliyorum. Ve Meclis Araştırma Komisyonu'nun bu kararı alan milletvekilleri hakkında dava açmayı düşünüyorum'' diye konuştu. 
     ''Dava açma kararını, böyle bir gelişme olması halinde daha önce kararlaştırdığını'' vurgulayan Karayalçın, ''Hiç böyle TBMM Soruşturma Komisyonu kurulmasına gerek yok. Hemen dava başlayabilir benim mahkemeye vermemle birlikte... Böylelikle de Soruşturma Komisyonu'nu beklemeden, o yargılama rahatlıkla yapılmış ve bitirilmiş olur'' dedi. 
     
     ''YİNE AYNI KARARI VERİRİM'' 
     SHP Genel Başkanı Karayalçın, ''1995 yılının Şubat ayında, DSİ, Hazine ve DPT Müsteşarlığı'nın olumlu görüşüyle, Yuvacık Barajı'nın yap-işlet-devret kapsamına alınması önerisi geldiğini'' anlatarak, ''Yüksek Planlama Kurulu olarak, kendilerinin de bu üç kuruluşun olumlu görüşünü göz önünde tutarak, barajın bu kapsama alınmasını kararlaştırdıklarını'' kaydetti. 
     Murat Karayalçın, ''Bugün de böyle bir öneri gelse, yine memnuniyetle aynı kararı veririm. Bu nedenle Araştırma Komisyonu'nun bu kararını, tümüyle siyasi olarak niteliyorum. Yuvacık Barajı ile ilgili, Yüksek Planlama Kurulu üyesi olarak almış olduğumuz kararın doğru ve haklı olduğu iddiasındayım'' diye konuştu. 
     
</TEXT>
</DOC>
