<DOC>
<DOCNO> 179327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sondun19.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler böyle düşünüyor... Prenses Diana cinayete kurban gitti 
</HEADLINE>
<TEXT>

     Fransa'nın başkenti Paris'te geçirdiği trafik kazası sonucu 31 Ağustos 1997'de hayatını kaybeden Prenses Diana'nın ölümünün 6. yılında yapılan bir araştırmaya göre, İngilizlerin yüzde 27'si prensesin cinayete kurban gittiğini düşünüyor. 
     NOP enstitüsünün yaptığı araştırmaya göre, İngilizlerin yüzde 27'si prensesin cinayete kurban gittiğini düşünürken, yüzde 51'i böyle düşünmüyor, geri kalanı da konu hakkında fikir beyan etmiyor. 
     Aynı araştırmaya göre, İngilizlerin yüzde 49'u olay hakkındaki gerçeklerin gizlendiğini düşünürken, Sunday Express'te sonuçları yayınlanan araştırma, İngilizlerin yüzde 47'sinin de Diana ile aynı kazada ölen sevgilisi Dodi El Fayed'in ölümleriyle ilgili bir araştırma yapılmasından yana olduğunu ortaya koydu. 
     
     MUHAMMED EL FAYED 
     Bu arada, kazanın ardından olayın peşini bırakmayan Dodi'nin babası Muhammed El Fayed, bu sefer her zamankinden daha kararlı şekilde araştırma yapılmasını istediğini belirtti. 
     Oğlu ve Prenses Diana'nın ölümünün 6. yılında açıklamalarda bulunan Mısırlı işadamı El Fayed, olayın kaza değil cinayet olduğunu düşündüğünü yineleyerek, ''Her geçen sene bu trajedinin nedenleri ardındaki gerçeği bulmaktaki kararlılığım perçinleniyor'' dedi. 
     Dodi ve Prenses Diana ile aracı kullanan şoförün öldüğü kazadan sadece prensesin koruması kurtulmuştu. 
     
</TEXT>
</DOC>
