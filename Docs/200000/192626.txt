<DOC>
<DOCNO> 192626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/yasam/ayas.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
En 'oyuncaklı' müze 
</HEADLINE>
<TEXT>

   Şair Sunay Akın'ın yılbaşında açmaya hazırlandığı 'Oyuncak Müzesi' hepimizi çocukluğumuza götürecek 
      ÜMRAN AVCI İstanbul 
   
   İstanbul Göztepe'de içinde yüzlerce oyuncağın yer aldığı bir beyaz köşkün içinde, üniversite öğrencilerinin hummalı çalışmaları sürüyor... Kimi resim yapıyor, kimi bebeklere elbise dikiyor, kimi de ayakkabı üretiyor. Tüm bunlar şair - yazar Sunay Akın'ın kuracağı oyuncak müzesi için yapılıyor... 
   Aile köşkünü müze yapmaya karar veren Akın'ın yılbaşında açmayı planladığı müzede, ABD başkanlarının maketleri, kurşun askerler, Nazi Almanyası'nın propaganda amacıyla ürettiği askerler ve 'ari ırkın göstergesi' olarak sunulan sarışın mavi gözlü bebekler, trenler, uçaklar, bezden bebekler, Kızılderili maketleri gibi daha birçok oyuncak var. 
   Akın, yeni çıkan "Kırdığımız Oyuncaklar" isimli kitabı için araştırmalar yaparken, dünyanın dört bir yanından, çoğu antika olan bu oyuncakları toplamış. Son üç yılı yoğun olmak üzere 13 yılda, 2 bine yakın oyuncağı da koleksiyonuna katmış. 
   
   Anne Frank odası olacak 
   Müzede oyuncaklar ayrı ayrı odalarda, konularına göre sınıflandırılacak. Müzede ayrıca İkinci Dünya Savaşı'nda ailesiyle birlikte Naziler'den kaçarak Amsterdam'da bir evin bodrum katında saklanan ancak, daha sonra gönderildiği Bergen Belsen Kampı'nda hayatını kaybeden Anne Frank odası da kurulacak. Anne Frank'ın odasında, Nazi askerlerinin oyuncaklarının yanı sıra duvarlarda Yahudi çocukların fotoğrafları yer alacak. Oda, Frank'ın Amsterdam'da saklandığı eve benzetilecek. Bu nedenle de köşkün bodrum katına kurulacak. 
   
   
</TEXT>
</DOC>
