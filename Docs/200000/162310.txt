<DOC>
<DOCNO> 162310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sontur10.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakandan ÖSS'ye hazırlanan öğrencilere öneri "Dinlenin..." 
</HEADLINE>
<TEXT>

     Milli Eğitim Bakanı Hüseyin Çelik, Öğrenci Seçme Sınavı'na ÖSS hazırlanan öğrencilerin, artık yeni bilgi edinmeye çalışmamaları gerektiğini belirterek, haftayı dinlenerek geçirmelerini önerdi. Çelik, lise son sınıf öğrencilerine son haftayı bu amaçla tatil ettiklerini söyledi. 
     Çelik, Etimesgut Halk Eğitimi Merkezi binasını hizmete açtı ve kursiyerlerin eski binada gerçekleştirdiği çalışmalardan oluşan sergiyi gezdi. 
     Çelik, açılış töreninde yaptığı konuşmada, binanın üzerinde yer alan ''En hakiki mürşit ilimdir'', ''Bir okul açmak bin hapishane kapatmaktır'', ''Her yerde, her zaman, herkes için eğitim'' yazılı afişlere dikkati çekerek, ''Sözün özü budur'' dedi. 
     Trafik terörü, anne-çocuk ölümleri, çevre kirliliği, aile içi şiddet gibi sıkıntıların temelinde eğitim eksikliği ve eğitimi yanlış yorumlanın yer aldığını kaydeden Çelik, halkı bilinçlendirmek gerektiğini söyledi. 
     Türkiye'de 7.5 milyon insanın okuma-yazma bilmediğini ve bunların da 6 milyonunu kadınların oluşturduğunu belirten Çelik, kadınların eğitimine yönelik UNICEF işbirliğiyle kampanya başlatacaklarını söyledi. Çelik, kampanyanın, 16 Haziran Pazartesi günü, ''Haydi Kızlar Okula'' sloganıyla okuma-yazma oranı en düşük illerde hayata geçirileceğini bildirdi. 
     Çelik, bugün hizmete açılacak halk eğitim merkezi ile ''karanlığın bir bölümünün aydınlatılacağını'' dile getirerek, ''hayırlı olsun'' temennisiyle kurdeleyi kesti. Çelik'e, TBMM Başkanvekili Yılmaz Ateş, AK Parti Ankara Milletvekili Remziye Öztoprak da eşlik etti. 
     Çelik ve beraberindekiler, 16 Nisan 2003'de fiilen eğitime başlanan binadaki atölyeleri gezdiler. Kuaförlük, dikiş, bilgisayar, okuma-yazma gibi çok sayıda kursun bulunduğu merkezde, Bakan Çelik kursiyerlerle sohbet etti. Eski binada yürütülen çalışmalardan oluşan sergiyi de gezerek, çalışmalar hakkında bilgi aldı. 
     
     ÖĞRENCİLERE ''DİNLENİN'' UYARISI 
     Çıkışta gazetecilerin sorularını yanıtlayan Çelik, ÖSS'ye girecek öğrencilere, son haftayı yeni bilgiler edinme telaşıyla geçirmemelerini, dinlenmelerini önerdi. ''Lise son sınıf öğrencilerine tatil yapmamızın esprisi de budur'' diyen Çelik, dershanelere de seslenerek, okulların tatil olmasından faydalanarak ''öğrencilere doping yapmamalarını'' istedi. 
     Başka bir soru üzerine Çelik, yönetmelik gereği okullarda 180 işgünü eğitim verilmesi gerektiğini ifade ederek, bunun sağlandığını ve müfredatta eksik bulunmadığını kaydetti. Çelik, ÖSS sistemini yanlış bulduğunu yineleyerek, sistemin aksaklığı nedeniyle zaten ailelerin büyük bölümünün lise son sınıftaki çocukları için rapor aldıklarını belirtti. Çelik, ''Hiç olmazsa kimse son hafta için raporla uğraşmasın diye böyle kararı aldık'' dedi. 
     
</TEXT>
</DOC>
