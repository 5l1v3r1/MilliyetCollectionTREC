<DOC>
<DOCNO> 189496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sondun05.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kore, Irak'a ek asker gönderiyor... 
</HEADLINE>
<TEXT>

     Güney Kore, ABD öncülüğündeki birlikleri desteklemek için Irak'a ek asker göndereceğini bildirdi. 
     Devlet Başkanlığı sözcüsü Yoon Tae-young yaptığı açıklamada, Irak'a asker göndermeye karar verildiğini belirterek, zamanın ve asker sayısının daha sonra belirleneceğini söyledi. 
     Sözcü, henüz sayısı belli olmayan askerlerin geri hizmette görevli askerler olup olmayacağını da belirtmedi. 
     Yoon ayrıca Irak'ın inşasına yardım etmek için Güney Kore'nin gelecek 4 yılda 200 milyon dolar mali katkıda bulunmayı planladığını ifade etti. 
     ABD, geçen ay Güney Kore'den asker talebinde bulunmuştu. Güney Kore, bu yılın başında Irak'a geri hizmette görevli 675 asker göndermişti. 
     Koreliler Irak'a asker gönderme konusunda ikiye bölünmüştü. Bazıları asker göndermenin Washington yönetimi ile askeri ittifakı canlandıracağını savunurken, bazı Koreliler ABD'nin Irak'taki askeri operasyonlarını haksız bularak asker gönderilmemesini savunuyor. 
     
</TEXT>
</DOC>
