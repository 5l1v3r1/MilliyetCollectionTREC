<DOC>
<DOCNO> 196976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/yasam/yas03.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dublaja giderken öldü 
</HEADLINE>
<TEXT>

   Yılların tiyatrocusu Kerem Yılmazer, Maslak'taki NTV binasına gidiyordu. HSBC'nin önünden geçerken bombaya yakalandı 
      BİRSEN ALTUNTAŞ 
   
   Levent'teki HSBC bankasının önünde düzenlenen bombalı saldırıda tiyatro dünyasının sevilen ismi Kerem Yılmazer 58 de yaşamını yitirdi. Yılmazer, dublaj sanatçısı olarak çalıştığı Maslak'taki NTV binasına gitmek için kullandığı otomobiliyle HSBC bankasının önünden geçerken saldırıya kurban gitti. 
   1945 yılında Denizli'de doğan Yılmazer, bir süre Hukuk Fakültesi'nde okuduktan sonra, ABD'de eğitim gördü. 1969'da 'Kirli Yüzlü Melek' filmiyle sinemaya adım atan Yılmazer, Çevre, Nisa Serezli - Tolga Aşkıner ve Dormen tiyatrolarının yanı sıra, 'Ben Doğarken Ölmüşüm', 'Güngörmüşler', 'Yaralı Kurt' ve 'Gökçe Çiçek' gibi filmlerde de rol aldı. 
   
   Sesi bu akşam NTV'de 
   Yılmazer son olarak Milliyet yazarı Fikret Bila'nın 'Sivil Darbe Girişimi ve Ankara'daki Irak Savaşları' adlı kitabından yola çıkarak aynı isimle hazırlanan belgeseli seslendirdi. Yılmazer'in seslendirdiği belgesel, bu akşam saat 21.05'te NTV'de yayımlanacak. 
   
   
   
   
   
</TEXT>
</DOC>
