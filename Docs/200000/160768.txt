<DOC>
<DOCNO> 160768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sondun31.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de eski bakandan Pentagon'a eleştiri... 
</HEADLINE>
<TEXT>

     ABD'de, bir süre önce Kara Kuvvetleri Bakanlığı görevinden istifa eden Thomas White, Savunma Bakanlığı'nı Pentagon , Irak'ta gerçekleri kabul etmemekle suçladı ve özellikle Savunma Bakanı Donald Rumsfeld'in, Irak'ı az sayıda askerle işgalde ısrar etmesini eleştirdi. 
     Görevinden geçen ay ayrıldıktan sonra ilk kez basına konuşan White, USA Today gazetesine verdiği demeçte, ''Artık Pentagon, Irak'ta uzun dönemli bir işgal için bulunduğu ve çok sayıda askere ihtiyaç duyduğu gerçeğini kabul etmek zorunda'' dedi. 
     ''Bu durumun, savaştan önce Pentagon'un satmaya çalıştığı şeyle örtüşmediğini'' belirten White, Savunma Bakanlığı yetkililerinin, işgal için çok geniş bir gücün gerektiği gerçeğini kabul etmemelerini eleştirdi. Thomas White, Irak'ta istikrarı sağlamak için Pentagon'un 100 binden fazla askeri bölgede bulundurmak zorunda olduğuna işaret etti. 
     Pentagon yetkilileri, Irak'ta savaşın hemen sonrasında 100 bin kadar askeri bölgede bulundurmayı, ancak kısa zaman içinde bu sayıyı azaltmayı planlıyorlardı. Irak'taki karışıklık dolayısıyla, yakın dönemde bu sayının azaltılmasının mümkün olmadığı belirtiliyor. 
     Rumsfeld ve Savunma Bakan Yardımcısı Paul Wolfowitz, Kara Kuvvetleri Komutanı Eric Shinseki'nin, Şubat ayında Kongre'de yaptığı bir konuşmada, Irak'ı işgal için ''yüzbinlerce asker gerektiği'' yönündeki sözlerini, kamuoyu önünde, ''haddini aşmak'' olarak nitelemişlerdi. 
     Rumsfeld, geçen ay, Amerikan askerinin Irak'ta ne kadar süre kalacağı sorusuna, ''Ne kadar gerekiyorsa'' yanıtını verdi. 
     ABD'nin, Irak'ta halen 150 bin dolayında askeri bulunuyor. Gelecek ay içinde dönmesi planlanan 3. piyade tümeninin dönüşü süresiz ertelendi. 
     
</TEXT>
</DOC>
