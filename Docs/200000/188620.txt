<DOC>
<DOCNO> 188620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur06.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay yöneticilerine dava açıldı... 
</HEADLINE>
<TEXT>

     Kızılay Genel Başkanı Ertan Gönen'in de aralarında bulunduğu 14 yönetici hakkında, kurumun bazı ihalelerinde kayırmacılık yaparak ve genel müdür yardımcılığına yönetmeliğe aykırı atama yaparak görevlerini kötüye kullandıkları iddiasıyla dava açıldı. 
     Edinilen bilgiye göre, eski Kızılay yöneticisi Günay Aksoy'un İçişleri Bakanlığı'na sunduğu bir rapor üzerine Mülkiye Başmüfettişliği tarafından yapılan suç duyurusu üzerine Ankara Cumhuriyet Başsavcılığı tarafından başlatılan soruşturma tamamlandı. 
     Asliye Ceza Mahkemesine açılan davanın iddianamesinde, müşteki Hüsamettin Sarı tarafından Eskişehir'de Kızılay Maden Suyu bayiliği almak için Kızılay Genel Başkanlığı'na 3 kez dilekçe verildiği, ancak talebin karara bağlanmadığı, başvuruyu yapan firmaya hiçbir cevap verilmediği belirtildi. 
     Kızılay Kartal Tıp merkezinin tomografi ve MR cihazı almak amacıyla açtığı ihaleyi 330 bin Amerikan Doları bedeliyle Medital firmasının kazandığı, cihazı vermeyi taahhüt ettiği halde Başkan Gönen'in devreye girerek, ihalenin iptali yoluna gittiği öne sürüldü. 
     Derneğe personel yönetmeliğine aykırı Genel Müdür Yardımcısı atandığı da ileri sürülen iddianamede, atanacak kişilerin kamuda veya Kızılay Derneği'nde en az 15 yıl çalışma zorunluluğu olması gerekirken, sonradan yönetmeliğe ''özel sektör'' ibaresinin eklendiği ifade edildi. İddianamede, Kızılay yöneticilerinin değişiklikten 1 ay sonra, değiştirilen yönetmelik hükmündeki şartlar yine de oluşmadan Genel Müdür Yardımcılığı'na Ayşe Saltan ve Yetkiner Erdoğan'ı atama teklifinde bulundukları kaydedildi. 
     İddianamede, Kızılay Genel Müdürlüğü binasının onarımıyla ilgili İçişleri Bakanlığı mülkiye müfettişleri tanzim raporunun, gereği yerine getirilmeden kaybedildiği, bu olaydan eski Genel sekreter Muktedir Ballı'nın sorumlu olduğu belirtildi. 
     İddianamede, Kızılay Genel Başkanı Ertan Gönen hakkında, Türk Ceza Kanunu'nun TCK ''görevi kötüye kullanma'' suçunu tanımlayan 240 ve suçu yarı oranına kadar artıran 80. maddesiyle ''görevi ihmal'' fiilini düzenleyen 230 1. maddesi uyarınca 1 yıl 9 aydan 5.5 yıla kadar hapis cezası talep edildi. 
     Kızılay'ın Genel Başkan Vekili Özbek Saran ve eski Genel Başkan Vekili Fadıl Ünver, eski Genel Sekreter Muktedir Ballı hakkında TCK'nın 240 ve 230 1. maddeleri uyarınca 1 yıl 3'er aydan 4'er yıla kadar Kızılay yöneticileri Ali Ulvi Bakır, Filiz Mızrak, Selma Ballı, Fikret Günel, Selim Arıksoy, Fuat Avcı hakkında TCK'nın 240. maddesi uyarınca 1'er yıldan 3'er yıla kadar Ayşe Saltan, Adem Çatan, Çetin Uğural ve Recep Dönmez hakkında da TCK'nın 230 1. maddesi uyarınca 3'er aydan 1'er yıla kadar hapis cezası istendi. 
     
</TEXT>
</DOC>
