<DOC>
<DOCNO> 172021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/guncel/gun01.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu deprem Japonları bile korkuttu 
</HEADLINE>
<TEXT>

Miyagi bölgesinde cumadan beri art arda meydana gelen ve yüzeye yakın iki depremde 420 kişi yaralandı... 
     DIŞ HABERLER SERVİSİ 

     Japonya'nın kuzeydoğusundaki Miyagi bölgesinde art arda meydana gelen iki depremde en az 420 kişi yaralandı. Yüzeye yakın bir noktada gerçekleşen sarsıntılar, depreme alışkın Japon halkını bile korkuttu. 
     Yerel saatle cuma gece yarısı meydana gelen ve Richter ölçeğinde büyüklüğü 5.5 olarak hesaplanan ilk depremden yedi saat sonra, 6.2 büyüklüğünde ikinci bir sarsıntı kaydedildi. Bu iki depremin ardından, en şiddetlisi 5.4 büyüklüğünde olmak üzere 400'ü aşkın artçı şok hissedildi. 
     
     1000 EVDE HASAR VAR 
     Başkent Tokyo'nun 300 kilometre kuzeyindeki Miyagi bölgesinde meydana gelen depremlerde, 27'si ağır 420 kişi yaralanırken, en az 1000 ev de hasar gördü. Yaralıların çoğunun, gece uyurken evdeki eşyaların üzerlerine düşmesi nedeniyle yaralandığı kaydediliyor. Depremin olduğu bölgede pek çok yerleşim biriminde elektrik kesildi, toprak kaymaları meydana geldi. 
     Depremlere alışkın olan Japonya halkının "standartlarına" göre çok şiddetli sayılmayan sarsıntılar, başkent Tokyo'yu da içine alan geniş bir alanda hissedildi. Yüzlerce artçı sarsıntının kaydedilmesi de halkın endişesini artırdı. Uzmanlar, bu depremlerin mayıs ayında bölgeyi vuran 7 büyüklüğündeki depremden daha ürkütücü olduğunu, çünkü yüzeye yakın bir noktada meydana geldiğini belirtti. 
     

</TEXT>
</DOC>
