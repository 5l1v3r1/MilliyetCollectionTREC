<DOC>
<DOCNO> 160353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/soneko06.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul, Ankara ve İzmir en gelişmiş ilk üç il oldu... 
</HEADLINE>
<TEXT>

     Nüfus olarak da ülkenin en büyük illeri durumunda bulunan İstanbul, Ankara ve İzmir sosyo-ekonomik gelişmişlik açısından da en gelişmiş ilk üç il oldu. 
     Devlet Planlama Teşkilatı DPT 2003 yılına ait illerin gelişmişlik sıralamasını yayınladı. Sıralama, illerin ekonomik ve sosyal yapıları temsil eden 58 değişkenin alınmasıyla belirlendi. 
     Sıralamayı belirleyen başlıca faktörler, illerdeki demografik yapının, iş gücü talebinin, istihdamın sektörel dağılımının, eğitim ve sağlık hizmetlerinin, fiziki ve sosyal altyapı olanaklarının, üretim seviyesinin ve gelir düzeyinin il nüfusunun ihtiyaçlarını karşılamada sağladıkları başarı oldu. 
     
     GELİŞMİŞ İLLER 
     Söz konusu sıralamaya göre, 4. durumda bulunan Kocaeli'ni sırasıyla Bursa, Eskişehir, Tekirdağ, Adana, Yalova ve Antalya illeri takip ediyor. 
     Kırklareli 11. sırada bulunurken, Denizli, Muğla, Bolu ve Balıkesir bu ilin ardından sıralanıyor. 
     
     SON SIRALAR 
     Muş sosyo-ekonomik açıdan en gerideki il olarak belirlenirken, Ağrı, Bitlis, Şırnak ve Hakkari bu ili izliyor. 
     Bingöl sosyo-ekonomik gelişmişlik açısından 76. sırada yer alırken, ardından Van, Ardahan, Siirt, Mardin ve Gümüşhane illeri sıralanıyor. 
     
     BÖLÜNME İLLERE YARADI 
     1996-2003 döneminde ilk iki sırada Bolu ve Tunceli olmak üzere 25 il bir önceki sıralamaya göre sıra atladı. 
     Bu dönemde, illerden ayrılan ilçelerin il olması çoğu ili daha üst sıralara taşıdı. 
     Bolu, Düzce'nin ayrılmasıyla birlikte 15 sıra birden yukarı çıktı. Bölünme nedeniyle yukarı hareket eden bir diğer il ise Gaziantep oldu. Bir önceki sıralamaya göre 6 sıra atlayan Gaziantep'in bu yükselişinin başlıca nedeni olarak Kilis'in bu ilden ayrılması gösteriliyor. 
     
     TUNCELİ'NİN YÜKSELİŞİ GÖÇTEN 
     Bu dönemde Tunceli bir önceki sıralamaya göre 12 sıra yukarı çıkarken, bunun başlıca nedeni olarak göç nedeniyle il nüfusunun azalması gösteriliyor. Bu durum ilin fert başına gelirin yükselmesine neden olurken, değişkenlerin önemli bir bölümünde artışa neden oldu. Aynı dönemde Karaman ili de 7 sıra yükseliş kaydetti. 
     
</TEXT>
</DOC>
