<DOC>
<DOCNO> 164833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/siyaset/siy03.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Daha rakamları açıklayacağız’ 
</HEADLINE>
<TEXT>

Başbakan Erdoğan, "artık hortumların kesilmeye başladığını" belirterek, "Bu ülkenin nasıl soyulduğunu göreceksiniz" dedi 
     PINAR AKTAŞ İstanbul 

     Başbakan Recep Tayyip Erdoğan, partisinin İstanbul İl 1. Olağan Kongresi’nde, üç ay kadar önce "Yolsuzlukların damarına girdik" dediğini hatırlatarak, "Hemen ertesi gün Girdinse hadi açıkla’ dediler. Bu öyle kolay değil ki. Hemen açıkladığım zaman, ondan sonra adres değiştiriyorlar. Merak etmeyin. Halen açıklanmaması gereken noktadayız. Daha rakamları açıklayacağız. Bu kaçağı önleyeceğiz. Bunları duyduğunuz zaman, bu ülkenin nasıl soyulduğunu göreceksiniz" diye konuştu. 
     
     UCUZ ELEKTRİK 
     Erdoğan, dört beş ay içinde açacakları baraj sayısının 20’yi aşacağını kaydederek şunları söyledi "Bunlarla bir taraftan da elektrik üretimine başlayacağız, ucuz elektrik... Buna geçeceğiz. Doğalgazla elektrik üreterek bu ülkeyi soydular... Öyle şeyler yapılıyor ki. İşte son yaşanan olayı duydunuz. Şu an Türkiye’nin sadece elektrik iletim hattındaki kaybı yüzde 65. Bu kaybı sizin lehinize, ülkemizin lehine dönüştüreceğiz." 
     Ekonomiyi rayına oturttuktan sonra da pek çok sorunu çözeceklerini ifade eden Erdoğan, işçi ve memur sendikalarına seslenerek "Lütfen bizi fazla yormayın. Biz ekonomimizi oturttuğumuz andan itibaren işçimizi, memurumuzu enflasyona ezdirmeyeceğiz. Ancak, bu ülkeyi bugünlere getirenlere takınamadığınız tavrı, bu iktidara takınamazsınız" dedi. 
     
     YARGIDA ÖDEYECEKLER 
     10 ay sonra Türkiye’de yerel seçimlerin yapılacağını hatırlatan Erdoğan, "Adam adama markaj yapacağız. Kapı kapı dolaşacağız. Yerel yönetim seçimlerinde silip süpürmemiz lazım" diye konuştu. 
     Erdoğan, teşkilatından "kimsenin çirkin yaklaşımlarına asla aynen mukabele edilmemesini" de isteyerek sözlerini şöyle sürdürdü "Yapılması gereken neyse biz yaparız. Türkiye’de politikayı böyle çirkinleştirdiler. Onun için biz çirkin politikanın havuzunda yüzmeyeceğiz. Biz temiz siyasetin içinde olacağız. Bize hakaret edenler, saygısızlık yapanlar olabilir. Onlar hesaplarını yargıda ödeyeceklerdir." 
     
     YENİDEN SEÇİLDİ 
     AKP İstanbul İl Başkanlığı’na Mehmet Müezzinoğlu yeniden seçildi. 
     Tek listeyle gidilen seçimde, 526 delege oy kullandı. Oylardan 77’si boş, 5’i geçersiz sayılırken, geçerli 444 oydan 442’sini alan Mehmet Müezzinoğlu, yeniden İl Başkanı oldu. Toplam 50 kişiden oluşan İl Yönetim Kurulu listesinde 8 kadının yanı sıra sanatçı Tamer Yiğit Özyiğitoğlu de yer aldı. 
     

</TEXT>
</DOC>
