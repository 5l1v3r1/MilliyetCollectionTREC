<DOC>
<DOCNO> 156877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/soneko43.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Bankası, ilk çeyrekte 27 trilyon lira net kar açıkladı... 
</HEADLINE>
<TEXT>

     Garanti Bankası, yılın ilk üç aylık döneminde 27 trilyon 199 milyar lira net kar elde etti. 
     Garanti Bankası'ndan yapılan açıklamada, 2003 yılı ilk çeyreğinde enflasyon muhasebesi uygulanmış bilançoya göre, 90 trilyon 154 milyar lira brüt, 27 trilyon 199 milyar lira net kar elde edildiği belirtildi. 
     Yasal mevzuat ve uluslararası uygulamalara uygun olarak, kredi karşılıkları dahil toplam 62 trilyon 955 milyar lira karşılık ayıran Garanti Bankası'nın aktif büyüklüğünün 31 Mart 2003 itibarıyla 20 katrilyon 394 trilyon 66 milyar lira seviyesinde gerçekleştiği belirtilen açıklamada, ilk çeyrekte nakdi kredilerin 6 katrilyon 4 trilyon 977 milyar lira seviyesinde olduğu kaydedildi. 
     Kredilerin aktifler içerisindeki payının 2002 sonundaki yüzde 27.7'lik değerinden yüzde 29.4'e yükseldiği bildirilen açıklamada, artışta, kredi kartları vasıtasıyla kullandırılan tüketici kredilerinin yanı sıra, ihracat ve proje finansmanı kredilerinin rol oynadığı dile getirildi. 
     Açıklamada, ''Garanti Bankası, dış ticaretin finansmanındaki liderliğini devam ettirerek ihracat içerisindeki payını geçen yılın aynı dönemindeki yüzde 15.5 seviyesinden yüzde 16.9'a yükseltti'' denildi. 
     Geri dönmeyen kredilerde 2002 yıl sonuna oranla reel bazda yüzde 14.6 oranında düşüş kaydedildiği ifade edilen açıklamada, 31 Mart 2003 itibarıyla mevduatın, 13 katrilyon 657 trilyon 772 milyar seviyesinde, mevduatın toplam bilanço içindeki payının ise yüzde 67 olarak gerçekleştiği bildirildi. 
     İlk çeyrek cari dönem karı dahil toplam özkaynakların 1 katrilyon 768 trilyon 11 milyar lira olarak gerçekleştiği ifade edilen açıklamada, Garanti Bankası Genel Müdürü Ergun Özen'in değerlendirmelerine de yer verildi. 
     2003'ü kredi yılı ilan eden Özen, ekonomide belirgin bir şekilde canlanmanın başladığını belirterek, ''Son dönemde kredi taleplerinde artış gözleniyor. Ticari işletmeler ve KOBİ'lere yönelik ciddi ataklarımızın desteğiyle, toplam kredilerdeki pazar payımızı artırmaya devam edeceğiz'' dedi. 
     Kredi kartlarında açık ara ikinci olduklarını vurgulayan Özen, Garanti'nin, kredi kartları toplam ciro hacminde, pazarın beşte birine sahip olduğunu, sundukları ürün ve promosyonlarla kredi kartlarındaki iddialı büyümelerini sürdüreceklerini belirtti. 
     
</TEXT>
</DOC>
