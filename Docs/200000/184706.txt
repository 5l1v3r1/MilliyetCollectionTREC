<DOC>
<DOCNO> 184706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/spor/spo01.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere planı 
</HEADLINE>
<TEXT>

   Beşiktaş, Chelsea maçı öncesinde hafif sakatlıkları olan Sergen ve Ahmet Yıldırım'ı korumaya aldı. Mircea Lucescu'nun iki futbolcuyu Trabzonspor maçında kulübede oturtacağı iddia edildi 
      
   Riske edilmeyecekler 
   ŞAMPİYONLAR Ligi'ndeki en kritik sınavlarından birini salı günü Chelsea deplasmanında verecek olan Beşiktaş, Trabzonspor maçının yanı sıra Ada hazırlıklarını da sürdürüyor. Teknik Direktör Lucescu'nun, bu zorlu 90 dakikada Sergen Yalçın'ı mutlaka sahaya sürmek istediğini bildirildi. Rumen hocanın, en büyük koz olarak gördüğü yıldız futbolcuya Trabzon maçında görev vermeyeceği de iddia edildi. 
   
   Ahmet de dinleniyor 
   LUCESCU'NUN Chelsea sınavına hazırladığı bir başka isim de Ahmet Yıldırım. Sakatlığı nedeniyle takımdan uzak kalan tecrübeli futbolcunun, pazar günü dinleneceği ve Chelsea sınavına hazır olacağı vurgulandı. Bu arada Beşiktaş'ın İngiltere seyahat programı da belirlendi. Trabzonspor maçının cumartesi gününe alınmaması nedeniyle kafilenin pazartesi sabahı Ada'ya uçması kararlaştırıldı. 
   
   Tayfur'un uyarısı    SİYAH - Beyazlılar'ın Kaptanı Tayfur, Chelsea maçından önce Trabzon'a konsantre olmaları gerektiğini belirtti. Tecrübeli oyuncu, "Arkadaşlarımızla konuştuk. En önemli maç önümüzde oynayacağımız ilk maçtır. Bu yüzden Chelsea'yi unuttuk" diye konuştu. Bu arada Beşiktaş, Trabzonspor maçının hazırlıklarını sürdürdü. Siyah - Beyazlılar, PAF takımı ile basına kapalı iki maç yaptı. Karşılaşmaları 14-0 ve 17-0 kazandı. 
   
   'Olay çıkmaz'    EDİP ADANIR 

   CHELSEA Başkanı Ken Bates, evlerinde Beşiktaş'ı en iyi şekilde ağırlayacaklarını açıkladı. Bates, güvenlik için çuvalla para verdiklerini dile getirerek, "Chelsea'de keyif kaçıracak hiçbir olay yaşanmaz. Futbol herşeyiyle bir bütündür. Türkiye ve Türk insanıyla hiçbir İngiliz'in sorunu yok ve olamaz. Olayları bu kadar kazmak bence gereksiz" diye konuştu. 
   TÜRKİYE'YE daha önce Galatasaray ile oynadıkları maç için geldiklerini açıklayan Bates, "Hayatımın en güzel gecelerinden birini yaşamıştım" dedi. Chelsea Başkanı, "Faruk Süren ve arkadaşları Türk insanının misafirperverliğini göstermişti. Ayrıca kaldığım otelde dünyanın en iyi ayakkabı boyacısı vardı. Ona selam söyleyin" yorumunu yaptı. 
   
   Luce temel attı    TEKNİK Direktör Mircea Lucescu, Özel Eğitime Muhtaç Çocuklar Derneği tarafından Fatih'te inşaa edilecek okulun temel atma törenine katıldı. Gazeteci yazar Mehmet Ali Birand'ın da hazır bulunduğu törende duygulu anlar yaşandı. "www.turkfutbol.com" sitesinde yer alan haberde, miniklerin Luce'yi "İmparator" tezahüratıyla karşıladığı belirtildi. 
   
   
</TEXT>
</DOC>
