<DOC>
<DOCNO> 198945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/tv/ekran.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haberde son durak 
</HEADLINE>
<TEXT>

   Kanal D'de günün gelişmeleri, Suna Vidinli'nin sunacağı "İyi Geceler Türkiye"de izlenebilir 
      Fatih Altaylı yönetimindeki Kanal D Haber, bu geceden itibaren yeni bir programla izleyiciye günün gelişmelerini aktaracak. Suna Vidinli'nin sunacağı "İyi Geceler Türkiye", pazartesiden perşembeye, haftanın dört günü ekrana gelecek. "İyi Geceler Türkiye"de günün öne çıkan konu ve konukları yer alacak. 
   
   Ortadoğu uzmanı 
   Suna Vidinli ise kamuoyunun anımsayacağı bir isim. Üç yıl önce bir Fransız parlamentere Türkiye'nin tezlerini dile getiren Vidinli, ülkemizde dikkatleri üzerine çekmişti. Harvard Üniversitesi'nden Ortadoğu üzerine mastır derecesine sahip Vidinli, CNN International'da da çalıştıktan sonra son bir yıldır Kanal D'de dış politika editörlüğü yapıyor. 
   KANAL D 01.20 
   
   
   Okulda kutlama    Emrah ve Özlem Conker'le kalabalık bir oyuncu kadrosunun rol aldığı "Kınalı Kar"da Nazar, Öğretmenler Günü nedeniyle Ali'ye bir sürpriz hazırlar. Bütün köy okulun bahçesinde bir araya gelir. Bey ve Rıza'nın Hanım'ı hastaneye götürmesi, Cabbar'ın Seyit'i Kınalı Kar'a sürmesi ise bu bölümün diğer olayları... 
   KANAL D 21.20 
   
   
   Tolga'nın kararı    "Kampüsİstan"da Tolga'nın nişan gecesi ortadan kaybolmasının yankıları sürüyor. Babası Tolga'yla tüm ilişkisini keser. Tolga işlerin bu kadar büyümesinden Arzu'yu sorumlu tutar. Kararını vermiştir, hayatına Yeşim'le devam edecektir. 
   KAMPÜSİSTAN KANAL D 19.50 
   
   
   Tan eve döndü    Ramazan'da izleyiciye İstanbul'dan seslenen Erkan Tan Ankara'ya döndü. Hafta içi her gün canlı yayınlanan "Erkan Tan'la Başkent'ten", Devlet Bakanı Güldal Akşit'in katılımıyla yeniden karşınızda. 
   TV8 08.05 
   
   
</TEXT>
</DOC>
