<DOC>
<DOCNO> 185527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sondun29.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Beyaz Saray-CIA skandalı.. 
</HEADLINE>
<TEXT>

     ABD'de, Başkan George W. Bush'un Irak politikasını kamuoyu önünde açıkça eleştiren eski bir büyükelçinin imajını sarsmak için Beyaz Saray yetkililerinin, bu büyükelçinin Merkezi Haberalma Örgütü'nde CIA çalışan eşinin adını basına sızdırması büyük bir skandala yol açtı. 
     Amerikan yasalarına göre CIA'de çalışan bir yetkilinin adının deşifre edilmesi kanuna aykırı olduğu için, CIA tarafından yapılan başvuru üzerine, ABD Adalet Bakanlığı bir soruşturma başlatıldığını açıkladı. Soruşturma, Beyaz Saray yetkililerinin aleyhine sonuçlanırsa, 10 yıl hapis cezası almaları söz konusu olacak. 
     Eski büyükelçilerden Joseph C. Wilson, 2002 yılı Şubat ayında, Irak'a uranyum satışı iddialarını araştırmak üzere Nijerya'ya gitmişti. Aynı yıl Mart ayında Wilson, CIA'e, bu raporların doğru olmadığı bilgisini vermiş ve aynı bilgiyi Dışişleri Bakanlığı ile de paylaşmıştı. Bu saptamaya rağmen Başkan George W. Bush, 28 Ocak 2003 tarihinde, Irak'a karşı savaş tezini güçlendirmek amacıyla yaptığı konuşmada, Irak'ın Afrika'dan uranyum almaya çalıştığı iddialarından bahsetmişti. Doğruluğu tartışmalı bu rapordan bahsettiği için Bush ve CIA o dönemde yoğun eleştiri almıştı. 
     Wilson, geçen Temmuz ayında New York Times gazetesine bir makale yazarak, ''Irak'ın nükleer silah programına ilişkin bazı istihbarat bilgilerinin, Irak'tan gelen tehdidi abartmak için saptırıldığı'' iddiasını ortaya atmıştı. Wilson'ın bu makalesinin hemen ardından, CNN televizyonunda ''Çapraz Ateş'' programını yapan, ünlü köşe yazarı Robert Novak, Wilson'ın eşi Valerie Plame'in, kitle imha silahları üzerine çalışan bir CIA görevlisi olduğunu açıklayan bir köşe yazısı yazdı. Novak, bu bilgiyi ''iki Beyaz Saray yetkilisinden'' aldığını ve bu yetkililerin aynı zamanda, eski büyükelçi Wilson'ın Nijerya görevini alması için Bayan Plame'nin hükümet yetkililerine tavsiyede bulunduğunu söylediğini de kaydetti. 
     Novak'ın yazısının yayınlanmasının hemen ardından CIA, Adalet Bakanlığı'na başvurarak, bir CIA çalışanının adının deşifre edilmesinin suç teşkil ettiğine ilişkin bir rapor sundu. Geçen hafta içinde, CIA'in Adalet Bakanlığı'na yapmış olduğu suç duyurusunun basına sızmasının ardından skandal patlak verdi. 
     ABD'nin en saygın gazetelerinden The Washington Post, bazı Bush yönetimi yetkililerinin, Wilson'ın imajını zedelemek için, eşi Plame'nin CIA'de çalıştığı bilgisinin Beyaz Saray tarafından sızdırıldığı bilgisini doğruladıklarını yazdı. Bush yönetimi yetkilileri, bu konuyla ilgili Adalet Bakanlığı'na yardım etme sözü verirken, muhalefetteki Demokrat Parti'lilerin, bağımsız bir konsey tarafından soruşturmanın yürütülmesi önerisini reddetti. 
     
     ŞÜPHELER KARL ROVE ÜZERİNDE 
     Washington Post gazetesi, Novak dışında başka bir Amerikalı gazetecinin de, bir Beyaz Saray yetkilisinin kendisini arayarak aynı dönemde aynı bilgiyi verdiğini yazdı, ancak gazetecinin kimliğini açıklamadı. 
     Time dergisi de, Novak'ın köşe yazısının yayınlandığı hafta içindeki sayısında, Wilson'ın eşi Valerie Palme'nin, kitle imha silahlarının yayılması üzerinde çalışan bir CIA yetkilisi olduğunu yazdı. 
     Gazeteye göre, eski büyükelçi Wilson, Demokrat Parti Washington milletvekili Jay Inslee için geçen ay düzenlenen bir toplantıda, ''Bu davanın peşini bırakmamız söz konusu değil. Gün sona erdiğinde Karl Rove'un, Beyaz Saray'dan elleri kelepçeli çıkarılıp çıkarılamayacağını görebilmek benim için önem taşıyor'' dedi. CIA çalışanının kimliğini sızdıranın, Bush'un başdanışmanı Karl Rove olduğu ihtimali kuvvetlenirken, Beyaz Saray bu iddiaları kesin bir dille reddetti. 
     Demokrat Parti'liler, Adalet Bakanlığı soruşturmasının, bu bakanlığın başında da Cumhuriyetçi Parti'lilerin olması dolayısıyla, Beyaz Saray'a karşı adil bir soruşturma yürütülemeyeceğinde ısrar ediyor ve bağımsız bir soruşturma konseyi oluşturulmasını talep ediyor. 
     
</TEXT>
</DOC>
