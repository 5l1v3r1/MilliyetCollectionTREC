<DOC>
<DOCNO> 193119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sontur18.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Youla'dan arabasına çarpan komşusuna dava... 
</HEADLINE>
<TEXT>

     Gençlerbirliği'nin golcü futbolcusu Süleymane Youla, yurtdışındayken arabasıyla trafik kazasına karışan komşusu Mustafa Özal Perçin aleyhine 2 milyar liralık maddi tazminat davası açtı. 
     Edinilen bilgiye göre, Youla'nın avukatı Muzaffer Özşahin'in Ankara Nöbetçi Asliye Hukuk Mahkemesi'ne açtığı davanın dilekçesinde, Youla'nın bu yıl Jeep Cherokee marka bir araç satın aldığı, yurtdışına çıktığı Haziran ayının başında, aracı Türkiye'de bıraktığı belirtildi. 
     Perçin'in, aracı, sahibi Youla'nın bilgisi dışında kullandığı ve Youla yurtdışındayken trafik kazası geçirdiği anlatılan dilekçede, kaza tespit tutanağına göre Perçin'in ''tam kusurlu'' olduğu ifade edildi. 
     Kaza sonucu araçta ciddi hasar oluştuğu belirtilen dilekçede, zararın giderilmesi bakımından Perçin'den 2 milyar lira maddi tazminat talep edildi. 
     
</TEXT>
</DOC>
