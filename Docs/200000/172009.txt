<DOC>
<DOCNO> 172009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/dunya/dun01.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Uday iki genci aslanlara atmış 
</HEADLINE>
<TEXT>

The Times'a konuşan celladı, Saddam'ın gaddarlığıyla ünlü oğlunun bir keresinde 'kadın rekabeti' yüzünden iki genç erkeği canlı canlı aslanlara yem ettiğini anlattı 
     DIŞ HABERLER SERVİSİ 

     Saddam döneminde Uday Hüseyin için çalışan bir cellat, Saddam'ın büyük oğlunun vahşetinden örnekler verdi. İngiliz The Times gazetesine konuşan cellat, Uday'ın bir seferinde 19 yaşında iki genci "bir kız meselesi" yüzünden canlı canlı aslanlarına atarak yedirdiğini anlattı. 
     Geçtiğimiz hafta Amerikan operasyonunda kardeşi Kusay'la birlikte ölü ele geçirilen Uday Hüseyin'in vahşet öykülerine bir yenisi daha eklendi. Kendisini "Ebu Ahmed" olarak tanıtan ve Uday için yıllarca cellat ve tetikçi olarak çalıştığını söyleyen bir Iraklı, İngiltere'de yayımlanan The Times gazetesine yaptığı açıklamada, 19 yaşındaki iki öğrenciyi, Uday'ın çiftliklerinden birine götürmek için emir aldığını, daha sonra öğrencileri aslanlarla dolu bir kafese attığını söyledi. 
     Gençlerden birinin kafasının ilk ısırışta kopuşuna tanık olan Ebu Ahmed'e göre Uday, iki genç adamı, kadınlarla ilgili bir rekabet yüzünden öldürtmüş. Saddam döneminde Uday'ın "şahsi" işlerini yürüten ve emirlerini yerine getirmekle görevli "Birim 18"i yönettiğini anlatan Ebu Ahmed, "aslan olayı"nın dışında da pek çok vahşi infaza tanık olmuş. 
     "Piramid infaz" adı verilen infaz çeşidinde, dizleri üzerine çökertilen kurbanlar, büyük bir kılıçla ortadan ikiye ayrılıyormuş. Ebu Ahmed'e göre infazları bizzat seyretmeyen Uday, bir kameraman gönderip kurbanının ölümünü videoya aldırıyormuş. 
     
O aslanlar şimdi hayvanat bahçesinde      Saddam'ın şiddet düşkünü oğlu Uday'ın zevkleri arasında, Bağdat'taki Başkanlık Sarayı'nın kendine ayrılan bölümündeki kafeslerde tuttuğu aslanlarını elleriyle beslemek de vardı. İnsan etini de tattığı öğrenilen o aslanlar Bağdat düştükten sonra kafesler içinde Bağdat Hayvanat Bahçesi'ne nakledildi. 
     

</TEXT>
</DOC>
