<DOC>
<DOCNO> 188757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sondun11.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafein sperm artırıyor... Erkek adam kahve içer 
</HEADLINE>
<TEXT>

     Bir fincan kahvenin hatırı sanıldığından daha büyük Bol bol kahve içen erkekler daha kolay baba olabiliyor. Kafein, spermleri daha kaliteli ve hızlı hale getiriyor... 
     Bilim dünyasından gelen son haberlerden biri, erkeklerin bundan böyle daha fazla kahve içmesine yol açabilir. Araştırmadan çıkan sonuç şu Kahve beyni uyarmakla kalmıyor, erkeklerin üreme kabiliyetini de destekliyor. 
     Brezilyalı uzmanlar tarafından yapılan bir araştırma, bol miktarda kafein tüketen erkeklerde spermlerin daha hızlı hareket ettiğini ortaya koydu. 
     Doktor Fabio Pasqualotto liderliğindeki araştırma ekibi, 750 erkek üzerinde sperm dayanıklılığı ve kalitesini ölçtü. 
     Kahve içen erkeklerde içmeyenlere oranla sperm dayanıklılığının daha yüksek olduğu anlaşıldı. Aynı araştırmada, sigara içme alışkanlığının ise sperm kalitesi üzerinde rol oynamadığı belirlendi. 
     
     KAFEİNLE KISIRLIK TEDAVİSİ 
     Araştırmanın sonuçları, kafein bazlı kısırlık tedavileri oluşturulmasına da yeşil ışık yaktı. Brezilyalı uzmanlar, kafeinin beyindeki dopamin hücrelerini uyararak konsantrasyonu artırdığını hatırlatarak, aynı etkinin spermler için de geçerli olabileceğini söyledi. 
     Diğer taraftan, ABD'deki Buffalo Üniversitesi bilim adamları, marihuana ile sperm kalitesi arasındaki ilişkiyi inceledi. Buradan çıkan sonuç kahvedeki gibi olumlu değil. Düzenli olarak bu uyuşturucuyu kullanan erkeklerde daha az sperm sıvısı oluştuğu ve sperm sayısında düşüş gözlendiği ortaya çıktı. 
     Ayrıca marihuananın sperm hareketini hızlandırarak vaktinden önce yumurtaya ulaşmasına ve yumurtaya tutunamamasına yol açtığını söyleyen uzmanlar, bunun sonucunda da döllenmenin zorlaştığını belirtti. Bu olumsuz etkilere marihuananın içindeki THC adlı kimyasal maddenin neden olduğu sanılıyor. 
     Uzmanlara göre esrar da doğurganlık konusunda hem kadına hem de erkeğe zararlı. Kadın üreme sistemi daha karmaşık olduğu için çıkabilecek sorunlarla daha zor baş ediyor. 
     
</TEXT>
</DOC>
