<DOC>
<DOCNO> 179553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sonspo03.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim Bazı futbolcularımız çarşamba-pazarı kaldıramadı 
</HEADLINE>
<TEXT>

     Galatasaray Teknik Direktörü Fatih Terim, Gençlerbirliği maçından sonra yaptığı açıklamada, bazı futbolcularının çarşamba-pazar maçları oynamayı fizik olarak kaldıramadığını söyledi. 
     Fatih Terim, maçtan sonra Atatürk Olimpiyat Stadı'nda düzenlediği basın toplantısında, oyuna iyi başlamadıklarını ifade ederek, ''Ancak bu dakikalarda rakibimize bariz pozisyon vermedik. Gençlerbirliği'nin baskısı vardı. Arka arkaya 2 gol bulduk. Daha sonra 5 gol pozisyonu elde ettik, ancak değerlendiremedik'' diye konuştu. 
     Karşılaşmanın ikinci yarısında faullü bir pozisyonda yedikleri golle farkın 1'e indiğini kaydeden Terim, ''Yediğimiz gol yüzde 100 fauldü. Bu da oyuncularını endişeye düşürdü'' dedi. 
     ''Bazı oyuncuların çarşamba-pazar maçlarını fizik olarak kaldıramadı'' diyen Terim, şöyle devam etti 
     ''Biz aslında sezon başından beri çarşamba-pazar oynuyoruz. Fakat sakatlıklar ve sonradan takıma katılmalar nedeniyle bazı futbolcularımız fizik olarak yeterli değillerdi. Ancak bunun tedavisini önümüzdeki süreçte yaparız. Bülent ve Sabri'yi ise bu maç temposu etkilemedi.'' 
     
     TRANSFERDE GELİŞME YOK 
     Terim, şu an için transferde bir gelişmenin yaşanmadığını da kaydederek, yöneticilerin bunun için inanılmaz bir özveriyle çalıştıklarını söyledi. 
     Terim, transferin yalnızca kendi istemeleriyle olmadığını belirterek, ''Bazen 2-3 tarafın da oluru gerekiyor. Bazen paranız da olsa transferin gerçekleşmesi için yeterli olmuyor. Son dakikaya kadar transfer olabilir. Biz buna da alışığız. Ancak yarın 13.00'e kadar transfer yapamasak da şikayet etmeyiz. Biz mevcut kadroyla devam ederiz, buna da alışığız'' dedi. 
     Galatasaray'ın özlenen futbolunu maçlarda kısmi olarak gördüğünü kaydeden Terim, ''İyi futbolu 90 dakikaya yaymak istiyoruz. Yakın zamanda daha iyi net işler yapabiliriz. Savunmada dil sorunu da anlaşmazlığa neden oluyor'' diye konuştu. 
     Tamas'ın Galatasaray'a uzun yıllar hizmet edecek bir futbolcu olduğunu anlatan Terim, bu oyuncunun eksiklerini antrenör Ahmet Ceyhan ile özel olarak yaptıkları antrenmanlarla kapatmaya çalıştıklarını söyledi. 
     Terim, ligde tüm büyük takımların iyi gittiğini ifade ederek, ''Biz bir kaza yaptık ama o da olacak. Şampiyonlar Ligi ön eleme maçı yapmamız nedeniyle stresimiz vardı'' diye konuştu. 
     Terim, ayrıca toplantı sonrasında Türkçe bilen bir Yunanlı gazeteciye Avrupa Şampiyonlar Ligi'ndeki grupları hakkında yorum yaptı. Grubun favorisinin bulunmadığını vurgulayan Terim, ''Herkes Juventus'u favori görebilir. Ancak biz geçmişte Juventus'u elimizden averajla kaçırdık. Bu grupta herkes birbirini yenebilir. Galip gelen takımlar favoridir'' dedi. 
     Gençlerbirliği Teknik Direktörü Ersun Yenal ise topa Galatasaray'a oranla daha fazla sahip olmalarına karşın pozisyonları gole çeviremeyerek yenildiklerini söyledi. 
     
     BAŞKAN CANAYDIN ''İYİ BİR ZAFER ELDE ETTİK'' 
     Karşılaşma sonrasında bir süre statta kalıp yönetim kurulu arkadaşlarıyla görüşen kulüp başkanı Özhan Canaydın, çıkışta yaptığı açıklamada, ''Gençlerbirliği'ni yenmek iyi bir zaferdir'' dedi. 
     Rakipleriyle zorlu bir maç yaptıklarını kaydeden Canaydın, ''Maça 50 bin taraftarımız geldi. Kendilerine teşekkür ediyoruz. Bizi yanlız bırakmıyorlar. Galatasaray da her geçen gün iyi futbol oynuyor'' diye konuştu. 
     Canaydın, transfer konusunda ise herhangi bir açıklama yapmayacağını söyledi. 
     Kulüp ikinci başkanı ve basın sözcüsü Ali Dürüst de Fenerbahçe ile ligin 6. haftasındaki karşılaşmayı mutlaka Atatürk Olimpiyat Stadı'nda yapacaklarını kaydetti. 
     Bu arada yöneticilerin statta yaptıkları toplantıya, Fatih Terim'i de çağırmaları dikkati çekti. 
     Sarı-kırmızılı futbolcular da yedikleri golde Mondragon'a yapılan hareketin kesinlikle faul olduğunu iddia ederken, son dakikalarda Hakan Şükür'e yapılan hareketin penaltı olduğunu ileri sürdüler. 
     Teknik direktör Fatih Terim, futbolcularına en az 3 gün izin vereceğini söylerken, sarı-kırmızılı ekipte A ve Ümit Milli Takımlara giden 7 oyuncunun yanısıra Frank De Boer, Mondragon ve Tamas'ın da milli takımlarına çağrıldıkları, sakatlığı olan Baliç'in de milli takımına gitme olasılığının bulunduğu öğrenildi. 
     
</TEXT>
</DOC>
