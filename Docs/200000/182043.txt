<DOC>
<DOCNO> 182043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/siyaset/siy02.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den 40 PKK'lı istedik... 
</HEADLINE>
<TEXT>

   Türkiye, ABD'den PKK'nın "başkanlık konseyi" üyelerinden Cemil Bayık, Osman Öcalan, Murat Karayılan, Nizamettin Taş, Rıza Altun, Mustafa Karasu ve Duran Kalkan'ın teslim edilmesini istedi 
      SERPİL ÇEVİKCAN 

   
   Türkiye ve ABD, Kuzey Irak'ta varlığını sürdüren PKK KADEK'in dağıtılması süreciyle ilgili en kritik toplantıyı dün yaptı. Ankara, örgütün "başkanlık konseyi" üyesi 11 isminin de aralarında bulunduğu 40 kişilik bir listeyi "Türkiye'ye teslim edilmeleri" talebiyle ABD'ye resmen sundu. Listede Cemil Bayık, Osman Öcalan, Murat Karayılan, Nizamettin Taş, Rıza Altun, Mustafa Karasu, Duran Kalkan, Gülizar Tural, Fehiman Hüseyin ve Suriye uyruklu iki isim yer aldı. Örgütün tamamen dağıtılmasını isteyen Ankara, Türkiye - İran - Irak sınırına yakın Kandil Dağı ve Zap Suyu civarındaki PKK kamp ve birimlerinin uzaydan çekilmiş fotoğraflarıyla belge ve istihbarat bilgilerini ABD tarafına sundu. Görüşmede ABD'nin örgütle ilgili bazı istihbarat bilgilerini Ankara'ya ilettiği kaydedildi. Devlet Konukevi'ndeki görüşmelerde ABD heyetine Dışişleri Bakanlığı yetkililerinden Lynn Pascoe başkanlık etti. ABD heyetinde Ankara Büyükelçisi Eric Edelman'ın yanı sıra Pentagon ve CIA'dan yetkililerle ABD'nin Irak'taki özel kuvvetlerinden temsilci yer aldı. Türk tarafında ise Dışişleri Müsteşar Yardımcısı Nabi Şensoy, Dışişleri istihbarat dairesi yetkilileri ile MİT ve Genelkurmay'dan temsilciler bulundu. Pascoe'nin, örgüt yöneticilerinin sığınmacı olarak AB ülkelerine gönderilmesi formülüne, "doğru olan Türkiye'ye teslim edilmesidir" dediği toplantıda Türk tarafının ilettiği talepler şöyle 
   2 BİN TÜRK VATANDAŞI Kuzey Irak'taki 5 bin örgüt mensubundan Türk vatandaşı olan 2 bininin Topluma Kazandırma Yasası'ndan yararlanmaya zorlanması talep edildi. Diğer 3 bin teröristin de silahsızlandırılarak ülkelerine teslim edilmesi istendi. Ankara, yurtdışındaki örgüt mensuplarının söz konusu ülkelerce Türkiye'ye iadesi konusunda baskı yapılmasını talep etti. 
   SÜRGÜNÜ DÜŞÜNMEYİN BİLE Ankara, örgüt yöneticilerinin üçüncü bir ülkeye sürgüne gönderilmesinin kabul edilemez olduğunu bildirdi. 
   
   
</TEXT>
</DOC>
