<DOC>
<DOCNO> 196880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur11.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu'nun toplanması gündemde... 
</HEADLINE>
<TEXT>

     İstanbul'daki patlamalar üzerine Bakanlar Kurulu'nun olağanüstü toplanması gündemde. 
     Öte yandan Başbakan Recep Tayyip Erdoğan, İstanbul'da meydana gelen patlamalarla ilgili olarak bilgi aldı. 
     Patlamalar sırasında Keçiören'deki konutunda bulunan Başbakan Erdoğan, İstanbul Valisi Muammer Güler ve Emniyet Müdürü Celalettin Cerrah ile görüştü. 
     Erdoğan, Güler ve Cerrah'tan patlamalarla ilgili bilgi aldı. 
     
     TBMM'YE YOĞUN KORUMA 

     İstanbul'da meydana gelen patlamaların ardından TBMM'deki güvenlik önlemleri daha da arttırıldı. 
     Edinilen bilgiye göre, Türkiye'nin en iyi korunan binalarından biri olan TBMM'deki güvenlik önlemleri daha da titizlikle uygulanmaya başlandı. 
     Patlamaların ardından TBMM'de kampüse giren tüm kişiler ile araçlarda arama yapılması, vatandaşların x-ray cihazından geçirilmesi, kimlik kontrolü gibi rutin önlemler konusunda titiz davranmaları için tüm emniyet görevlileri uyarıldı. Genel Kurul Salonu ile çevre koridorlar, toplantılar öncesi ve sonrasında daha sık aranmaya başlandı. 
     
     ANKARA'DA ÖNLEMLER ARTIRILDI 

     İstanbul'da meydana gelen patlamalar üzerine Ankara'da da güvenlik önlemleri artırıldı. 
     Patlamalardan sonra Ankara Emniyet Müdürlüğü'ne bağlı ekipler, şüpheli araç ve kişiler üzerinde dikkatli olmaları konusunda uyarıldı. 
     Emniyet Güçleri, Başbakanlık, bakanlıklar, kamu kurum ve kuruluşlarına ait binaların bulunduğu yerlerde şüpheli gördükleri araç ve kişiler üzerinde uygulama yapmaya başladılar. 
     Binaların çevresinde bulunan ve durumu şüpheli görülen otoların kontrolleri tek tek yapılırken, görev yapan ekiplerden şüpheli paket ihbarlarına karşı duyarlı olmaları istendi. 
     
     ELÇİLİKLER ÖNÜNDE ALARM 

     İstanbul'daki patlamaların ardından, İngiltere ve ABD'nin Ankara büyükelçilikleri ile Dışişleri Bakanlığı önünden geçen araçlar kontrol ediliyor. 
     patlamaların ardından İngiltere ve ABD'nin Ankara büyükelçiliklerinde güvenlik önlemleri artırıldı. 
     Büyükelçilikler ve ayrıca Dışişleri Bakanlığı önünden geçen araçlar, bu kurumlara ait güvenlik güçlerince kontrol ediliyor. 
     
     BİLKENT ÜNİVERSİTESİ 2 GÜN TATİL 

     Bilkent Üniversitesi Rektör Vekili Abdullah Atalar, İstanbul'daki patlamaların ardından, üniversitedeki derslerin, ''güvenlik'' gerekçesiyle iki gün süreyle tatil edildiğini bildirdi. 
     Atalar, gazetecilere yaptığı açıklamada, İstanbul'daki patlamaların ardından sabah saatlerinde okula bir bomba ihbarının ulaştığını, ancak yapılan aramalar sonucunda herhangi bir bulguya rastlanmadığını söyledi. 
     Yalnızca okuldaki dersleri tatil ettiklerini, sosyal tesislere, yurtlara ve kütüphaneye giriş çıkışların sürdüğünü anlatan Atalar, ''Yüzde 99 ihtimalle, sınav dönemine rastladığı için öğrencilerimizden biri yapmış olabilir. Ama böyle bir güne rastladığı için risk almak istemedik'' dedi. 
     Okula daha önce de böyle ihbarların geldiğini ve genelde ihbarı yapanların öğrenci çıktığını ifade eden Atalar, ''Üniversite kampüsünde 12 bin kişi bulunuyor. Onun için tedbir almak istedik. Öğretim üyelerimiz, personelimiz çalışmalarını sürdürüyor. Yurtları da boşaltmadık'' diye konuştu. 
     Atalar, diğer üniversitelerin yetkilileri ile de görüştüklerini, oralarda da benzeri önlemlerin alındığı öğrendiklerini sözlerine ekledi. 
     Bilkent Üniversitesi'ne yabancı araçların giriş çıkışlarının titizlikle kontrol edildiği, çöp kutularının dikkatle arandığı ve okulda tadilat çalışmalarını sürdüren iş araçlarının faaliyetlerine ara verildiği gözlendi. 
     
     İZMİR ÖZEL AMERİKAN LİSESİ 2 GÜN TATİL 

     İstanbul'daki patlamaların ardından İzmir Özel Amerikan Lisesi, güvenlik gerekçesiyle 2 gün tatil edildi. 
     Alınan bilgiye göre, velilerin cep telefonlarına mesaj geçen okul yönetimi, İstanbul'daki olaylar nedeniyle saat 14.00'de tüm çocukların okuldan çıkarılmış olacağını bildirdi. 
     Okul önüne erken saatte çağrılan servisler, öğrencileri evlerine götürmeye başladı. 
     Öğrenciler, birleştirilmiş bayram tatili nedeniyle 1 Aralık'ta okula dönecekler. 
     
</TEXT>
</DOC>
