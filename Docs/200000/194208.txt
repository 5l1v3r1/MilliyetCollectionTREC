<DOC>
<DOCNO> 194208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sondun19.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman tuvalet temizleyecek ... 
</HEADLINE>
<TEXT>

     Avustralya'da yaşarken geçim sıkıntısı nedeniyle tuvalet temizliği yapan ünlü aktris Nicole Kidman, son filminde ''eski mesleğine'' döndü. Kidman, ''The Human Stain'' adlı yapımda bir temizlikçiyi canlandırıyor. 
     Internetteki ''eonline'' sitesinin haberine göre, rock yıldızı Lenny Kravitz ile evlilik arifesinde bulunan Kidman, bir yandan da film çalışmalarını tüm hızıyla sürdürüyor. 
     Son filminde ünlü aktör Anthony Hopkins'in canlandırdığı bir üniversite profesörüne aşık olan genç temizlikçi Faunia Farely'yi canlandıran Kidman, bu karakteri canlandırmaktan dolayı çok mutlu olduğunu ifade etti. Güzel oyuncu, ''Bu, her zaman hayalini kurduğum bir roldü. Eskiden Sidney'de yer gösterici olarak çalıştığım sinemada tuvaletleri de temizliyordum. Bu yüzden, o kadına beyazperdede en iyi şekilde hayat verebilmek için tüm gücümle çalıştım'' dedi. 
     Doğup büyüdüğü Avustralya'da güçlükle bir tiyatroda iş bulabildiğini belirten Kidman, ''Hatta, bir gün lağım patlamıştı. Tek başıma onu bile hallettim. Gerçekten tiksinti vericiydi. Tam olarak ne iş yaptığımı kendim bile bilmiyordum'' açıklamasında bulundu. 
     ''Human Stain'' adlı film, 23 Ocak'ta gösterime girecek. 
     
</TEXT>
</DOC>
