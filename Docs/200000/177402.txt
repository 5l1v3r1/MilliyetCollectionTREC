<DOC>
<DOCNO> 177402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sondun02.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat Saldırısı'nda Iraklı güvenlikçi parmağı... 
</HEADLINE>
<TEXT>

     Bağdat'taki BM merkezine yönelik olarak düzenlenen saldırıda teröristlerin, merkezde görevli Iraklı güvenlikçilerden yardım görmüş olmaları olasılığı üzerinde durulduğu bildirildi. 
     New York Times gazetesine açıklamada bulunan Amerikalı bir yetkili, ''saldırganların Iraklı korumalardan yardım gördükleri iddialarının araştırıldığını'' belirtti. Yetkili, ''temsilcilikte görev yapan korumaların tamamının savaştan önce Irak gizli servisiyle yakın ilişki içinde olduklarını ve BM'nin bu kişileri savaş sona erdikten sonra da kullanmaya devam ettiğini'' ifade etti. 
     Güvenlikçilerin, savaştan önce Saddam Hüseyin'in istihbarat örgütüyle sıkı işbirliği içinde bulunmalarının şüpheyi bu tarafa çektiği bildiriliyor. 
     
     İŞBİRLİĞİNİ REDDETTİLER 
     Yetkilinin verdiği bilgiye göre, olayı soruşturan Amerikalı uzmanlar, güvenlikçileri sorguya çekmeye başladıklarında, içlerinden ikisi, diplomatik dokunulmazlıkları bulunduğunu öne sürerek işbirliğinde bulunmayı reddetti. Uzmanların, bunların dışında kalan diğer güvenlikçileri sorguya çekmeye devam ettikleri belirtiliyor. 
     BM merkezine yönelik saldırı, Irak özel temsilcisi Sergio Vieira de Mello'un, Amerikalı insan hakları savunucusu Arthur Helton ile görüşmesi sırasında, oturduğu odanın tam altına isabet eden kısımda gerçekleştirilmiş ve saldırı sonucu hem De Mello hem de Helton ölmüşlerdi. 
     
     BM YETKİLİLERİ İHTİMAL VERMİYOR 
     Ancak NYT'a açıklamada bulunan New York'taki BM yetkilileri, güvenlikçilerin saldırganlara yardımcı oldukları yolundaki iddiaları şüpheyle karşıladılar. Gazetenin sorularını cevaplayan BM sözcüsü Fred Eckhard, ''bu teorilerinin işleri büsbütün içinden çıkılmaz hale getireceğini'' kaydetti, ''gerçekleri spekülasyondan ayırmak zorundayız'' diye konuştu. 
     
     TÜRK KURTARMA EKİBİ HENÜZ CESET BULAMADI 
     NYT BM merkezindeki enkaz kaldırma çalışmalarının, Türkiye'den gelen kurtarma ekibinin ceset ya da ceset parçaları aramalarına olanak vermek amacıyla geçici olarak durdurulduğunu, ancak bu aramalarda henüz bir şey bulunamadığını da yazdı. 
     
</TEXT>
</DOC>
