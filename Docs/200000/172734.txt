<DOC>
<DOCNO> 172734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/yazar/pulur.html </URL>
<DATE> 2003/07/31/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bazılarına yakışmıyor 
</HEADLINE>
<TEXT>

   
   HANİ bir kredi kartı reklamı var "Alsak alsak ne alsak " diye... 
   Biz de bazen, takılıp kalıyoruz 
   "Yazsak, yazsak ne yazsak " diye... 
   
   HAYIR, bu memlekette konu sıkıntısı çekilmez ama, yine de insanın yazmakta zorlandığı konular vardır. 
   Aziz Nesin'in bir dörtlüğü vardır 
   "Halk Partisi tüzük ister, 
   Demokratlar yüzük ister 
   Söylenecek söz çok ama 
   Söylemeye büzük ister." 
   
   MAŞALLAH o devirden bu yana, - sanırız Aziz Nesin, bunu ya 1950'den önce yazmıştır, ya da 1960"a doğru - işler bayağı değişti artık ne "Rus salatası" nın adı korkudan "Amerikan salatası" oluyor, ne de "Homongolos" kelimesine bakıp "Bunlar solcu, homongolos'un son cümlesini tersten oku, sol çıkar " diyenler kaldı. 
   
   BİR yazarın üzerinde baskı yok mudur 
   Hiç olmaz mı Baskı denilince hemen aklınıza polis, savcılık, mahkeme, cezaevi, tazminat gelmesin, hatır baskısı, dostluk baskısı, arkadaşlık baskısı da önemlidir. 
   Ama ne yapacaksınız ki, rahmetli Maliye Bakanı Vural Arıkan'ın deyimiyle Gazeteciler, bir numara küçük ayakkabıya benzer, arkadan vururlar " 
   Benzetme pek hoş olmasa da... 
   
   ŞAKİR Eczacıbaşı da, İzmir Belediye Başkanı Ahmet Piriştina da bizim eski dostlarımızdır, hele Şakir Eczacıbaşı... Rahmetli Tuncan Okan'ın bütün ısrarlarına rağmen, bir türlü "Sinematek" üyesi olamamışızdır, kendisine hep takılır dururuz. 
   Geçenlerde adı bir "sansür" işine karıştı... 
   Piyanist Fazıl Say'ın, Madımak katliamını anlatan oratoryosunun sonuna eklediği vahşet görüntüleri, Kültür Bakanı'nın isteği üzerine, Şakir Eczacıbaşı tarafından Fazıl Say'a iletilmiş ve görüntüler kaldırılmış, aksi halde Bakanlık orkestrayı, koroyu geri çekecekmiş... 
   Diyeceksiniz bunda Eczacıbaşı'nın günahı var mı, zaten ne kadar iyi niyetli olduğunu anlatıp, durdu... 
   Evet, ama, insanın gönlü "Şakir Eczacıbaşı ile sansür"ü yan yana görmek istemiyor. 
   
   BİR ikinci dostumuz Ahmet Piriştina, DSP'den İzmir Belediye Başkanı seçildi, DSP 3 Kasım seçiminde paldır küldür gitti, Piriştina da, geçenlerde CHP'ye girdi. 
   Yadırgayabilirsiniz ama, çok da olağandışı değil 
   "Zaten Ecevit, kasımda politikadan çekilecek, onun için CHP'ye geçtim " 
   İşte, bu esbab - ı mucibe Piriştina'ya yakışmıyor. 
   Demek ki DSP'ye Ecevit için girmiş, Ecevit yoksa o da yok 
   Üstelik, Ecevit, ertesi gün açıkladı, "siyasetten filan çekilecek değilim " dedi. 
   
   EVET, bu yazı gecikmiş bir yazıdır. 
   Kısacası, her iki dostumuza da, yaptıkları bize göre yakışmadı. 
   Yakışmadığı için de, bu yazı, bu kadar gecikti ya 
   
      
   
</TEXT>
</DOC>
