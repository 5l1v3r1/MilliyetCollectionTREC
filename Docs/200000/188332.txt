<DOC>
<DOCNO> 188332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/soneko18.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Ek taşıt vergisinde kimsenin bir kuruşu kalmayacak 
</HEADLINE>
<TEXT>

     Maliye Bakanı Kemal Unakıtan, Uluslararası Para Fonu IMF ile görüşmelerde herhangi bir sıkıntı olmadığını belirtirken, Devlet Bakanı Ali Babacan da ''IMF ile görüşmeler bu hafta bitecek mi '' sorusu üzerine ''Bitmesi lazım diye düşünüyorum ama belli olmaz'' dedi. 
     Maliye Bakanlığı'nda gerçekleştirilen ve Maliye Bakanı Unakıtan, Devlet Bakanı Babacan, Hazine Müsteşarı Halil İbrahim Çanakçı, Maliye Müsteşarı Hasan Basri Aktan ile Hazine, Maliye ve DPT bürokratlarının katıldığı değerlendirme toplantısı sona erdi. 
     Bakan Unakıtan, 1 saat 45 dakika süren toplantının çıkışında gazetecilerin sorularını yanıtlarken, IMF ile görüşmelerin devam ettiğini, vergi teşvikleri konusunda da taraflar arasında hiç bir sıkıntı bulunmadığını ifade etti. 
     Doğrudan Vergi Reformu tasarısının ne zaman hazırlanacağı sorusuna ''Çok yakın zamanda'' karşılığını veren Unakıtan, ''IMF kredisi gecikecek mi '' şeklindeki soru üzerine de ''Hayır her şey yolunda'' diye konuştu. 
     Maliye Bakanı, ek taşıt vergisinin iptali ile ortaya çıkan 900 trilyon liralık açığın nasıl kapatılacağı sorusunu yanıtlarken ise konuya ilişkin çalışmaların hemen hemen bittiğini söyledi ve yakında gerekli açıklamanın yapılacağını söyledi. 
     Bir başka soru üzerine de ''Yeni vergi yok'' diyen Unakıtan, ''Görüşmeler devam ediyor, yakında sonuçlanır hepsi. Gerekli açıklamaları da o zaman Sayın Babacan yapar'' diye konuştu. 
     
     EK VERGİ İÇİN KANUN DEĞİŞİKLİĞİ 
     Unakıtan, Anayasa Mahkemesi'nce iptal edilen ek motorlu taşıt vergisinin mahsubu için de bir kanun değişikliğine ihtiyaç bulunduğunu, kendilerinin de bu doğrultuda bir mevzuat değişikliğine gideceklerini vurguladı. 
     Kemal Unakıtan, ''Mahsup Ocak'ta mı olacak '' sorusu üzerine de ''Mahsubu yapacağız. Zaten hazırlıklar o zamana denk geliyor. Kimsenin bir kuruşu kalmayacak. Hepsini ödeyeceğiz'' açıklamasında bulundu. 
     Maliye Bakanı, liradan 6 sıfır atılmasına ilişkin Maliye görüşünün tamamlanıp tamamlanmadığının sorulmasına karşılık da konu üzerinde çalışmaların devam ettiği ifade etti. 
     
     BABACAN'IN AÇIKLAMALARI 
     Bu arada, aynı soru yöneltilen Devlet Bakanı Babacan da çalışmalar devam ederken açıklama yapmadığını, her şey bitip nokta konulduktan sonra bir açıklamada bulunacaklarını belirtti. 
     Babacan, ''ABD kredisinin teknik çalışmaları bitti mi '' şeklindeki soruya ise ''Aynı şekilde. Yapalım, noktayı koyalım, bitsin her şey. Öyle açıklama yapalım'' karşılığını verdi. 
     Devlet Bakanı Babacan, IMF kredisinin gecikip gecikmediğinin sorulması üzerine de gözden geçirme ortasında prensip olarak konuşmadığını vurguladı. ''Gözden geçirme bitecek. Noktayı koyalım, ondan sonra gerekli açıklamaya yapalım'' diyen Babacan, ''Görüşmeler bu hafta bitecek mi '' sorusunu da ''Bitmesi lazım diye düşünüyorum ama belli olmaz'' diye yanıtladı. 
     
</TEXT>
</DOC>
