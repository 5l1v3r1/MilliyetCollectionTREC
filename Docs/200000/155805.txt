<DOC>
<DOCNO> 155805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sondun14.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan Erdoğan'ın ziyaretini eleştiren Rumlara tepki.. 
</HEADLINE>
<TEXT>

     KKTC Cumhurbaşkanı Rauf Denktaş, Rum yönetiminin, Başbakan Recep Tayyip Erdoğan'ın dün Ada'ya yaptığı resmi ziyareti ''işgal altındaki bölgeye yapılan yasadışı ziyaret'' olarak nitelemesine sert tepki göstererek, ''Rumların bu akıldan vazgeçmelerini'' istedi. 
     Denktaş, ''Bu akıldan vazgeçmedikleri sürece bizimle uzlaşma kapılarını kapatıyorlar demektir. Bu akılda devam ettikleri içindir ki, 40 yıldır Kıbrıs meselesi halledilemedi'' dedi. 
     Denktaş, bir heyeti kabulü sırasında yaptığı açıklamada, Rumların ''meşru Kıbrıs cumhuriyeti hükümeti olduklarını'' iddia ettiğini, ancak Rumların 1960'ta Türk-Rum ortaklığında kurulan Kıbrıs Cumhuriyeti'ni 1963'te silah zoruyla yıktığını anlatarak, Rumların 1975'te nüfus mübadelesi ile iki zeminli yeni bir ortaklık oluşacağını kabul ettiğini kaydetti. 
     Şimdiye kadar görüştüğü Rum liderlerin, Makarios'un, ''Kıbrıs Cumhuriyeti unvanını muhafaza etmek, Enosis'e en yakın yoldur'' sözünü vasiyet olarak aldıklarına ve buna hizmet ettiklerine işaret eden Denktaş, Rumların Avrupa Birliği'ne 1960 anlaşmalarının Kıbrıs Türklerine verdiği hakları ortadan kaldırmak ve silahla yapamadıklarını yapmak için müracaat ettiğini belirtti. 
     Rumların KKTC'deki kurum ve makamlardan ''sahte'' olarak bahsederek kendi kendini aldattığını ifade eden Denktaş, ''Halklarına da 'Kuzey'de işte bu sahtekarların oluşturduğu, gecekondularda yaşayan zavallı insancıklar vardır. Bunlarla pazarlık yapılmaz, bunlarla alay edilir, zaman kazanılır, ama biz Kıbrıs Cumhuriyeti olarak yolumuza devam ederiz' mesajını vermek suretiyle bunca yılı heba ettiler. Ve bizdeki, kendilerine olan güvensizliği artırdılar, derinleştirdiler'' diye konuştu. 
     Rumların, Başbakan Erdoğan'ın ''sahte bir devlete gelmediğini ve yasadışı bir şey yapmadığını'' kabul etmeleri halinde uzlaşmanın yarı yolunu kat edeceklerini dile getiren Denktaş, şöyle konuştu 
     ''Bu akıldan vazgeçmeleri lazımdır. Çünkü hiçbir zaman biz devletimizden, egemenliğimizden, Anavatan'ın garantisinden, iki kesimliliğinin sulandırılmamasından, mal mülk sorununun global bir şekilde halledilmesinden vazgeçecek değiliz. Bunun bilinci içerisinde olsunlar.'' ''Yeni bir ortaklık kurmaya ve bu yeni ortaklığı iki tarafın vereceği yetkilerle donatılmış bir ortaklık haline getirmeye hazır olduklarını'' ifade eden Denktaş, ''Başkalarının tepeden inme planlarıyla vakit geçirmeye hakkımız yok''dedi. Cumhurbaşkanı Denktaş, şöyle devam etti 
     ''İki taraf bu meseleyi halledecektir, halledebiliriz, ben buna yürekten inanıyorum. Silah zoruyla zaptettikleri mevkiinin kendilerine ait olmadığını, bizim de o mevkide hakkımız olduğunu, o mevkiden silah zoruyla atıldığımız için Kuzey'de o mevkiye denk bir devlet kurduğumuzu ve bunun kendilerinki kadar yasal olduğunu kabul ettikleri an her şey halledilir.'' 
     
</TEXT>
</DOC>
