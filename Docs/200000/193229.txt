<DOC>
<DOCNO> 193229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun21.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin "Rus basını henüz bağımsız değil" 
</HEADLINE>
<TEXT>

     Rusya Devlet Başkanı Vladimir Putin, Rus basınının tam bağımsızlığı için koşulların hala oluşmadığını, ancak ifade özgürlüğünün güvence altına alındığını söyledi. 
     Putin, İtalya ziyaretinden önce İtalyan gazetecilere yaptığı açıklamada, basın özgürlüğünün demokratik toplumun vazgeçilmez unsuru olduğunu kaydederek, basının öncelikle ekonomik bağımsızlığa kavuşması gerektiğini vurguladı. 
     ''Basın mali ve ticari işlerden uzak olmalıdır. Olmazsa, basın mensupları bağlı bulundukları şirketin sorunlarını gündeme getirir ve bunlara hizmet ederler'' diyen Putin, ''Bunun koşulları bizde henüz oluşmadı'' dedi. 
     Rusya'da bazı basın organlarının ekonomik bağımsızlığı başarabildiğini kaydeden Putin, konuşmasını şöyle sürdürdü 
     ''Bazıları çağdaş şekilde ekonomik sorunlarına çözüm bulmayı başardı. Ekonomik olarak etkili ve tamamen bağımsız hale gelebildi. Bunlar, Rus medyasının geleceğinin gerçek değerli örnekleridir. Bazılarıysa hala yerel, bölgesel, federal yetkililer, iş dünyası, bazı büyük firmalar veya sponsorlara bağımlılar. Ancak tüm bunlara rağmen hepsi için düşünce özgürlüğü güvence altına alınmıştır. Bu nokta, bizim çok önem verdiğimiz ve gelecekte de kesinlikle savunmaya devam edeceğimiz önemli bir unsurdur'' diye konuştu. 
     
</TEXT>
</DOC>
