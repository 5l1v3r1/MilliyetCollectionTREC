<DOC>
<DOCNO> 161682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/soneko06.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş ve Tekel'de ihaleye çıkıldı... 
</HEADLINE>
<TEXT>

     Özelleştirme İdaresi Başkanlığı ÖİB , TÜPRAŞ ile TEKEL'in bağlı ortaklıkları olan, Alkollü İçkiler Sanayi ve Ticareti A.Ş. ve Sigara Sanayi İşletmeleri ve Ticareti A.Ş'nin özelleştirilmesi amacıyla, bugün gazetelere verdiği ilanlarla ihaleye çıktı. 
     İlana göre, çıkarılmış sermayesi 250 trilyon 419 milyar 200 milyon lira olan Türkiye Petrol Rafinerileri A.Ş'nin TÜPRAŞ , yüzde 65.76'sına tekabül eden, her biri 1000 lira nominal değerli, 164 milyar 683 milyon 490 bin 220,875 adet A grubu idare hissesi, blok satış yöntemi ile özelleştirilecek. 
     TÜPRAŞ ihalesine katılmak isteyen alıcı firmalar, TÜPRAŞ için hazırlanan İhale Şartları Belgesi ve tanıtım dokümanını, 20 bin ABD Doları bedelle 11 Haziran 2003 tarihinden itibaren İdare'den temin edebilecekler. 
     İhaleye katılmak için İhale Şartları Belgesi ve Tanıtım Dokümanı alınması zorunlu olacak. 
     İtimat ve gizlilik sözleşmesini imzalayarak tanıtım dokümanı ve ihale şartnamesi almış teklif sahipleri, istekleri halinde, ihaleye teklif verme öncesinde temin edilen bilgileri teyit etmek ve mevcut durum tespiti yapmak üzere, 7 Temmuz-29 Ağustos 2003 tarihleri arasında, 55 bin dolar karşılığı bilgi odasını ziyaret edebilecekler. Bilgi odasına girebilmek için son başvuru tarihi 24 Temmuz 2003 olarak belirlendi. 
     İhaleye katılım gerçek ve tüzel kişiler ile ortak girişim grupları katılabilecek. Teklif sahiplerinden ihaleye katılabilmek için 30 milyon dolar geçici teminat alınacak. İhale Komisyonu'nca yapılacak değerlendirme sonucuna göre, alınacak tekliflerden bir kısa liste oluşturulabilecek. 
     
     18 EYLÜL'E KADAR TEKLİF VERİLEBİLECEK 

     Teklifler, İhale Şartları Belgesi ve Tanıtım Dokümanında belirtilen hususlar dikkate alınarak hazırlanıp, 18 Eylül 2003 Perşembe günü saat 16.00'ye kadar Özelleştirme İdaresi Başkanlığı'na teslim edilecek. 
     Son teklif verme tarih ve saatinden sonra İdare'ye ulaşacak teklifler, değerlendirmeye alınmayacak. Söz konusu ihale kapalı zarf içinde teklif almak ve görüşmeler yapmak suretiyle pazarlık usulü ile gerçekleştirilecek. 
     İhale Komisyonu tarafından gerekli görüldüğü takdirde ihale, pazarlık görüşmesine devam edilen teklif sahiplerinin katılımı ile açık arttırma ile sonuçlandırılabilecek. 
     
     TEKEL İŞLETMELERİ 

     Tekel'e bağlı ve sermayesi 13 trilyon lira olan Alkollü İçkiler Sanayii ve Ticareti A.Ş. ile sermayesi 35 trilyon lira olan Sigara Sanayii İşletmeleri ve Ticareti A.Ş'nin, yüzde 100'er hissesinin blok satışı için de gazetelere verilen ilanlarla ihaleye çıkıldı. 
     Buna göre, yatırımcılar, işletmeler için hazırlanan İhale Şartları Belgesi ve Tanıtım Dokümanını, her işletme için 20 bin ABD Doları bedelle, 23 Haziran 2003 tarihinden itibaren İdare'den temin edebilecekler. 
     İhaleye katılmak için İhale Şartları Belgesi ve Tanıtım Dokümanı alınması zorunlu olacak. 
     İtimat ve gizlilik sözleşmesini imzalayarak tanıtım dokümanı ve ihale şartnamesi almış teklif sahipleri, istekleri halinde, ihaleye teklif verme öncesinde temin edilen bilgileri teyit etmek ve mevcut durum tespiti yapmak üzere, 14 Temmuz-12 Eylül 2003 tarihleri arasında, 50 bin dolar karşılığı bilgi odasını ziyaret edebilecekler. Bilgi odasına girebilmek için son başvuru tarihi 24 Temmuz 2003 olarak belirlendi. 
     İhaleye katılım gerçek ve tüzel kişiler ile ortak girişim grupları katılabilecek. Teklif sahipleri ihaleye katılabilmek için her işletme için 15 milyon dolar geçici teminat verecek. İhale Komisyonu'nca yapılacak değerlendirme sonucuna göre, alınacak tekliflerden bir kısa liste oluşturulabilecek. 
     
     SON TEKLİF 26 EYLÜL'DE 

     Teklifler, İhale Şartları Belgesi ve Tanıtım Dokümanı'nda belirtilen hususlar dikkate alınarak hazırlanıp, her iki işletme için de 26 Eylül 2003 Cuma günü saat 18.00'e kadar Özelleştirme İdaresi Başkanlığı'na teslim edilecek. 
     Son teklif verme tarih ve saatinden sonra İdare'ye ulaşacak teklifler, değerlendirmeye alınmayacak. 
     
     ARAÇ MUAYENE İSTASYONLARI DA... 

     Resmi Gazete'nin bugünkü sayısında yayımlanan ÖİB'nin Özelleştirme Yüksek Kurulu Kararı ile araç muayene istasyonları da özelleştirme kapsamına alındı. özelleştirme hazırlık işlemleri Bayındırlık ve İskan Bakanlığı ve Karayolları Genel Müdürlüğü tarafından Özelleştirme İdaresi Başkanlığı ile işbirliği içinde yürütülecek ve bu hazırlıklar 8 ay içinde tamamlanacak. 
     
</TEXT>
</DOC>
