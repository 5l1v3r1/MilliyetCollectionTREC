<DOC>
<DOCNO> 151881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sonspo13.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor-Kocaelispor... Final gibi bir maç... 
</HEADLINE>
<TEXT>

     Denizlispor Kulübü Futbol Şubesi Sorumlusu Feridun Basmacı, Kocaelispor maçının final havasında geçeceğini söyledi. 
     Yeşil-siyahlı takımda, kart cezalıları Ali Tandoğan ve Mustafa Özkan'ın yokluğu teknik heyeti düşündürüyor. 
     Bu arada 3'er sarı kartı olan Kabat, Ersen Martin, Hakan Çimen, İsmet, İlyas ve Hiatenen, cezalı duruma düşmemeleri için yönetim tarafından uyarıldı. 
     Son 4 maçta yalnızca 1 puan alabildiklerini belirten kulüp futbol şubesi sorumlusu Feridun Basmacı, ''Kocaelispor maçı öncesi, yönetim kurulu ve futbolcularımızın bazı şeylerin ciddiyetini kavradığını düşünüyorum'' dedi. 
     Puan kaybına tahammülleri kalmadığını belirten Basmacı, şöyle konuştu 
     ''Bizim için final niteliğinde bir maç. Gelecek yılın hesaplarını şimdiden yapabilmek için Kocaelispor'u mutlaka yenmemiz gerekiyor. Maçı kazanıp tehlikeli bölgenin dışına çıkmak istiyoruz. Aksi bir sonucu aklımıza bile getirmek istemiyoruz.'' Basmacı, yönetimin maraton ve kale arkası tribünleri biletlerini ücretsiz yaptığını, kapalı tribün biletlerinin de 5 milyon liradan satılacağını belirterek, taraftarlardan da bu jeste karşılık beklediklerini bildirdi. 
     





</TEXT>
</DOC>
