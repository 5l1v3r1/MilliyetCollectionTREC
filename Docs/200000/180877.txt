<DOC>
<DOCNO> 180877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/soneko03.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
GZO Başkanı Fındık üretici sabrederse fiyat 5 milyona ulaşır 
</HEADLINE>
<TEXT>

     Giresun Ziraat Odası GZO Başkanı Özer Akbaşlı, üreticinin sabırlı olması halinde bu yıl fındık fiyatının sezon sonuna kadar 5 milyon liraya ulaşacağını söyledi. 
     Akbaşlı, FİSKOBİRLİK'in henüz alım kampanyasını başlatmamasına rağmen piyasada, yeni ürün fındığın 2 milyon 100 bin liradan işlem gördüğünü belirtti. 
     Fındık fiyatının yükselmesi için üreticinin fındığının pazara mutlaka ihtiyacı kadar indirmesi gerektiğini vurgulayan Akbaşlı, ''Tarihinde ilk kez fındık devlet tarafından desteklenmedi. Alım yapmak için kaynak arayan FİSKOBİRLİK'in de durumu ortada. Bu durumda üreticiye fındığını pazara azar azar indirmek düşüyor. Bu yıl rekolte tahmin edilen 460 bin tonunda altında. Bu durum fındık fiyatının yükselmesi için büyük bir avantajdır'' dedi. 
     Akbaşlı, üreticinin sabırlı olması halinde bu yıl fındık fiyatının sezon sonuna kadar 5 milyon liraya kadar ulaşacağını kaydederek, şöyle devam etti 
     ''Bu konuda ziraat odası olarak bir kampanya başlattık. Oda yönetim kurulu olarak köy köy gezerek üreticiden fındığını pazara ihtiyacı kadar indirmesini istiyoruz. Fındığın yüzde 60'lık bir bölümünün pazara indirildiği Eylül ve Ekim ayları fındık fiyatı yönünden kritik aylardır. Bu yıl rekolte az, üreticimizin sabırlı davranışı bu kritik aylarda piyasayı dengeler ve Eylül ayında fiyatı en az 2 milyon 500 bin lira olur. Fındık fiyatı yıl sonuna kadar 3 milyon liraya, sezon sonuna kadar da 5 milyon liraya ulaşır.'' Fındık hasatının sonlarına gelindiğini ve fındığın önemli bir bölümünün harmanda olduğunu ifade eden Akbaşlı, ''Harmanlama evresi fındıkta çok önemlidir. Son günlerde havalar yağışlı gidiyor. Üretici mutlaka fındığını yağmurdan korumalıdır. Kötü bir harman evresi geçiren fındığın randımanı düşük olur. Randımanı düşük olan fındıktan üretici kilogram başına 300-500 bin lira zararı söz konusudur'' diye konuştu. 
     
</TEXT>
</DOC>
