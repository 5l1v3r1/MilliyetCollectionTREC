<DOC>
<DOCNO> 199371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/dunya/dun04.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'KKTC'de seçimi muhalefet almalı' 
</HEADLINE>
<TEXT>

   BRÜKSEL 

   
   AB Komisyonu'nun Genişlemeden Sorumlu Üyesi Günter Verheugen, "Kıbrıs'ta çözümsüzlüğün Türkiye'ye siyasi ve ekonomik açıdan çok pahalıya mal olacağını ve KKTC'deki seçimlerde muhalefetin kazanmasını umut ettiğini" söyledi. 
   Şubatta hükümete yönelik tavsiye raporu hazırlayacak olan Belçika Senatosu'nun Dışişleri Komisyonu'nda konuşan Verheugen, seçimleri ancak muhalefetin kazanması durumunda tanıyacaklarını belirterek, "Eğer muhalefet kazanırsa bu seçimler bir potansiyel ve değer kazanır. Muhalefet çözüm ve AB'ye girmek istiyor" dedi. "Çözüm Denktaş'ta değil" diyen Verheugen, "O kendini güçlü bir kişi zannediyor, herkesi yönlendirebileceğini düşünüyor. Oysa New York, Ankara, Atina, Lefkoşa ve Brüksel arasında görüşmeler oluyor, kararlar Denktaş'ın arkasından sırtından alınıyor. Onun bir şeyden haberi yok" dedi. Verheugen, konuşmasında TSK'yi eleştiren sözler de sarf etti. "Askerlerin bugünkü hükümete nasıl davranacaklarını merak ettiklerini, Türkiye'nin Kıbrıs konusunda 'modası geçmiş' görüşler savunduğunu, Yunanlıların Türkiye'yi sardıklarının, Kıbrıs'ın da bu politikanın bir parçası olduğunun ileri sürüldüğünü" ifade eden Verheugen, "Generaller bunları anlatıyor, Türk kamuoyu da inanıyor. Bunlar gerçek değil" dedi. 
   
   
   
</TEXT>
</DOC>
