<DOC>
<DOCNO> 164127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko09.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv sektörü, "20 Yaş Yasası"nın çıkmasını bekliyor... 
</HEADLINE>
<TEXT>

     Otomotiv Sanayi Derneği OSD Yönetim Kurulu Başkanı Ali İhsan İlkbahar, ''20 yaş üstü araçların hurdaya çıkarılıp yenisinin alınması'' halinde ÖTV indirimini öngören düzenlemenin, bir an önce TBMM'den çıkması gerektiğini bildirdi. 
     İlkbahar, 20 yaş üstü araçlarla ilgili düzenlemenin geçen hafta çıkması gerektiğini, ancak bir gecikme olduğunu, Meclis'ten bugün yarın bir sonuç beklediklerini bildirdi. 
     ''20 yaş ve üstü araçlarla ilgili düzenleme, bir an önce Meclis'ten çıkmalı'' diyen İlkbahar, bu konunun daha fazla gecikmesinin, beklentiye sevk edilen insanlarda olumsuz etki yapabileceğini dile getirdi. 
     Yasal konulardaki eksikler tamamlandığında, iç piyasada belli bir hareketlilik yaşanacağını, bu düzenlemenin, satışları 40-50 bin adet artıracağını kaydeden İlkbahar, iç pazardaki talep artışı ve kalıcı bir büyümenin ise ekonominin genel durumu ve vergilere bağlı olduğunu vurguladı. 
     İstikrarlı bir ekonominin sağlayacağı güven ortamının, tüm sektörlerde olduğu gibi otomotivde yeni talepler yaratacağını anlatan İlkbahar, ayrıca, sektör üzerinde ağır bir vergi yükünün bulunduğunu, bunun da talebi olumsuz etkilediğini belirtti. 
     İlkbahar, bir otomobilin fabrika çıkış fiyatı üzerindeki toplam vergilerin yüzde 50 civarında olduğuna dikkati çekerken, ''İç pazar çok kötü. Satışlar, 15-20 yıl öncesinin seviyesinde. Yüzde 50 seviyesinde vergi, vatandaşı otomobil almaktan caydırıyor. Bu vergi oranı vatandaşa Sen otomobil alma demektir'' diye konuştu. 
     Taşıt Araçları Yan Sanayii İhracatçıları Birliği Başkanı TAYSİB Başkanı Erkut Özerman da, 20 yaş ve üstü araçlarla ilgili düzenlemenin iç pazarda bir hareketlenme yaratacağına inandığını, ancak boyutlarını şimdiden kestirmenin güç olduğunu söyledi. 
     Özerman, otomotiv sektörünün, yüzde 80-90 oranında ihracat ağırlıklı çalıştığına işaret ederek, iç pazardaki hareketliliğin, yurtiçi ve yurtdışı satışlardaki dengeyi sağlaması açısından önemli olduğunu kaydetti. 
     
</TEXT>
</DOC>
