<DOC>
<DOCNO> 187232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun19.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin cami skandalında 80 bin Euro'luk cezayla anlaşıldı .. 
</HEADLINE>
<TEXT>

     Almanya'nın başkenti Berlin'deki Şehitlik Camii'nde kaçak inşaat yapıldığı gerekçesiyle 80 bin euro para cezası ödenmesi konusunda anlaşma sağlandı. 
     Caminin bulunduğu Neukölln semtinin Belediye Başkanı Heinz Buschkowsky, İmar ve İskan Dairesi yöneticisi Stefanie Vogelsang, Berlin Başkonsolosluğu Din Hizmetleri Ataşesi Ziya Ersin ve Diyanet İşleri Türk İslam Birliği DİTİB Genel Sekreteri Ali Gülcek arasında yapılan görüşmelerden sonra, Türkiye ve DİTİB'in birlikte 80 bin euro para cezası ödemeleri konusunda anlaşmaya varıldı. 
     Anlaşmaya göre, minareleri ve kubbesinin öngörülenden daha yüksek yapıldığı gerekçesiyle Vogelsang tarafından getirilen inşaat yasağı ise caminin sağlamlık raporu hazırlanıncaya kadar geçerli kalacak. 
     Neukölln İmar ve İskan Dairesi, caminin 2 minaresinin öngörülenden 8.5 metre, kubbesinin de öngörülenden daha büyük yapıldığı gerekçesiyle inşaatı durdurmuş, daha sonra da kaçak inşaat yapıldığı gerekçesiyle 100 bin euro para cezası kesmişti. 
     Daire, daha sonra da caminin 3 tahta kapısındaki süslemelerde, Almanya'da ve Türkiye'de yasak olan fildişi ve kaplumbağa kabuğu kullanıldığı gerekçesiyle 10 bin euro'luk ikinci para cezası daha kesmişti. 
     Dairenin bir sözcüsü, caminin bulunduğu arsanın 1886 yılında Osmanlı Devleti'ne hediye edildiğini hatırlatarak, para cezasını Türkiye'nin de ödeyebileceğini söylemişti. 
     
</TEXT>
</DOC>
