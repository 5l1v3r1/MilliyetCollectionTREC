<DOC>
<DOCNO> 192953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/yasam/yas04.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük ikramiye acıyı da getirdi 
</HEADLINE>
<TEXT>

   Aronsen ailesi, lotoda büyük ikramiyeyi kazandı... Ancak sevinçleri, oğullarının fidye için kaçırılmasıyla kursaklarında kaldı. Fidye verildi ancak Remi ölmüştü 
      FRANKFURT Milliyet 
   
   Norveç'te iki yıl önce büyük loto ikramiyesini kazanan Aronsen ailesi, milyonerlik sevincini yaşayamadı. Başkent Oslo'da yaşayan ve milyoner olma hayaliyle loto oynayan babaanne Aronsen, altılıyı tutturarak 1 milyon 200 bin euro yaklaşık 2.1 trilyon lira tutarındaki ikramiyenin sahibi oldu. Aronsenler, zenginliğin keyfini çıkartmaya hazırlanırken, acı bir haberle sarsıldı. Parayı almalarının üzerinden kısa bir süre geçmişti ki, 13 Ağustos 2001'de yaşlı kadının 20 yaşındaki torunu Remi Aronsen kaçırıldı. 
   
   Boğularak öldürüldü 
   Fidyeciler genci serbest bırakmak için 72 bin euro yaklaşık 125 milyar istedi. Aile, istenen parayı bir plastik torbaya doldurarak istenilen yere bıraktı ve Remi'nin serbest bırakılmasını beklemeye başladı. Aradan iki gün geçmesine rağmen haber çıkmayınca, aile durumu polise bildirdi. Polisin bir haftalık araması sonunda Remi Aronsen'in cesedi, bir nehir kenarında bulundu. 
   
   Esrar borcu için... 
   Ağzına bir bez tıkanarak boğulan gencin katil zanlısı ve arkadaşları da kısa süre sonra yakalandı. Jan Christian Olsen 38 , mahkemede esrar borcunu ödemek için Aronsen'i kaçırdıklarını itiraf etti. Gencin kazayla öldüğünü iddia eden Olsen, kasıtlı cinayet suçundan 14 yıl hapis cezasına çarptırıldı. 
   
   
</TEXT>
</DOC>
