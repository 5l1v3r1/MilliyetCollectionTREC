<DOC>
<DOCNO> 159904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun03.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Kıbrıs'ta devreye giriyor... 
</HEADLINE>
<TEXT>

     ABD Dışişleri Bakanlığı'nın Kıbrıs Özel Koordinatörü Tom Weston, BM Genel Sekreteri Kofi Annan'ın çözüm planı çerçevesinde Kıbrıs'ta görüşmelerin yeniden başlaması için Atina, Ankara ve Lefkoşa'yı ziyaret edecek. 
     ABD Dışişleri Bakanlığı, konuyla ilgili soru üzerine yaptığı açıklamada, Weston'ın 9-20 Haziran tarihleri arasında, Brüksel, Roma, Atina, Lefkoşa ve Ankara'yı ziyaret etmeyi planladığını bildirdi. 
     Bakanlık, Weston'ın temaslarını ''normal danışmalar'' olarak tanımlarken, ''ABD'nin amacı, Kıbrıs'ta iki tarafın, BM'nin iyi niyet misyonu altında, Genel Sekreter Annan'ın çözüm planı temelinde, görüşmelere başladığını görmektir'' ifadesini kullandı. 
     ABD Dışişleri Bakanlığı açıklamasında, ''Biz bu müzakerelerin mümkün olduğu kadar çabuk başlaması gerektiğine inanıyoruz'' denildi. 
     
</TEXT>
</DOC>
