<DOC>
<DOCNO> 197206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/spor/spo11.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahkim'den şok karar 
</HEADLINE>
<TEXT>

   Kurul, Futbol Federasyonu'nun "Fenerbahçe - Rizespor maçı 3 Aralık'ta" oynanacak açıklamasından birkaç saat sonra Rizespor'un itirazını haklı buldu, yürütmeyi durdurma kararı verdi 
      CEMAL ERSEN 

   
   Şaşkınlık yarattı 
   FUTBOL Federasyonu Tahkim Kurulu'ndan şok bir karar çıktı. Kurul, dün akşam yaptığı toplantıda federasyonun kural hatası nedeniyle tekrarına karar verdiği ve 3 Aralık'ta oynanacağını açıkladığı Fenerbahçe-Ç.Rize maçı ile ilgili olarak yürütmeyi durdurma kararı verdi. Bu karar sonrası federasyon tarafından söz konusu tarihte oynanacağı açıklanan karşılaşmanın kaderi Tahkim Kurulu'nun son kararına kaldı. 
   
   Tebliğ edildi 
   KARADENİZ ekibinin itiraz dilekçesinde hakem Ali Aydın'ın kural hatası yaptığına ve maçın tekrarına dair talimatlarda açık bir hüküm bulunmadığını belirttiği öğrenildi. Yeşil - Beyazlı kulüp ayrıca maçın tekrarı yerine 84. dakikadan itibaren oynanması gerektiğini savundu. Kurul, söz konusu itirazı yerinde bulurken kararın federasyonla Fenerbahçe Kulübü'ne tebliğ edilmesini ön gördü. 
   
   Toplantı 5 Aralık'ta 
   BAYRAM tatili nedeniyle bir dahaki toplantısını 5 Aralık perşembe günü yapacak olan Tahkim Kurulu'nun Rizespor'un itiraz gerekçelerini inceleyecek olan federasyondan gelecek yanıtı değerlendireceği vurgulandı. Federasyonun maç tarihini açıkladığı aynı günde Tahkim Kurulu'nun yürütmeyi durdurma kararı vermesi milli maç şokunu üzerinden atamayan federasyonu sıkıntıya soktu. 
   
   Büyük çelişki    21 Nisan 2002'de oynanan Özkaracaahmet-Kirazlıtepe maçında Özkaracaahmetli Volkan iki sarı kart görmüş ve oyundan atılmamıştı. Futbol Federasyonu'nun maçın yeniden oynanması kararını ise Tahkim Kurulu da onaylamıştı. Ancak kurul Fenerbahçe-Rize maçı için aynı kararı almadı. 
   
   
</TEXT>
</DOC>
