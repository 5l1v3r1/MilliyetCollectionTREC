<DOC>
<DOCNO> 181012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sondun21.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki ''Anayasal Monarşi Hareketi'' Mehmetçiğe sıcak bakıyor 
</HEADLINE>
<TEXT>

     Irak'ın önemli muhalif gruplarından ''Anayasal Monarşi Hareketi''nin lideri Şerif Ali Bin Hüseyin, ''işgal güçlerinin'' Irak'tan bir an önce ayrılmasını istedi ve ''ülkenin kültürünü bilmeyen yabancı askerler yerine Türk askerinin gelmesinin daha iyi olacağını'' söyledi. 
     Anayasal Monarşi Hareketi öncülüğünde, ''Iraklılar İçin Irak'' sloganıyla Bağdat'ta düzenlenen ve 3 gün sürecek Irak Konferansı'nın ilk gününde A.A muhabirinin sorularını yanıtlayan Bin Hüseyin, Türkiye ile Irak arasında binlerce yıl öncesine dayanan bağlar bulunduğunu ve iki ülke ilişkilerinin her alanda stratejik düzeyde olması gerektiğini kaydetti. 
     Bin Hüseyin, Irak'a Türk askerinin gönderilmesiyle ilgili bir soru üzerine, ''gerçek çözümün işgale son verilmesi olduğunu, ancak gelecekse de Türk askerinin gelmesini tercih ettiklerini'' söyledi. 
     ''İşgal güçlerinin bir gün bölgeden ayrılacağına, ama Türkiye'nin Irak'ın komşusu olmaya devam edeceğine'' dikkati çeken Bin Hüseyin, şöyle konuştu 
     ''Amerikan askeri ile Türk askeri arasında seçim yapılsa herhalde insanların çoğu Türk askerini ister. Çünkü Türkiye bizim komşumuz ve Müslüman bir ülke, bölgeyi, kültürümüzü, medeniyetimizi biliyorlar. Iraklı sivillerle, Amerikalılardan çok daha iyi geçinirler.'' ''Kültürümüzü bilmeyen insanlar yerine Türk askerinin gelmesi daha iyi'' ifadesini kullanan Bin Hüseyin, ''İşgalin bir an önce bitmesini istiyorum, ama örneğin Polonya, Hollanda, Ukrayna askeri geleceğine Türk askerinin gelmesi daha iyi'' dedi. 
     Bin Hüseyin, Türk hükümetiyle çok iyi temaslarının olduğunu ve Türkiye ile iyi ilişkiler geliştirmeye çok önem verdiklerini ifade etti. 
     Bin Hüseyin, Irak için en güzel yönetim biçiminin, kendi halkının seçeceği yönetim olduğunu belirterek, ''ülkenin birliğini, demokratik sistemi ve halkın sivil özgürlüklerini güvence altına alacak ve yeni bir diktatörlüğün yükselmesine yol açmayacak bir yönetim biçimini'' desteklediklerini belirtti. 
     Bin Hüseyin, geçici yönetim konseyinin, iktidarını ve meşruiyetini doğrudan Irak halkından alması, ''işgal güçleri'' tarafından atanmış pozisyonda bulunmaması gerektiğini dile getirdi. 
     Bu arada, Bin Hüseyin, konferansın açılış konuşmasında da, Irak halkının dikta rejiminden kurtulduğunu, ancak Iraklıların, arzu ettikleri hiçbir hakkına henüz kavuşamadıklarını söyledi. 
     Irak'ta baskı olmaması gerektiğini ifade eden Bin Hüseyin, ''Kuzeyden güneye birlik-beraberlik sağlanmalı ve bir an önce seçimlere gidilmelidir'' diye konuştu. 
     Irak'ın geleceğinin tartışıldığı konferansa çok sayıda dini lider, aşiret üyesi, profesör, eski siyasiler ve askerler katıldı. 
     
</TEXT>
</DOC>
