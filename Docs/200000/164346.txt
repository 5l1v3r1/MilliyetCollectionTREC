<DOC>
<DOCNO> 164346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun20.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore'den ABD'ye misilleme tehdidi 
</HEADLINE>
<TEXT>

     Kuzey Kore, ABD'nin, Pyongyang'ın nükleer programını BM Güvenlik Konseyi'ne götürmekte başarılı olması durumunda ''güçlü acil tedbirlerle'' misillemede bulunacağını bildirdi. 
     İktidar partisinin yayın organında yer alan yazıda, ''ABD'nin nükleer program konusunu BM'ye taşıması durumunda güçlü acil tedbirlerle yanıt vereceğiz'' denildi. 
     Yazıda, ''Kuzey Kore'ye yönelik baskı çabalarını uluslararası alanda meşrulaştırma girişiminde bulunduğu ve ikinci Kore savaşını kışkırtma hedefi olduğu'' ileri sürülen ABD'nin nükleer krizi Güvenlik Konseyi'ne taşıması durumunda ne yanıt verileceği belirtilmedi. 
     Güney Kore, sorunun Güvenlik Konseyi'ne taşınması konusunda istekli olmadığını yinelerken, ABD'nin ise dün, Pyongyang'ın nükleer programını yeniden uygulamaya başlamasının kınanması için konuyu BM'ye götürmek üzere hazırlıklara başladığı bildirilmişti. 
     Reuters ajansına göre ABD, Güvenlik Konseyi'nin veto hakkına sahip diğer daimi üyeleri olan İngiltere, Fransa, Rusya ve Çin'e dün kendi hazırladığı karar taslağı metnini gönderdi. 
     Taslak metinde, Pyongyang'a, ''nükleer silah programını derhal ve tamamen, doğrulanabilir ve geri dönülemez biçimde durdurması'' çağrısının yer aldığı belirtildi. 
     Güney Kore Dışişleri Bakanı Yoon Young-kawan ise Seul'un, 8 aydır süren nükleer krizle ilgili çok taraflı görüşmeler konusunda sunulan önerilere yanıt vermesi için Kuzey Kore'ye süre tanınmasını istediğini bildirdi. 
     Yoon, konuyu BM Güvenlik Konseyi'ne götürmek için doğru zamanın seçilmesinin önemli olduğunu belirtti. 
     ABD, Kuzey Kore ve Çinli yetkililer arasında Nisan ayında Pekin'de yapılan görüşmelerin ardından Güney Kore ve Japonya'nın da katılımıyla yeni görüşmelerin yapılması öneriliyor. 
     Pyongyang ise bu formüle, önce ABD ile yapılacak ikili görüşmelerin ardından daha geniş katılımlı foruma geçilmesi ısrarıyla karşı çıkmıştı. 
     Çin ve Rusya, ABD'nin Nisan ayı başındaki, Güvenlik Konseyi'ni Kuzey Kore'yi kınamaya ikna çabasının önünü kesmişti. 
     
</TEXT>
</DOC>
