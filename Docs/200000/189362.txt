<DOC>
<DOCNO> 189362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur10.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüdeniz'de otomobilde sıkışan Alman turist zor anlar geçirdi... 
</HEADLINE>
<TEXT>

     Muğla'nın Fethiye İlçesi Ölüdeniz Beldesi yakınında meydana gelen trafik kazasında, otomobilde sıkışan Alman turisti vatandaşlar kurtarmaya kalkınca, yaralı zor anlar yaşadı. 
     Alınan bilgiye göre, Alman turist Joachim Jahn yönetimindeki 48 MA 600 plakalı otomobil, Belceğiz mevkiinde, İsmail Duran'ın kullandığı 48 HM 162 plakalı kamyon ile çarpıştı. 
     Kazada, Joachim Jahn 50 , direksiyon ve ön panel arasında sıkıştı. Çevrede toplanan vatandaşlar ve turistler, kurtarma ekibini beklemeden, demir çubuk ve sopalar aracılığıyla aracı esneterek yaralıyı çıkarmaya çalıştı. Bu sırada yaralı Alman turist, zor anlar yaşadı. 
     Ambulansla hastaneye kaldırılan Jahn'ın, ayağında kırık olduğu belirtildi. 
     Kazadan sonra gözaltına alınan kamyon şoförü İsmail Duran ifadesinde, otomobilin aniden ve sinyal vermeden önüne çıktığını, direksiyonu yolun soluna çevirdiğini, ancak çarpışmayı engelleyemediğini söyledi. 
     
</TEXT>
</DOC>
