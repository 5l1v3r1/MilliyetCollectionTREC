<DOC>
<DOCNO> 194149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/spor/aspo.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
200'ler kulübü 
</HEADLINE>
<TEXT>

   Türk Futbolu'nda 200 gol barajını aşan Tanju Çolak, Aykut Kocaman, Hami Mandıralı ve Hakan Şükür'ü, Milliyet bir araya getirdi. Dört usta ayak, aralarında olmayan Kral Metin Oktay'ı da unutmadı 
      ÖZEL RÖPORTAJ HALİL ÖZER 

   
   Eski günleri andılar 
   DİLE kolay. Türkiye Ligi'nde 200 gol atmak. Neredeyse 70 yıllık futbol tarihimizde bu rekoru kıran sadece beş kişi var. Evet sadece beş kişi. Dördü aramızda. Biri ise daima kalbimizde. Metin Oktay, Tanju Çolak, Aykut Kocaman, Hami Mandıralı ve en küçükleri Hakan Şükür. Onlar artık birer efsane. Türk futbolundaki lordlar kamarasının şeref üyeleri. Dört golcü Milliyet için buluştu, hem eski günleri konuştu, hem de genç meslektaşlarına gelecek için önemli mesajlar sundu. 
   
   'Serkan da geçer' 
   HAKAN Şükür gurur doluydu. "Bu kulübe dahil olmak muhteşem bir olay. Hele aynı renkleri giydiğimiz Metin Ağabey ile bu külüpte anılmak daha da muhteşem. Hayal edemeyeceğim bir onur. İnşallah daha nicelerini atar yeni rekorlara yelken açarım" diyordu. Şükür 200'ler kulübünün yeni adayları için de oldukça ilginç bir tahminde bulundu. Ona göre Samsunsporlu Serkan en büyük aday. Gelecek için ise tek aday var, o da Fenerbahçeli Tuncay. Hakan "Çok genç ve çok gol atıyor. Böyle giderse aramıza katılır" dedi. 
   
   Tanju sitem etti 
   TANJU ise bambaşka duygularla bu anı yaşadı. Biraz da sitemkar konuştu "Bu dörtlüye sahip çıkmak lazım. Zaten değerler zor yetişiyor. Ve bu değerler de asla unutulmamalı. Rekorlar kırılmak içindir. Ben Hakan Şükür'ün ileride bu rekoru çok üst boyutlara taşıyacağına inanıyorum. Bu insanlarla bir araya gelmek, aynı kulübe girmek inanılmaz bir olay. Futbol hayatım film şeridi gibi gözümün önümden geçiyor. Ve şimdi düşünüyorum da bu kulübe girmek, gerçekten çok zor." 
   
   'Yılların meyvesi' 
   AYKUT, Hakan Şükür'ün 200 gol rekorunu çok üstlere taşıyacağından emin. Metin Oktay'ın zamanın futbol ölçülerine göre büyük bir başarı elde ettiğini belirten Aykut, "200'ler kulübü benim hayalimdi. Son yılımda sadece bunun için oynadım. Belki çok önemli görülmeyebilir ama benim için değeri yüksekti. Uzun yılların meyvesi gibi birşey. Bu rekorla ismim daima yaşayacak. Ve Metin Oktay gibi inanılmaz bir insanla birlikte anılacağım. Bu olağanüstü bir olay" ifadesini kullandı. 
   
   'Sabır gerekiyor' 
   HAMİ de bir Trabzonlu olarak böyle değerli insanların arasına girmekten büyük mutluluk duyduğunu söylerken, Hakan Şükür'ün rekoru daha da yukarılara çekeceğine o da kesin gözüyle bakıyor. Hami, "Umarım bu kulüp daha da zenginleşir. Serkan'ı da bir an önce aramıza bekliyoruz. Üye olmak için korkunç bir sabır gerekiyor. Bunun perde arkasında gözyaşı, mücadele, ter ve emek var. Şu anda kendimi sanki lordlar kamarasında hissediyorum" diyerek duygularını dile getirdi. 
   
   Golcülerden anılar    HAMİ 
   17 yaşındayım. Biz tesislerde otururken içeriye Metin Oktay girdi. Bana doğru gelmeye başladı. Beni bir kere izlemiş ve çok merak etmiş. Tanıştırdılar. İnanın bir anda elim ayağım boşaldı. Her yerimi ter bastı. Dizlerim tutmadı. Gözlerinin içi gülüyordu. Bana "Seni çok beğendim oğlum. Bir top getir bakalım" dedi. Şaşırdım. Top gelince bir iki hareket yaptı. Bugün bile o hareketleri yapamam. Sonra bir hedef gösterdi topu oraya atmamı istedi. Nasıl atayım, her yerim titriyor. Tabii başaramadım. O aldı tek seferde attı. Sonra bana dönüp "Oğlum eğer golcüysen hedefi tutturacaksın. Bunun için hep çalış" dedi. Bugün söyledikleri h l kulağımda. 
   
   TANJU 
   METİN Oktay ağabey ile çok anım var. Ama 39 gol atıp rekoru kırdığım zaman bana gelip sarılışını asla unutmam. Adana'da yaşadığım o an hep gözümün önüne gelir. Kimisi rekoru kırıldığı zaman üzülür. Ama o inanın çok sevinmişti. Bunu anlayabiliyordunuz. Zaten o yüzden Metin Oktay hiç bir zaman unutulmaz. Bir televizyon programında tacını bana verişini de asla unutamam. Yine bir gün Ankara'dan geliyoruz. İyi oynamamışız. Metin ağabey çok kızgın. Havalimanında baktım Tugay'a kızıyordu. Ben hemen yanına gittim. Kendisini sakinleştirdim. Sonra o da Tugay'a sarılıp öptü. Futbolu bıraktıktan sonra bile asla yenilgiye tahammülü yoktu. 
   
   Golcülerin karnesi 
   Tanju Çolak 
   Oynadığı Takımlar Samsunspor, Galatasaray, Fenerbahçe 
   275 maç - 240 gol 
   Hami Mandıralı 
   Oynadığı Takımlar Trabzonspor, Ankaragücü 
   468 maç - 219 gol 
   Metin Oktay 
   Oynadığı Takımlar Galatasaray 
   252 maç - 217 gol 
   Aykut Kocaman 
   Oynadığı Takımlar Sakaryaspor, Fenerbahçe, İst.Spor 
   332 maç - 200 gol 
   Hakan Şükür 
   Oynadığı Takımlar Sakaryaspor, Bursaspor, Galatasaray 
   349 maç - 200 gol 
   
   
</TEXT>
</DOC>
