<DOC>
<DOCNO> 191497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/siyaset/siy20.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   İmralı'ya diyaliz makinesi iddiası    NAMIK DURUKAN Ankara 

   İmralı'da ağır tecrit koşulları altında bulunduğu gerekçesiyle 24 Eylül'den itibaren ailesi ve avukatlarıyla görüşe çıkmama kararı alan Abdullah Öcalan'ın böbrek hastası olduğu, adaya da diyaliz makinesi gönderildiği öne sürüldü. Yeniden Özgür Gündem Gazetesi haberini Öcalan'ın avukatlarına dayandırdı. TBMM İnsan Hakları Komisyonu Başkanvekili Cavit Torun, konu hakkında bilgisi olmadığını belirtti. Öcalan'ın Avukatlarından Okan Yıldız da, İmralı Cezaevi'nden sorumlu Başsavcı Vekili Nasu Akça'nın böyle bir durumun olmadığını söylediğini belirtti. Avukatlardan Hatice Korkut da Adalet Bakanlığı ile Sağlık Bakanlığı arasında İmralı'ya diyaliz makinesi gönderilmesi için yazışma olduğu konusunda bilgi geldiğini ancak yanıt alamadıklarını söyledi. 
   
   'Dipnot' çıktı    HABER MERKEZİ 

   Mimar Sinan Üniversitesi Güzel Sanatlar Fakültesi'nin yılda iki kez yayımlayacağı sanat ve tasarım yazıları dergisi Dipnot'un "2003 yaz" tarihli ilk sayısı çıktı. Aykut Köksal'ın yayın yönetmeni olduğu Dipnot'un ilk sayısının koordinatörlüğünü ise Emre Zeytinoğlu üstlendi. Dergi plastik sanatlardan tiyatroya, felsefeden gösterge bilimine, tasarım disiplinlerinden mimarlığa, sanat tarihinden müzikolojiye uzanan, hem günümüz sanatının, hem de sanat, mimarlık ve tasarım tarihinin sorunlarına disiplinlerarası bir düzlemde yaklaşan kuramsal yazıları biraraya getirmeyi amaçlıyor. 
   
   Zengin sofrasına oturmayalım    MEHMET DEMİRKAYA 

   AKP İstanbul İl Başkanlığı'nın düzenlediği "AK Platform" toplantısı Grand Cevahir Otel'de 3 bin kişinin katılımıyla gerçekleşti. Sanatçı Muazzez Ersoy'la yan yana oturan Başbakan Erdoğan, "Beraber yürüdük biz bu yollarda" şarkısını Adnan Şenses'le birlikte söyledi. Erdoğan, "Sadece bir mönüsünün 5 bin, 10 bin dolarlık ziyafetlerin olduğu bir İstanbul, muhasebe kayıtlarına girdiğinde gönül dünyamda sarsılıyorum. İçinde saltanat kokan zengin sofralarına oturmayalım" dedi. AKP'nin üç kırmızı hattı olduğunu da belirten Erdoğan, "Bunlar dine dayalı milliyetçilik, ırka dayalı milliyetçilik ve bölgesel milliyetçilik. Bunları yapmadık, asla da müsade etmeyeceğiz" diye konuştu. 
   
   Gül, AB'nin Belçika zirvesine katılmıyor    UTKU ÇAKIRÖZER Ankara 

   AB Komisyonu'nun Türkiye hakkında hazırladığı İlerleme Raporu'nu açıklamasına bir hafta kala Dışişleri Bakanı Abdullah Gül, Türkiye'nin davet edilmesini 'büyük zafer' olarak sunduğu Avrupa Anayasası hazırlıklarını yapan Hükümetlerarası Konferans'ın HAK Belçika'daki toplantısına katılmama kararı aldı. Gül'ün HAK'ın Brüksel'de Dışişleri Bakanları seviyesinde bugün yapılacak zirvesine katılmama kararı Ankara kulislerine "AB ile kriz var" şeklinde yansıdı. Gül'ün AB'nin Genişlemeden Sorumlu Üyesi Gunter Verheugen'den randevu alamadığı için gitmediği iddia edildi. Bir bakanlık yetkilisi ise, "Uzun süredir yurtdışında yoğun temasları vardı, yorgun olduğu için kendisi gitmek istemedi. Nasıl olsa bu toplantılardan 5-6 tane daha var. Gelecek haftaki toplantıya katılacak" değerlendirmesini yaptı. 
   
   'Bazı AKP'liler tımarhanelik'    ANKARA Milliyet 

   SP lideri Necmettin Erbakan, "Kıbrıs o kadar önemli ki, bu AKP'li çoluk çocuğun eline bırakılamaz" dedi. Basın toplantısı düzenleyen Erbakan, AKP yöneticilerinin "Bir baltaya sap olabilmek için Milli Görüş'ten ayrıldığını" savundu. Erbakan, şöyle konuştu "Abdullah gitmiş İsrail baltasına, Tayyip gitmiş dış mihrakların, Sevr baltasına sap olmuş. Maksat, ağacın kesilmesidir. Baltaya sap olmak bu değildir." AKP'yi üç çeşit insanın tuttuğunu öne süren Erbakan, "İlki ayakta tedaviye muhtaç olanlar, ikincisi hastanede tedavi olanlar, bir kısmı da kimseyi kastederek söylemiyorum, tımarhanelik olanlar" diye konuştu. 
   
   
   
   
   
</TEXT>
</DOC>
