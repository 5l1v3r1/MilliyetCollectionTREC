<DOC>
<DOCNO> 169602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur16.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivde ÖTV indirimi bu yıl 3,5 gelecek yıl 4,5 milyar lira 
</HEADLINE>
<TEXT>

     Otomotiv sanayiini canlandırmak ve çevreyi kirleten eski araçların yerine yeni araçların alımını teşvik etmek amacıyla 20 yaşın üzerindeki araçlarını hurdaya çıkararak yeni araç alanlara özel tüketim vergisi indirimi getiren yasa tasarısı yarın TBMM Plan ve Bütçe Komisyonu'nda görüşülecek. 
     Otomotiv'de geçici olarak özel tüketim vergisi indirimi öngören yasa tasarısı, vergi dairelerinin yükünü hafifletmeye ve mükelleflerin beyanname ve borçlarını daha kolay vermelerine olanak sağlayan düzenlemeler de getiriyor. 
     Çeşitli Vergi Kanunlarında Değişiklik Yapılması Hakkında Kanun Tasarısı'na göre, vergi beyannameleri ile devamlı bilgi vermek durumunda olan mükelleflerden istenilen bilgiler internet de dahil olmak üzere her türlü elektronik bilgi iletişim araç ve ortamında da verilebilecek. Buna ilişkin esaslar Maliye Bakanlığınca belirlenecek. 
     Amme alacakları banka kartı, kredi kartı ya da benzeri kartlarla ödenebilecek. 
     Bankalar, amme alacaklarının kredi kartı ile ödenmesi sırasında borçludan komisyon alabilecek. Maliye Bakanlığı, kredi kartı ile yapılacak ödemelerde komisyon ödenmemesi için amme alacağının vade tarihinden 20 gün öncesine kadar belirlenecek bir sürede ödeme yapılması şartını getirmeye, ödemelerin komisyonsuz veya komisyon karşılığı yapılma şekillerinden birini veya her ikisini birlikte kullandırmaya yetkili olacak. 
     Beyannamelerin elektronik ortamda verilmesi ve amme alacaklarının kartlarla ödenmesi durumlarında da mahremiyet kuralları geçerli olacak. 
     
     İRTİBAT BÜROLARINDAN ÇALIŞANLAR 
     Yasa tasarısı, Türkiye'de faaliyette bulunan irtibat bürolarında çalışanların ücretlerinin gelir vergisinden muaf tutulmasını da öngörüyor. 
     Tasarı, Gelir Vergisi Kanunu'ndaki işletme büyüklüğünü aşmamakla birlikte biçerdöver veya bu mahiyetteki bir motorlu araç veya 10 yaşına kadar 2'den fazla traktöre sahip çiftçiler için tesis edilen mükellefiyeti de yeniden düzenliyor. Buna göre, biçerdöver ve diğer araçların Gelir Vergisi Kanunu'ndaki hükümler uyarınca ticari bir organizasyon içinde çalıştırılması halinde basit usulde, aksi takdirde gerçek usulde ticari kazanç tespiti ile vergilendirilmesi, zirai işletmeye dahil olması halinde ise yine zirai kazanç usullerine göre vergilendirilebilmesi yöntemi uygulanacak. 
     
     GEÇİCİ ÖTV İNDİRİMİ 
     Yeni araç kullanımı teşvik ederek otomotiv sanayii, karayollarının korunması, çevre ve hava temizliği, tüketicinin daha olumlu koşullarda otomobil alımı yönlerinden teşvik edici bir düzenleme de öngören tasarı, belli koşullarda Özel Tüketim Vergisi ÖTV indirimi öngörüyor. 
     Geçici bir düzenleme olarak öngörülen hüküm, 20 yaşın üzerindeki kara nakil vasıtalarını hurdaya çıkaranların, hurdaya çıkarılan araçla aynı cinsten, motor silindir hacmi 1600 cc'yi geçmeyen yeni bir araç almaları halinde özel tüketim vergisinden bu yıl için 3.5 milyar, 2004 yılı için de 4.5 milyar lira daha az ÖTV ödemelerine olanak sağlıyor. 
     Düzenleme, yasanın yayımı tarihinden 31 Aralık 2004 tarihine kadar araçlarını hurdaya çıkaran ve yine bu süre içinde aynı cins yeni bir aracı alacak olan gerçek ve tüzel kişileri kapsıyor. 
     ÖTV indirimi, araçların bir daha kullanılmamak üzere hurdaya çıkarılması halinde geçerli olacak. Belediyeler dışında Taşıt Kanunu kapsamına giren kurumlar bu indirimden yararlanamayacak. 
     Bakanlar Kurulu, eksik hesaplanacak ÖTV tutarını yarısına kadar indirmeye, kanuni tutarına kadar yeniden çıkarmaya yetkili olacak. 
     
     BAZI VERGİLERDE GETİRİLEN İSTİSNALAR 
     Kambiyo senetleri ve kambiyo senetlerine benzeyen senetlerden damga vergisi alınmamasını da hükmeden tasarı, gümrük kapılarından günübirlik giriş-çıkış yapan taşıtlardan alınan taahhütnameler için vergi ödenmesine, kredi kartı üyelik sözleşmelerinden damga vergisi alınmasına son veriyor. 
     Tasarı, resmi ve özel yükseköğretim kurumlarınca bilime katkı amacıyla yaptırılan bilimsel araştırma projeleri nedeniyle düzenlenen kağıtları Damga Vergisi'nden muaf tutarken, Toplu Konut Fonu'ndan faizsiz kredi alanların da damga vergisi ödememesini hükme bağlıyor. 
     Görevleri nedeniyle şehit olanlar ile barışta ve olağanüstü hallerde yapılan tatbikat ve manevralar sırasında hayatlarını kaybedenlerin dul, yetim ve bakmakla yükümlü olduğu ana veya babasının Toplu Konut Fonu'ndan faizsiz kredi kullanarak aldıkları konutlarla ilgili işlemler de tasarı ile harçtan müstesna tutuluyor. 
     Yasa tasarısı, doğalgaz ve petrol boru hattı ile bunların ayrılmaz parçasını oluşturan istasyonları bina vergisinden muaf tutuyor. 
     Emlak Vergisinde, hiçbir geliri olmayanların da indirimli vergi oranından yararlanması imkanını getiren tasarı, hiçbir geliri bulunmayan ancak kendisine bakmakla yükümlü bir kimsesi olan ve 18 yaşını doldurmamış mükelleflerin bu imkandan yararlanamayacağını hükme bağlıyor. Mükellefe bakmakla yükümlü kişinin de hiçbir geliri olmaması halinde indirimli vergi oranı uygulanacağı hükmediliyor. 
     Tasarı, indirimli vergi oranı uygulanacak konutların 150 metrekareyi geçmemesi şartını da getiriyor. 
     Yeni inşa edilen bina veya binaların vergisinin, arsasının veya arsa payının vergisinden az olamayacağı şeklindeki mevcut yasa hükmüne, sözkonusu uygulamanın 4 yıl süre ile geçerli olacağı eklemesi yapılıyor. 
     Tasarıyla getirilen hükümler uyarınca, Maliye Bakanlığı mükellefleri bilgilendirmek için Gelirler Genel Müdürlüğü'nün internet sitesinde sirkülerler yayınlayacak ve mükelleflerin bağlı oldukları mesleki kuruluşlara bu sirkülerleri gönderecek. 
     Yasa tasarısı, Gümrük Kanunu uyarınca tasfiyelik hale gelen akaryakıtların kamu kurum ve kuruluşlarına bedelsiz tesliminde ÖTV istisnası olanağı sağlarken, şirketlerin ''nev'i'' değişikliği işlemlerinde de harç alınmamasını öngörüyor. 
     Yasa tasarısı, yürütme ve yürürlükle birlikte 15 maddeden oluşuyor. 
     
</TEXT>
</DOC>
