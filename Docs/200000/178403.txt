<DOC>
<DOCNO> 178403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun05.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray, emekli general Clark'ı CNN'den attırmaya çalışmış 
</HEADLINE>
<TEXT>

     NATO'nun eski Avrupa Müttefik Kuvvetler Komutanı emekli Amerikalı Orgeneral Wesley Clark, Beyaz Saray'ın, görüşlerinden rahatsız olduğu için Irak savaşı öncesinde kendisini, askeri danışman olarak görev yaptığı CNN televizyonundan kovdurmaya çalıştığını ileri sürdü. 
     Clark, bir haber radyosuna açıklamasında, ''Beyaz Saray, Irak savaşının nasıl yürütüldüğüne ilişkin anlatacaklarımdan korktuğu için, daha savaş başlamadan Şubat'ta beni CNN'den attırmaya çalıştı. Bunu resmen kanıtlayamam, ama Beyaz Saray yöneticilerinin bu amaçla CNN'i aradığını biliyorum'' dedi. 
     Emekli general Wesley Clark, savaş sırasında ve sonrasında CNN'deki yayınlarında, ABD ordusunun Irak harekatındaki performansını ve yöntemlerini ağır dille eleştirmişti. Clark, ''Eleştirilerimde yüzde 100 tarafsızdım ve haklıydım. Şimdi olanlar beni haklı çıkarıyor'' diye konuştu. 
     Hakkında, ABD başkanlık seçiminde muhalefetteki Demokrat Parti'den aday olmayı planladığı söylentileri çıkan Clark, ''başka planları bulunduğu'' gerekçesiyle CNN'deki görevinden Haziran'da ayrılmıştı. Halen siyasete girip girmeme konusunu değerlendirdiği belirtilen Clark, henüz adaylığını açıklamadı. 
     Emekli general Clark, NATO'nun 1999 yılındaki Kosova harekatını yönetmişti. 
     
</TEXT>
</DOC>
