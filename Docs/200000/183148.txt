<DOC>
<DOCNO> 183148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko18.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aracı kurumlar yılın ilk yarısında küçüldü... 
</HEADLINE>
<TEXT>

     Aracı kurumlar yılın ilk yarısını reel olarak küçülerek tamamladı. 
     Türkiye Sermaye Piyasası Aracı Kuruluşları Birliği'nin TSPAKB Eylül ayı bülteninde yayınlanan 117 aracı kurumun 6 aylık konsolide mali tablolarına göre, aracı kurumların toplam aktif büyüklüğü, geçen yılın aynı dönemine oranla reel olarak yüzde 9.6 küçülerek 1 katrilyon 54.2 trilyon lira olarak gerçekleşti. 
     Dönen varlıklar ve özsermaye de reel olarak azalırken, duran varlıklar küçük bir artış gösterdi. 
     Pasif yapısında kısa vadeli borçların oranı geriledi. Sektörün finansal borçları toplamda 49.8 trilyon liradan 42.2 trilyon liraya indi. 
     Haziran ayı itibarı ile aracı kurumlar para piyasası borçlanmalarını azaltırken, ağırlıklı olarak müşterilerine hisse senedi kredisi temin etmek için banka kredilerine yöneldiler. Sektördeki hisse senedi kredisi verileri, 2003 06 döneminde kredi talebinin önemli ölçüde arttığını gösteriyor. Haziran sonu itibarı ile aracı kurumlardan hisse senedi kredisi kullanan yatırımcı sayısı yüzde 24 artışla 7.928'e, kullanılan kredi miktarı ise reel olarak yüzde 89 artışla 115,5 trilyon liraya çıktı. 
     Aracı kurumlar da artan talebi karşılamak için özkaynaklarının yanı sıra banka kredilerine başvurdular. 
     Pasifin en önemli grubu olan özsermayenin bilanço içindeki payı yüzde 70'ten yüzde 74'e yükseldi. Bu durum, sektörün genelinde borçluluk oranının azaldığını ortaya koydu. Ödenmiş sermaye ise nominal olarak yüzde 30 artarak reel olarak değişmeyerek 511,7 trilyon liraya ulaştı. 
     Konsolide bilançodan, genel hatları ile aracı kurumların oldukça likit, borçsuz ve güçlü sermaye yapısına sahip bir mali konumda olduklarının gözlendiği tespiti yapıldı. 
     
     SEKTÖRÜN KARI FAİZ GELİRLERİNDEN 
     Sektörün toplam faaliyet gelirlerinin yüzde 69'u net aracılık komisyonlarından oluştu. Geçen yılın ilk yarısında aracı kurumun müşteri işlemlerinden aldığı her 100 liralık komisyonun yüzde 77 lirası kurum bünyesinde kalırken, bu yılın aynı döneminde 69 liraya geriledi. 
     Geçen yıl Ocak-Haziran döneminde toplam 72.4 trilyon lira tutarında 3 halka arz gerçekleştirilirken, bu yılın ilk yarısında 18.4 trilyon lira büyüklüğünde iki halka arz yapıldı. Dolayısıyla, sektörün en önemli kurumsal finansman gelirini teşkil eden halka arz komisyonları da önemli ölçüde azaldı. 
     Brüt kar 213 trilyon liradan 216 trilyon liraya inerken, faiz gelirlerini ifade eden diğer faaliyetlerden gelirler 149 trilyon liradan 161 trilyon liraya çıktı. Faaliyet karı 66 trilyon lira olarak gerçekleşirken, net kar 46.6 trilyon liradan 37.9 trilyon liraya geriledi. 
     TSPAKB'nin incelemesine göre, sektörde daha çok büyük aracı kurumların esas faaliyet karı ve net karının olduğu görülüyor. Büyük aracı kurumların yüzde 79'u net kar elde ederken, orta ölçeklilerin yüzde 59'u, küçük ölçeklilerin ise ancak yüzde 37'si net kar açıklayabildi. 
     Aracı kurumlar tasarruf tedbirleriyle faaliyet giderlerini reel anlamda önemli ölçüde azalttılar ve gelirlerindeki düşüşü bir ölçüde telafi ettiler. Tasarruf tedbirlerinin en önemli etkisi personel sayısında görüldü. 
     2002 Haziran ve Aralık sonu itibarı ile sırasıyla 7.005 ve 6.636 olan aracı kurum çalışanı sayısı bu yılın Haziran ayında 6.255'e geriledi. 
     
     İKİNCİ ÇEYREKTE İYİLEŞME 
     Bu yılın ilk üç ayında, Irak'a ABD operasyonu ile ilgili belirsizlik ve hükümetin IMF ile sürdürdüğü görüşmelerin yarattığı tedirginlikle hisse senedi işlem hacmi ve dolayısıyla net komisyon gelirleri geçen yıla kıyasla gerilemişti. 
     İkinci üç aylık dönemde ise Irak savaşının beklenenden kısa sürmesi ve ekonomik göstergelerdeki olumlu gelişmeler işlem hacminin artmasını sağladı. 
     Ocak-Mart 2003 döneminde günlük ortalama hisse senedi işlem hacmi 391,4 trilyon lira 239 milyon dolar iken, Nisan-Haziran 2003 döneminde 502,6 trilyon liraya 332 milyon dolar yükseldi. Dolayısıyla, sektörün performans verileri ilk üç aylık döneme kıyasla iyileşme gösterdi. 
     Sektörde hisse senedi işlem hacminin yüzde 79'u, yurtiçi bireysel müşteriler tarafından gerçekleştirildi. Yabancı yatırımcıların payı yüzde 9'dan yüzde 7 civarına geriledi. 
     
</TEXT>
</DOC>
