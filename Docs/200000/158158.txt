<DOC>
<DOCNO> 158158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/spor/spo04.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz'den veda sinyali 
</HEADLINE>
<TEXT>

"Trabzon'a vefa borcumu ödedim" diyen yıldız futbolcu, yöneticileri geç kalmakla suçladı 
     DHA 

     "Umarım uçurum olmaz" 
     TRABZONSPOR ile 2 yılı opsiyonlu olmak üzere 4 yıllık sözleşme yapan ve ikinci yılını dolduran Gökdeniz, Bordo - Mavili kulübe vefa borcunu ödediğini belirtti. İki sezon önce boş mukaveleye imza atarak görevini yaptığını ifade eden yıldız futbolcu, "Umarım yönetimin vereceği parayla, benim düşündüğüm arasında büyük bir uçurum olmaz da, yine takımımda kalırım" dedi. 
     
     "Kafam rahat olmalı" 
     ŞU ana kadar yönetimden kimsenin kendisiyle konuşmamasından yakınan Gökdeniz, "Geç kalıyorlar. Çünkü tatile çıkacağım. Evlilik hazırlıklarım var. Kafam karışık olmamalı" diye konuştu. Bordo - Mavili oyuncu şöyle devam etti "Teklifler var. Ancak kimseyle görüşme yapmadım. Hiçbir takımla da anlaşmadım. Kulübümle anlaşamazsam, başka teklifleri düşünebilirim." 
     
     Trabzonspor'da yat gezisi 
     DENİZLİSPOR maçının hazırlıklarını sürdüren Trabzonsporlu futbolcular, dün yat gezisine çıkıp, stres attı. Bordo - Mavililer, eski yönetici Recep Denizeri'nin, kupa şampiyonluğu nedeniyle organize ettiği yat gezisinde balık yiyip, gönüllerince eğlendi. Geziye denizin kendilerini tuttuğunu söyleyen Lee Yong, Macit ve Erman Güraçar katılmadı. 
     
     Listesi hazır 
     8 yabancının fazla olduğunu, bunun üç olması gerektiğini vurgulayan Trabzonspor Teknik Direktörü Samet Aybaba, takımda 8 futbolcunun gitmek için hazır olduğunu belirtti. Selahattin ve Oumar konusunda kararsız kalan Aybaba Metin Aktaş, Macit, Erman Güraçar, Serkan Özsoy, Muzaffer, Hakkı'nın da gönderilecekler arasında bulunduğunu belirtti. 
     
     Van de Paar iddiası 
     ÜÇ yabancı futbolcuyla prensip anlaşması yaptığı belirtilen Trabzonspor Başkanı Özkan Sümer'in, Hollanda'nın Twente takımında forma giyen Belçikalı orta saha oyuncusu Van De Paar ile anlaştığı iddia edildi. Bonservisi elinde bulunan Paar'ın, "Trabzonspor ile her konuda anlaştım. Ancak son olarak Trabzon'u göreceğim ve sonra da kesin kararımı vereceğim'' dediği öğrenildi. 
     

</TEXT>
</DOC>
