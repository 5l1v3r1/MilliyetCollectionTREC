<DOC>
<DOCNO> 192831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sonspo03.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1'de skandal Toyota'ya Ferrari casusluğu baskını... 
</HEADLINE>
<TEXT>

     Almanya'daki Formula 1 Toyota yarış ekibinin fabrikasına, endüstri casusluğu iddiasıyla baskın düzenledi. Baskında Toyota'nın 1 mühendisi gözaltına alındı. 
     Köln polisinden Reinhardt Schuettler, dün sabah yarış ekibinin Köln'deki fabrikasının aerodinamik bölümünün araştırıldığını belirtirken, baskında 1 kişinin gözaltına alındığı haberini de doğruladı. 
     Kölner Express gazetesi, Ferrari'nin talebiyle üzerine yapılan soruşturmayı İtalya'da Modena savcılığının yürüttüğünü aktardı. Gazeteye göre, Toyota 2 yıl önce Ferrari'nin İtalyan ekibinden ayrılan bir mühendisten bazı teknik bilgileri almakla itham ediliyor. 
     Haberde, Toyota yarış ekibi başkanı Ove Andersson'ın soruşturmanın hedefinin Toyota motor sporları olmadığını, yalnızca aerodinamik bölümündeki bir çalışanın soruşturmada yer aldığını söylediği aktarıldı. 
     Sözkonusu kişi hakkında resmi bir suçlama yapılıp yapılmadığı belirtilmezken, polisin kanıt için fabrikadaki bilgisayarları, teknik planları, CD ve disketleri emniyete aldığı belirtildi. 
     Medyada, Mayıs ayında, Toyota'nın TF103 yarış arabasıyla dünya şampiyonu Michael Schumacher'in kullandığı F2002 arasındaki açık benzerlik nedeniyle sanayi casusluğu söylentileri yer almıştı. 
     
</TEXT>
</DOC>
