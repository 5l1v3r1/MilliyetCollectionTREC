<DOC>
<DOCNO> 165640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo20.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor Murat Sözkesen'le sözleşme imzaladı 
</HEADLINE>
<TEXT>

     Birinci Süper Futbol Ligi'nin yeni ekibi Çaykur Rizespor, yeni sezon öncesi hazırlık çalışmalarına kendi tesislerinde yaptığı çalışmayla başladı. 
     Teknik direktör Hikmet Karaman yönetiminde, Mehmet Cengiz Tesisleri'nde gerçekleştirilen ilk çalışmada, denenmek üzere olan ve prensipte anlaşılan oyuncular olmak üzere toplam 30 futbolcu yer aldı. 
     
     MURAT SÖZKESEN VE AHMET TAMAM 

     Çaykur Rizespor Kulübü Başkanı Ekrem Cengiz, Bursaspor'dan Murat Sözkesen ile 2 ve Altay'dan da Ahmet ile 3 yıllık olmak üzere resmi sözleşme imzaladıklarını söyledi. 
     Cengiz, Ahmet'in takımla birlikte çalışmalara başladığını, Murat'ın da takıma katılacağını kaydetti. 
     
     PRENSİPTE ANLAŞMALAR 

     Karadeniz ekibinin çalışmasında, prensipte anlaşma sağlanan Hatayspor'dan Serkan ve SK Rapid Wien'den Levent de yer aldı. 
     Bu 2 futbolcunun bonservis sorunlarının çözülmeye çalışıldığı kaydedildi. 
     Yeşil-mavili takım, Brezilyalı savunma oyuncusu 28 yaşındaki Carlos Alberto Riberio'yu da denemeye aldı. 
     
     KARAMAN ''4 OYUNCU TRANSFERİ YAPACAĞIZ'' 

     Teknik direktör Hikmet Karaman, geçen yılki kadrolarından Turan ve Recep dışındaki diğer oyuncuları tuttuklarını belirterek, ''Bunun üstüne yapmış olduğumuz ve yapmamız gereken transferler var. 4 oyuncu transferi daha yaparak, transferi kapamak istiyoruz'' dedi. 
     Karaman, 5 gün daha kendi tesislerinde çalışacaklarını ve daha sonra yeni sezon öncesi hazırlıklarını Erzurum Palandöken'de sürdüreceklerini de kaydetti. 
     
</TEXT>
</DOC>
