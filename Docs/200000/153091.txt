<DOC>
<DOCNO> 153091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sontur22.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekliye hazırlanan Başsavcı "Siyaseti düşünmüyorum" 
</HEADLINE>
<TEXT>

     20 Mayıs'ta yaş haddinden emekliye ayrılacak Yargıtay Cumhuriyet Başsavcısı Sabih Kanadoğlu, görev süresi boyunca hukukun gereklerini yerine getirdiğini belirterek, ''İçim rahat, huzurluyum'' dedi. 
     Sabih Kanadoğlu, makamında bir grup gazeteci ile sohbet etti. 
     20 Mayıs'ta 43 yıllık meslek hayatına veda edeceğini belirten Kanadoğlu, görev süresi sona erene kadar çalışacağını söyledi. 
     Kanadoğlu, emekli olduktan sonra memleketi Ayvalık'a yerleşmeyi düşünmediğini, Ankara'da yaşamaya devam edeceğini bildirdi. 
     Emekliliğinde, görev süresi boyunca tartışmalara neden olan konulara açıklık getirecek bir kitap yazmayı düşündüğünü ifade eden Kanadoğlu, hukuki çalışmalarını da sürdüreceğini kaydetti. 
     Kanadoğlu, siyasete girmeyi düşünmediğini söyledi. 
     Yargıtay Cumhuriyet Başsavcılığı görevini yürüttüğü dönemdeve hukukun gereklerini yerine getirdiğini belirten Kanadoğlu, görevini yaparken hiçbir zaman kişiye göre karar almadığını, yargılama disiplinin de bunu gerektirdiğini kaydetti. 
     Sabih Kanadoğlu, ''İçim rahat, huzurluyum. Yaptığım hiçbir şeyden pişman değilim, 'keşke şunu da yapsaydım' dediğim de olmadı. Hukuk neyi gerektiriyorsa, onu yaptım'' diye konuştu. 
     Kanadoğlu, Yargıtay üyesi seçilmeden önce ağır ceza mahkemesi başkanlığı yaptığını anımsatarak, hiçbir zaman kişilikleri yargılamadığını söyledi. 
     
     TÜRKİYE CUMHURİYETİ BAŞSAVCILIĞI 
     Kanadoğlu, Türkiye Cumhuriyeti Başsavcılığı'nın kurulması için çok mücadele ettiğini belirterek, ''Benim dönemimde olmadı, olmasını isterdim. Ama benden sonra mutlaka olacak. Avrupa Birliği AB normları da bunu gerektiriyor'' dedi. 
     Avrupa'da bir AB Başsavcılığı'nın kurulmak üzere olduğunu, burada her ülkenin Cumhuriyet başsavcısının delege olacağını belirten Kanadoğlu, Türkiye'de delege statüsünde Cumhuriyet başsavcısı olmadığını kaydetti. Kanadoğlu, AB'ye uyum çerçevesinde Türkiye Cumhuriyeti Başsavcılığı'nın kurulması gerektiğine işaret etti. 
     




</TEXT>
</DOC>
