<DOC>
<DOCNO> 177087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/guncel/gun07.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Polise bomba konferansı 
</HEADLINE>
<TEXT>

   Antalya'daki şüpheli pakete çalı süpürgesiyle müdahale eden polis ekibine soruşturma açıldı. Polisi eğitmek için konferans verilecek... 
      RECEP AKTEPE Antalya DHA 

   
   Antalya Düden kavşağına iki gün önce bırakılan şüpheli pakete çalı süpürgesinin sapıyla "müdahale eden" polis ekibi hakkında soruşturma başlatıldı. 
   Düden kavşağında salı sabahı erken saatlerde bulunan şüpheli paket, Antalya polisini harekete geçirdi. Olay yerine bomba imha ekibi uzmanlarından önce trafik ve asayiş ekipleri geldi. Yolu trafiğe kapatan polis, yol kenarında bulduğu bir çalı süpürgesinin sapıyla şüpheli paketi itmeye başladı. Polis memuru bununla da yetinmeyerek paketin içini yine süpürge sapıyla kontrol etti. 
   
   İÇİNDEN TAŞ ÇIKTI 
   Polis memuru, incelemelerinden sonra paketin içinde tuğla olduğunu söyledi. Tuğlayı eliyle alarak yol kenarına atan polis memuru, olay yerine gelen bomba imha ekibi uzmanlarına da "Ben kontrol ettim. İçinden taş çıktı" dedi. 
   Ankara'da 1 Ağustos'ta 17 kişinin yaralanmasıyla sonuçlanan olayın ardından Emniyet Genel Müdürlüğü'nün yayımladığı genelgenin dikkate alınmaması tepkilere neden olurken, Antalya Emniyet Müdürlüğü polisler hakkında soruşturma başlattı. Emniyet Müdürlüğü'nden yapılan açıklamada ayrıca polise "Bomba konferansı" verileceği belirtildi. 
   
   
</TEXT>
</DOC>
