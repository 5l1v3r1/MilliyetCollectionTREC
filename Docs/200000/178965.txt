<DOC>
<DOCNO> 178965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/soneko37.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Evraklar ve mallar Kepez Elektrik'e teslim edilecek 
</HEADLINE>
<TEXT>

     Antalya Asliye 4. Hukuk Mahkemesi, Enerji ve Tabii Kaynaklar Bakanlığı tarafından imtiyaz sözleşmesi tek taraflı iptal edilen Kepez Elektrik T.A.Ş'nin, yediemine teslim edilen tüm evrak ve belgelerinin geri verilmesine karar verdi. 
     Kepez Elektrik T.A.Ş'nin 16 Haziran 2003 tarihinde şirkete el konulmasından sonra, yediemine teslim edilen defter, belge ve diğer tüm evrakların kendilerine teslim edilmesi için Antalya Asliye 4. Hukuk Mahkemesi'nde açtığı dava sonuçlandı. Mahkeme, 20 Ağustos 2003 tarihinde verdiği kararda, yediemine teslim edilen defter, belge ve diğer evrakların Kepez Elektrik T.A.Ş'ye teslim edilmesini kararlaştırdı. 
     Mahkemenin ek kararında, yediemine teslim kararının, ihtiyati tedbir mahiyetinde olup Hukuk Usulü Muhakemeleri Kanunu'nun HUMK 108. maddesi uyarınca ihtiyati tedbir kararının verildiği 16 Haziran 2003 tarihinden itibaren 10 gün içinde, esas hakkında dava açılması ve dava açıldığı hususunun tespit ve tedbir dosyasına bildirilmesi gerektiği, aksi takdirde ihtiyati tedbirin kendiliğinden kalkacağı vurgulandı. Kararda, şöyle denildi 
     ''Mahkememizce yapılan tespit işlemine müteakip aynı gün yukarıda belirtildiği şekilde yediemine teslim kararı verilmiş olup, bu karar ihtiyati tedbir mahiyetindedir. HUMK'un 109. maddesi uyarınca ihtiyati tedbir kararı verildiği tarihten itibaren 10 gün içinde esas hakkında dava açılması ve dava açıldığı hususunun tespit ve tedbir dosyasına bildirilmesi gerektiği yönünde düzenleme getirilmiş olup, gerek mahkememizce yapılan ihtar tarihine kadar, gerekse ihtardan sonra tespit isteyen tarafça, karşı taraf aleyhine dava açıldığına ilişkin herhangi bir belge, bilgi dosyaya sunulmamıştır. Yasal olarak verilen ihtiyati tedbir mahiyetindeki yediemine teslim kararı esas hakkında dava açılmamış olmakla kendiliğinden kalkmış olduğundan ek karar vermek gerektiği sonucuna varılmıştır.'' Mahkeme kararının ''Hüküm'' başlıklı bölümünde de şöyle denildi 
     ''Mahkememizin 2003-- Değişik İş Esas Sayılı Dosyasında ihtiyati tedbir mahiyetinde verilen yediemine teslim kararının, HUMK'nun 108. maddesi uyarınca kalkmış olduğunun tespitine, İhtiyati tedbir kaldırma infaz memuru olarak Nöbetçi İcra Müdürlüğü'nün tayin edilmesine, infaz memuru olan Nöbetçi İcra Müdürü'nün infaz talep edildiğinde uygun bir gün belirleyerek tespit isteyen ve karşı taraf vekiline bu günü tebliğ etmesine, ayrıca infaz memurunca yedieminlerin infaz gününden haberdar edilmesine, infaz memurunun belirlenen günde Kepez Elektrik T.A.Ş'nin idare binasında yediemin olarak Mesut Özten'e teslim edilen bilgi işlem merkezini ve yediemin olarak Halil Ülker ve Yalçın Ak'a teslim edilen muhasebe bölümünü karşı taraf Kepez Elektrik T.A.Ş'nin yetkili temsilcisine veya genel müdürüne teslim etmesine, aynı gün Mahkememiz Yazı İşleri Müdürü Tacettin Şişman'a teslim edilen 17 Haziran 2003 tarihli tutanakla ayrıntısı belirtilen kasa ve oda anahtarlarının da İnfaz Memuru olan Nöbetçi İcra Müdürünce Kepez Elektrik T.A.Ş'nin idare binasında yaptığı infaz sırasında Kepez Elektrik T.A.Ş'nin yetkili temsilcisine veya genel müdürüne tutulacak tutanakla teslim edilmesine karar verilmiştir.'' 
     
     KEPEZ ELEKTRİK T.A.Ş'DEN AÇIKLAMA 
     Kepez Elektrik T.A.Ş Hukuk Müşavirliği tarafından Antalya Asliye Hukuk Mahkemesi'nin verdiği karardan sonra yazılı açıklama yapıldı. Açıklamada, şöyle denildi 
     ''Şirketimizin imtiyaz sözleşmesinin 12 Haziran 2003 günü Enerji ve Tabii Kaynaklar Bakanlığı tarafından tek taraflı olarak feshedilmesi üzerine, Maliye Bakanlığı'nın talebi ile 16 Haziran 2003 günü şirket merkezimizde kasaların açtırılmak suretiyle, şirket kayıt ve belgeleri ile bazı kasalar ile odaların anahtarlarını yediemine teslim eden Antalya Asliye Hukuk Mahkemesi, ekli kararı ile 10 gün içinde tespiti yaptıran Maliye Bakanlığı tarafından şirketimiz aleyhine bir dava açılmadığından ihtiyati tedbir mahiyetindeki yediemine teslim kararının kendiliğinden kalkmış olduğunun tespitine ve yediemine teslim edilen bütün malların ve evrakların müvekkil şirket Kepez Elektrik T.A.Ş'ye teslimine kesin olarak temyiz yolu kapalı olmak üzere karar vermiştir.'' Kepez Elektrik T.A.Ş'nin avukatı Gürol Göl, mahkemenin verdiği kararı dün aldıklarını söyledi. 
     Göl, mahkemenin verdiği bu kararla, Kepez Elektrik T.A.Ş'nin şirket tüzel kişiliğini, mali ve idari sorumlulukları ile yükümlülüklerini yerine getirebileceğini kaydetti. Göl, ayrıca Kepez Elektrik T.A.Ş'ye el konulan 12 Haziran 2003 tarihine kadar olan enerji bedellerini de müşterilerine fatura edebileceğini sözlerine ekledi. 
     
</TEXT>
</DOC>
