<DOC>
<DOCNO> 185789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/soneko26.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı Merkez Bankası, paranın otoritesi altına girmiş 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Merkez Bankası'nın bir para otoritesi olmaktan çok paranın otoritesi altında girdiğini savundu. 
     Satıcı, Eylül ayı ihracatına ilişkin yaptığı yazılı açıklamada, 29 Eylül'deki Ekonomik Sorunları Değerlendirme Kurulu ESDK toplantısında reel sektörün ve ihracatın temsilcilerinin uygulanan para politikalarının üretim kesimi üzerinde yarattığı kırılganlıklar konusundaki fikirlerini tüm açıklığı ile ortaya koyduğunu kaydetti. 
     Satıcı, dalgalı kur konusunda herhangi bir itirazı olmadığını ve Türkiye için önemli bir kazanım olduğunun altını çizen TİM'in, son aylardaki ihracat artışının kar yaratmadığını ve döviz kurlarının mevcut seyri ile de önümüzdeki aylarda sorunlar yaşanacağını dile getirdiğini belirtti. 
     Satıcı, şu görüşlere yer verdi 
     ''TİM serbest kur politikasından dönüş olmaması gerektiğini defalarca söylese de hem Merkez Bankası hem de ona destek veren kesimler bu mesajı algılamamakta ısrar etmişlerdir. 
     Bu ısrarın sonucunda üretim maliyetleri, kambiyo rejimi, dolaylı ve dolaysız vergiler gibi birçok önemli sorun suni tartışmaların arkasına itilmiştir. Bugün özellikle üretim maliyetlerinde acil çözümler yaratmak için adımlar atılması gerekmekteyken, para otoritesi üretimin ve reel sektörün sorunlarını anlayamayan bir tarz sergilemiştir. 
     Merkez Bankası'nın bir para otoritesi olmaktan çok paranın otoritesi altına girdiği ortadadır. Bu nedenle yapması gerekenleri ve elindeki enstrümanları reel üretimin emrine seferber etme zorunluluğu yokmuş gibi davranarak, Türkiye de sadece tek sektörün, yani finansal sektörün varlığına inanmakta olduğunu kanıtlamıştır. Halbuki değil üniversitede, ortaokul ve lisede bile gerçek kaynağın reel sektör tarafından yaratıldığı öğretilmektedir. Merkez Bankası, bu basit gerçekten bile ne kadar uzakta olduğunu ESDK toplantısında açıkça ortaya koymuştur.'' 
     
     ''İHRACATÇININ GÜVENİ ZEDELENMİŞTİR'' 
     Satıcı, reel sektör temsilcilerinin üretimin önündeki engelleri çok iyi tanımlayarak onlara çözüm bulmak için çaba gösterdiklerini belirterek, şöyle dedi 
     ''Karanlıkta kalan tek nokta Merkez Bankası'nın uyguladığı para politikasını bilimsel ve pratik gerçekleri göz ardı etmeden uygulayıp uygulamadığı ve reel sektörün sorunlarına çare olacak önerilerinin olup olmadığıydı. 
     Maalesef Merkez Bankası Başkanı ve ekibi geçmişte neler yaptığını ve ne kadar haklı olduğunu kanıtlamak gibi son derece gereksiz ve kırıcı üslupta bir davranış sergileyerek, elindeki en önemli fırsatlardan birini tepmiştir. İhracatın tüm kesimlerinin temsil edildiği bir toplantıda, Merkez Bankası üreticinin yanında olduğunu ve yapacağı en azından birkaç şey olduğunu göstermek veya kabul etmek yerine, tam tersine bir metotla herkesten herşeyi daha iyi bildiğini kanıtlamak isteyen bir üslupta açıklamalarda bulunmuştur. 
     Merkez Bankası'nın bağımsızlığının tartışılmaz olduğuna verilen destek ve herşeye rağmen ihracatçının bu kuruma duyduğu güven, bu uzlaşmaz tutum nedeniyle zedelenmiştir. Elbette Merkez Bankası özerk olacaktır, ama özerkliği idare eden insan kaynağının daha başka kalitelere sahip olması gerektiği ortadadır. Burada en önemli kalitelerin, sağduyu, anlayış, bilimsellik ve elbette tüm bunlara sahip olmanın getirdiği mütevazılık olduğu açıktır.'' 
     
     İHRACATIN DURUMU 
     Satıcı açıklamasında, ihracatın ivmesini kaybetmekle beraber artmaya devam ettiğini bildirdi. 
     İhracat rakamlarında, dışardan hammadde ve ara malı kullanan sektörlerin döviz kurunun düşüklüğüyle göreceli bir avantaj yakaladığını, fakat büyük ölçüde yerli girdi kullanan sektörlerin sıkıntıda olduğunun açıkça görüldüğünü belirten Satıcı, ''2003 yılı için 40 milyarın üzerinde tahmin edilen ihracat rakamlarının önümüzdeki sene tekrarlanması zor görünmektedir. İhracatımızın artış hızının korunması, ekonomik politikamızın temel meselelerinden birisi olarak kabul edilmelidir'' dedi. 
     Satıcı, son günlerde Euro'nun Türk Lirası karşısında tekrar değer kazanmaya başlamasının da takip edilmesi gereken bir konu olarak ortaya çıktığını vurguladı. 
     Satıcı, acil çözüm gerektiren üretim maliyetleri konusunda Enerji Piyasası Düzenleme Kurulu Başkanı Yusuf Günay'ın 14 Ekim'de TİM'de bir konferans vereceğini bildirdi. 
     
</TEXT>
</DOC>
