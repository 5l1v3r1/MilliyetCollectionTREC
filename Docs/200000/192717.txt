<DOC>
<DOCNO> 192717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sontur11.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Komisyonu'nda hakemler, TV yorumcuları ve futbol .. 
</HEADLINE>
<TEXT>

     AK Parti Samsun Milletvekili Musa Uzunkaya, futbol hakemlerinin spordaki centilmenlik, ahlak ve kardeşliği dinamitlediğini öne sürerek, ''Türk futbolunu katleden hakemler ve Merkez Hakem Komitesi'dir MHK '' dedi. 
     Başbakanlık, Gençlik ve Spor Genel Müdürlüğü ve Vakıflar Genel Müdürlüğü'nün 2004 yılı bütçelerinin TBMM Plan ve Bütçe Komisyonu'nda görüşülmesi sırasında söz alan Uzunkaya, MHK Başkanı Bülent Yavuz ve hakem Selçuk Dereli'ye ağır suçlamalarda bulundu. 
     Türkiye'de spor deyince akla sadece futbolun geldiğini ve haftada 3 gün oynanan maçların 1 hafta boyunca toplumun her kesiminde tartışıldığını ifade eden Uzunkaya, şunları söyledi 
     ''Özellikle Samsun'da oynanan ve hakem Selçuk Dereli'nin yönettiği maç bir hakem faciasıdır. Samsun seyircisi tahrik edilmiştir. Samsunlu olan MHK Başkanı Bülent Yavuz, Samsun'da istenmeyen adam ilan edilmiştir. Spora ahlaki açıdan gölge düşmüştür. Bu maçla ilgili ve MHK hakkında önemli iddialar vardır. Bunlar mutlaka araştırılmalıdır. 
     Futbol hakemleri spordaki saygı, sevgi, centilmenlik ahlak ve kardeşliği dinamitlemişlerdir. Türk futbolunu katleden hakemler ve MHK'dır. Yanlış verilen hakim kararının sonucu neleri doğuruyorsa yanlış hakemin kararları da bu toplumda aynı sonucu doğurur.'' 
     
     ''TV YORUMCULARI'' 
     CHP Ordu Milletvekili Kazım Türkmen de konuşmasında, futbol maçlarını televizyonlarda değerlendiren yorumcuların toplumda gerginliğe neden olduklarını öne sürerek, ''TV kanallarında aynı pozisyonu çok farklı biçimde değerlendiren yorumcular var. Bu vatandaş kime inanacak Seyirci ve şehirler arasına bu tür yanlış yorumlarla nifak sokuluyor'' dedi. 
     Bazı futbol yorumcularının yaptıkları değerlendirmelerle kişi ve kurumlara hakaret ettiğini de ifade eden Türkmen, ''Bu durum bir şekilde zaptı-rapt altına alınmalıdır'' dedi. 
     
     ''YARDIMIN KUTSALLIĞI'' 
     Kazım Türkmen, vakıfların bir kişi ve kurumun eline geçtiği zaman sonsuza kadar bedava kullanılmaya çalışıldığını belirterek, bu tür vakıf mallarının artık devletin tasarrufu altına geçmesi gerektiğini vurguladı. Ramazan ayı nedeniyle vatandaşa daha fazla yardım yapıldığını kaydeden Türkmen, ''Ancak bu yardımların yapılması sırasında vatandaşın onuru kırılmaktadır. O zor durumlardaki insanlar yaptıkları yardımı şova dönüştürmek isteyen kişi veya kurumlar tarafından deşifre edilerek zor durumda bırakılmaktadırlar. Yardımın kutsallığı da göz önüne alınarak bu şovlardan kaçınılmalıdır'' diye konuştu. 
     
     ''İŞSİZLİK FONU'NUN YÜZDE İKİSİ BİLE...'' 
     Görüşmeler sırasında söz alan CHP Trabzon Milletvekili Akif Hamzaçebi, işsizlik fonunda biriken 8 katrilyonun yüzde ikisinin bile işsizlere harcanmadığını belirterek, ''İşsizliğin en yüksek boyutlara ulaştığı bu dönemde bu fonu kullanmayacaksınız da ne zaman kullanacaksınız'' diye sordu. 
     AK Parti Balıkesir Milletvekili Ali Osman Sali de konuşmasında, vatandaşın işini takip eden milletvekillerinin alt ve orta düzey bürokratlarla muhatap olmaması gerektiğini belirtti. Milletvekillerinin mutlaka Bakanla görüşmek gibi bir zorunluluğun da olmadığını ifade eden Sali, ''Bu ilişki bakan danışmanlarıyla kurulabilir. Ancak bu konuda da hayal kırıklığına uğradım. Çünkü bu danışmanlar da her işi bürokrasiye havale ediyorlar'' dedi. 
     AK Parti İstanbul Milletvekili Alaattin Büyükkaya, devlette çalışan 2 milyon 700 bin kişinin ancak üçte birinin gerçek çalışan olduğunu ifade ederek, devletin güvencesi altında bulunan ve çalışmadan maaş alan bu kişilere özel sektör mantığıyla yaklaşmak gerektiğini söyledi. Büyükkaya, bütçede yer alan bina yatırımlarının da engellenmesi gerektiğini belirterek, bina yapımı yerine kiralanma yönteminin kullanılmasının halka hizmet açısından daha uygun olacağını kaydetti. 
     CHP Uşak Milletvekili Osman Coşkunoğlu da 2004 yılı bütçesinde yatırımlara gerekli payın ayrılmamasının, halkın refahını artırmak iddiasından vazgeçildiği anlamına geldiğini söyledi. 
     Hükümet'in, TÜBİTAK ve TÜBA ile anlamsız bir çekişme içine de girdiğini ileri süren Coşkunoğlu, ''Bu kurumlara karşı bu olumsuz ve anlamsız tavrınız neden Neden bu kadar uğraşıyorsunuz bu kurumlarla, bu soruların yanıtı verilmelidir'' dedi. 
     
</TEXT>
</DOC>
