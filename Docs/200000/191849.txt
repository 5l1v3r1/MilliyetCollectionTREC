<DOC>
<DOCNO> 191849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sonspo05.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Stuttgart duvarı... Avrupa'nın en az gol yiyen takımı... 
</HEADLINE>
<TEXT>

     Alman Ligi'nde şampiyonluk mücadelesi veren Kırmızı-Beyazlılar 10 hafta sonunda kalesinde sadece 1 gol gördü. Stuttgart maç başına 0.1 ortalamayla Avrupa'nın en az gol yiyen takımı. 
     Büyük pay Hildebrand’ın 
     Stuttgart kalesi yıkılmıyor... Alman Ligi'nde Yıldıray Baştürk'ün takımı Leverkusen'in ardından 2. sırada yer alan Kırmızı - Beyazlılar, müthiş bir istatistik ortaya koyuyor. 10 maçta kalesinde sadece 1 gol gören Stuttgart 0.1 ortalamayla Avrupa'nın en az gol yiyen takımı unvanına sahip. Bu sezon Şampiyonlar Ligi'nde de süper bir performans ortaya koyan Stuttgart'ın bu başarısındaki en büyük pay sahibi ise hiç şüphesiz kaleci Hildebrand. Genç file bekçisi 884 dakika gol yemeyerek, bu alanda Kahn'a ait Bundesliga rekorunu kırmıştı. 
     Celtic takip ediyor... 
     Son olarak 1991-1992 sezonunda Christoph Daum ile yaşadığı Alman Ligi şampiyonluğunu Felix Magath yönetiminde tekrarlamak isteyen Stuttgart'ı sıralamada, İskoçya Ligi'nin lideri Celtic 0.3 ortalamayla takip ediyor. 10 maçta kalesinde 6 gol gören Beşiktaş da bu değerlendirmede Anderlecht ile birlikte 9. sırada bulunuyor. Liglerinde lider olmamalarına rağmen Valencia, Boavista, Roma, Birmingham, Southampton, Alkmaar, Nantes, Nice ve A.Wien de savunmadaki ustalıklarıyla en az gol yiyen takımlar sıralamasında ilk 10'da yer aldı. 
     
</TEXT>
</DOC>
