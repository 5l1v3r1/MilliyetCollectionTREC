<DOC>
<DOCNO> 153791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo21.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor Samsun'da ölüm kalım maçına çıkıyor... 
</HEADLINE>
<TEXT>

     Elazığspor, hafta sonunda deplasmanda oynayacağı Samsunspor maçı için bugün karayoluyla Samsun'a gitti. 
     Elazığspor Kulübü Başkanı Baki Aydın, takımın bu maça çok iyi hazırlandığını belirterek, Samsunspor maçının ölüm kalım maçı niteliği taşıdığını söyledi. 
     Aydın, futbolcuların, maçın öneminin bilincinde olduklarını belirterek, sakatlıkları sona eren Erhan Namlı ile Cem Beceren'in, Samsunspor maçında forma giyebileceklerini bildirdi. 
     Aydın, şöyle konuştu 
     ''Samsunspor maçı bizim için ölüm kalım niteliği taşıyor. Samsunspor maçı bizim için çok önemli. Samsunspor, lig sıralamasında iyi bir yerde ve bizim kadar puana ihtiyacı yok. Bizim ise şiddetle puana ihtiyacımız var. Kredimiz bitti ve bundan sonraki tüm karşılaşmalardan üç puan alarak ligde kalmak zorundayız. Sezon başında çekilen fikstür gereği Fenerbahçe'yi takip etmemiz, takımı olumsuz yönde etkiledi. Rakiplerimiz Fenerbahçe karşısında aldıkları puanlar sonrası bize karşı daha baskılı oynuyorlar ve çok kötü sonuçlar almamıza neden oluyorlar.'' Aydın, 35 yıl sonra çıktıkları Birinci Süper Lig'de kalıcı olmak istediklerini belirterek, takımın düşme potasında olmasına rağmen umutlarını kaybetmediklerini sözlerine ekledi. 
     




</TEXT>
</DOC>
