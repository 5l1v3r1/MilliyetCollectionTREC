<DOC>
<DOCNO> 181767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur28.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'de Koray Aydın Genel Başkanlığa aday oluyor... 
</HEADLINE>
<TEXT>

     Eski Bayındırlık ve İskan Bakanı Koray Aydın, MHP Genel Başkanlığı'na adaylığını, 13 Eylül Cumartesi günü açıklayacağını bildirdi. 
     Aydın, Parlamento Muhabirleri Derneği'ni ziyaret ederek gazetecilerle bir süre sohbet etti. 
     Yargıtay'ın DEHAP yöneticileri hakkında verilen kararı onaması durumunda seçimlerin yenilenmesi gerektiğini savunan Aydın, Yüksek Seçim Kurulu'nun ise seçimlerin iptali yönünde bir karar almayacağını iddia etti. 
     MHP Genel Başkanı Devlet Bahçeli ile kişisel dostluklarının devam ettiğini anlatan Aydın, ''Sayın Bahçeli'nin 4 yıldır yürüttüğü yönetim anlayışı ve şekline itirazımız var'' dedi. Bahçeli'nin MHP'yi tek kişinin hakim olduğu bir yönetim tarzı ile yönettiğini iddia eden Aydın, MHP'nin kolektif bir anlayışla yönetilmesi gerektiğini söyledi. 
     Aydın, MHP'de kırılma noktasının 2000 yılında yapılan ''üye sıfırlaması'' olduğunu ifade ederek, bu uygulamadan sonra partide ''ben merkezli'' bir yapı oluştuğunu öne sürdü. 
     
     ''TV'DEN ÖĞRENDİM'' 
     Bazı kararlardan parti yöneticilerinin bile haberi olmadığını anlatan Aydın, ''erken seçim kararını bile televizyondan öğrendim ki o zaman grup başkanvekiliydim'' diye konuştu. 
     
     DOKUNULMAZLIKLAR 
     Yolsuzlukları Araştırma Komisyonu'nun çalışmaları hakkındaki bir soruyu yanıtlarken de Aydın, Komisyon'un siyasi manevra için oluşturulduğunu ve bunun gelecek yıl yapılacak mahalli seçimlerde kullanılacağını söyledi. 
     Aydın, siyasetçilerin hesap verebilmelerinin önündeki en büyük engelin dokunulmazlıklar olduğunu belirterek, dokunulmazlıkların kaldırılması ve siyasilerin hesap verebilir duruma gelmesiyle bu sorunun ortadan kalkacağını savundu. 
     
     AYNI GÜN İKİ KONGRE 
     Aydın, bir gazetecinin ''12 Ekim'de AK Parti'nin kongresi yapılacak. Sizin kongre sakin mi geçer yoksa töreler mi uygulanır '' şeklindeki sorusunu yanıtlarken, ''Sakin bir kongre olacak. İl başkanlarımız adayları karşılıyor ve konuşmaları için ortam hazırlıyor'' dedi. 
     Diğer adaylarla herhangi bir teması olmadığını ifade eden Aydın, 13 Eylül Cumartesi günü saat 13.00'dE genel başkanlığa adaylığını açıklayacağını söyledi. 
     Kongreden önce Genel Başkan Devlet Bahçeli ile görüşme ihtiyacı duymadığını ifade eden Aydın, MHP'yi toplumsal muhalefet yapan bir parti haline getireceklerini savundu. 
     
     -BBP 
     Yeni dönemde BBP ile işbirliği yapıp yapmayacaklarına ilişkin bir soru üzerine de Aydın, MHP'de güvene dayalı komplekssiz bir yapı oluşturacaklarını söyledi. 
     Aydın, Türkiye'de ''güçLÜ bir milliyetçi partiye ihtiyaç bulunduğunu'' savunarak, ''MHP, dağılan aile fertlerini bir araya getirip mesaj vermelidir'' dedi. Aydın, kongreden sonra bir araya gelmenin şartlarını konuşarak bütünleşme sağlayabileceklerini kaydetti. 
     
     ''YAPRAK DÖKÜMÜ'' 
     Vatandaşların AK Parti iktidarından memnun olmadığını iddia eden Aydın, ''önümüzdeki yasama döneminde AKP'de yaprak dökümü başlar. Sararan yapraklar toprağa düşer ve bunu engelleyemezler'' diye konuştu. Aydın, AK Parti'de 42 MHP kökenli milletvekili bulunduğunu da ileri sürdü. 
     DYP ve CHP'nin de yeterince muhalefet yapmadığını öne süren Aydın, ''CHP, Meclis'te başına yorganı çekmiş mışıl mışıl uyuyor'' dedi. 
     İktidarın hiçbir şey yapmadığını ve eski hükümetin ekonomik programını sürdürdüğünü iddia eden Aydın, ''hiçbir şey yapmadılar ama ağustos böceği gibi vız vız ötüyorlar'' dedi. 
     Aydın, 15 bin kilometre çift yol yapımını da eleştirerek bu yolların bir süre sonra çökeceği iddiasında bulundu. 
     
</TEXT>
</DOC>
