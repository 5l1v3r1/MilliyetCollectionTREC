<DOC>
<DOCNO> 155425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo43.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Pinto, Berkant ve Hasan Gençler maçında yok... 
</HEADLINE>
<TEXT>

     Galatasaray'da sezon sonu yaklaştıkça, sakat oyuncuların çokluğu Teknik Direktör Fatih Terim'i düşündürüyor. 
     Sarı-kırmızılı ekipte bazı oyuncular iyileşirken, bazıları da sakatlanıyor. Kulüp Sağlık Kurulu Üyesi Bülent Bayraktar, Florya Metin Oktay Tesisleri'nde düzenlediği basın toplantısında, sakatlıkları süren Berkant ve Hasan'ın, Gençlerbirliği maçında oynayamayacaklarını, Pinto'nun da dünkü çift kale maçta havada aldığı darbe sonucu yere ters düşerek sağ ayak bileğini burktuğu için oynamasının zor olduğunu söyledi. 
     Sakat futbolcular hakkında bilgi veren Bayraktar, Cihan'ın, kadroda yer alması halinde maskeyle oynayabileceğini belirterek, ''Xavier, Ümit Davala, Ümit Karan ve Lukunku'nun şikayetleri azaldı. Bu oyuncuların uygulayacakları programa, yapılacak son kontrollerin ardından karar verilecek. Ümit Davala ve Xavier'in antrenman eksikleri var. Lukunku ve Ümit Karan'ın böyle bir eksikleri olmadığından Gençlerbirliği maçında oynama olasılıkları daha fazla'' dedi. 
     Bayraktar, bir soru üzerine, Hasan Şaş'ın, ligin son haftasına kadar iyileşmesi halinde bile, yaşayacağı performans düşüklüğü nedeniyle kalan maçlarda forma giyebileceğini sanmadığını ifade etti. 
     
</TEXT>
</DOC>
