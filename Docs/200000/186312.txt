<DOC>
<DOCNO> 186312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur28.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
''Cenazesini yıkamayacağız'' korosu yayılıyor 
</HEADLINE>
<TEXT>

     Türkiye Diyanet ve Vakıf Hizmetleri Kolu Kamu Görevlileri Sendikası Türk Diyanet Vakıf-Sen İstanbul Şube Başkanı Yakup Sözen, ''İstanbul Üniversitesi İÜ Rektörü Prof. Dr. Kemal Alemdaroğlu'nun cenazesini yıkamayacakları, namazını kıldırmayacaklarını'' kaydederek, ''Bunun cezası neyse bedelini ödemeye razıyız'' dedi. 
     Sözen, ''Camiler ve Din Görevlileri Haftası'' nedeniyle Türk Diyanet Vakıf-Sen Kadın Komisyonu İstanbul Temsilciliği'nce İstanbul Büyükşehir Belediyesi Florya Sosyal Tesisleri'nde düzenlenen tanışma toplantısında, gazetecilerin sorularını yanıtladı. 
     Türk Diyanet Vakıf-Sen Konya Şube Başkanı Hüseyin Demirci'nin İÜ Rektörü Prof. Dr. Alemdaroğlu aleyhine söylediği iddia edilen sözlerinin hatırlatması üzerine Sözen, ''Demirci'nin düşüncelerine aynen katıldıklarını'' söyledi. 
     Prof. Dr. Alemdaroğlu'nun ''Türkiye imamlar ülkesi olmayacaktır'' dediğini anlatan Sözen, şu görüşleri savundu 
     ''Kemal Bey'in bu sözlerinin maksadını tam anlayamadım. Eğer bu sözle bizi kastediyorsa, Konya Şube Başkanı yerinde bir açıklama yapmıştır. İstanbul'daki din görevlisi arkadaşlar birlikte hareket edecek. Kemal Bey'in bizimle polemiğe girmesine gerek yok. 'Türkiye imamlar ülkesi olmayacak' sözünden çok alındık. Türkiye'de 72 bin imam var. Eğer bu 72 bin imamdan rahatsız oluyorsa, imamların olmadığı yeri tercih etsin. 
     Kemal Bey'in cenazesini yıkamayacağız, namazını kılmayacağız, kıldırtmayacağız. Din görevlilerinin bağlı olduğu diğer sendikalardan da bu konuda talepte bulunacağız.'' Sözen, ''Demirci'nin sözleri nedeniyle soruşturma başlatıldığının'' hatırlatılması üzerine de, ''Başlatılsın, biz düşüncelerimizi söylüyoruz. Düşüncelerimizden dolayı yargılayacaklarsa, yargılasınlar. Bunun cezası neyse bedelini ödemeye razıyız'' diye konuştu. 
     ''Müslüman birinin cenaze namazının kıldırılması farz değil mi '' sorusunu ise Sözen, ''Müslüman olduğunu ifade eden herkesin cenaze namazının bir kısım tarafından kılınması farz, ama Kemal Bey gibi düşünen kişiler bu görevi yapabilirler. Ona destek veren kişiler, bu görevi yaptığı zaman da bizim üzerimizden bu görev düşer'' diye yanıtladı. 
     GAZİANTEP'TE SUÇ DUYURUSU 
     Türkiye Diyanet ve Vakıf Görevlileri Sendikası Diyanet-Sen , Yüksek Öğretim Kurumu YÖK Başkanı Kemal Gürüz hakkında, ''din hürriyetini ihlal'' ettiği gerekçesi ile suç duyurusunda bulundu. 
     Diyanet-Sen Gaziantep İl Başkanı Ahmet Tahiroğlu, bir grup sendika üyesi ile birlikte, Gaziantep Adliye binasına gelerek, daha önceden YÖK Başkanı Kemal Gürüz hakkında hazırlamış oldukları suç duyurusu dilekçesini, Cumhuriyet Savcılığı'na verdiler. 
     Tahiroğlu ve beraberindekiler, adliye binası çıkışında yaptıkları basın açıklamasında, YÖK Başkanı Kemal Gürüz'ün bir süre önce bir gazetede çıkan ''İmam-Hatipler Kapatılsın'' başlığı altında yayınlanan haberde din hürriyetini ihlal ettiği görüşünü savundular. 
     Tahiroğlu, Anayasa'nın din ve vicdan hürriyetini güvence altına aldığını ifade ederek, açıklamasını şöyle sürdürdü 
     ''Gürüz, söz konusu haberde, vahiy ile ilgili olarak söylediği sözler dolayısıyla vahiy-akıl mukayesesi yapmış ve akıl vahiyden üstün tutularak TCK'nın 175. maddesinin 3. fıkrası ihlal edilerek suç işlemiştir. Gürüz, haberde vahye inanan kişileri akıl dışı davranmakla suçlamıştır. 
     Yüce Allah'ın kullarına gönderdiği son dini kitap olan Kuranıkerim'de yer alan hükümlerin tümü vahye dayanmaktadır. Vahyi küçümsemek, ona inananları rencide ettiği gibi Allah'ın iradesini kabul etmemek ve beğenmemek anlamına gelir. Bu nedenle, Gürüz hakkında suç duyurusunda bulunduk.'' 
     
</TEXT>
</DOC>
