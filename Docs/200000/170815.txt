<DOC>
<DOCNO> 170815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/guncel/gun01.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Necip Fazıl dizisi tartışma yarattı 
</HEADLINE>
<TEXT>

   Cumhuriyet Gazetesi'nin Necip Fazıl Kısakürek'i konu aldığı yazı dizisi tartışmalara neden oldu. Miyase İlknur, kaleme aldığı yazı dizisini 2 yıl önce hazırladığını söyledi 
      İSTANBUL Milliyet 

   
   Cumhuriyet Gazetesi'nin Necip Fazıl Kısakürek'i konu aldığı yeni yazı dizisi tartışma konusu oldu. "Necip Fazıl Zıt kutupların 'mürşid'i"ni kaleme alan Miyase İlknur, "Bu dizi yazıyı iki yıl önce hazırladım. Ancak güncel olaylar nedeniyle bugüne sarktı" dedi. İlknur, sözlerini şöyle sürdürdü "Siyasete girerek sanat adamlığına ve şiirine ihanet etti. Öne sürdüğü tezler hiçbir belgeye ve vesikaya dayanmaksızın tümüyle duyumlarla yazılmış. Siyasi çizgisi zik - zaklarla dolu bir kişilik. Kendisi sözünü dinletebildiği listelerin verebildiği siyasi partileri desteklemiş birisi. Kabul edilmediği takdirde çok çabuk karşı tarafa geçebiliyor." 
   
   "İdeolojik ele almadım" 
   İlknur, "Şairliğinde iki dönemi var. İlk döneminde şiirleri Fransız akımından etkileniyor. Sonra kendi deyimiyle tebliğ şiirine yöneliyor ve burada siyaset ile din ön plana çıkıyor" diye konuştu. Necip Fazıl'ı ideolojik bir bakış açısıyla ele almadığını söyleyen İlknur, şairin kendi yazısı ve tartışmalarından yola çıkarak bir portre ortaya koymaya çalıştığını söyledi. 
   Yeni Şafak gazetesi yazarı Sadık Albayrak ise Necip Fazıl ve Nazım Hikmet'in zıt olsalar da Türkiye'nin gerçeği olduğunu belirterek şöyle konuştu "Necip Fazıl ile Nazım Hikmet, Kurtuluş Savaşı'nın iki uç söylemidir. Hangi uçta olsalarda bu ülkenin üniter yapısı için fikir üreten kişilerdir. Geçmişte sağ görüşlü gazetelerde Nazım, vatan haini kabul edilirdi. Sol görüşlü gazetelerde ise Necip Fazıl gerici ve yobaz olarak gösterilirdi. Bu tabuların yıkılması açısından Cumhuriyet Gazetesi'nin yayınını takdirle karşılıyorum." 
   
   "Bu yazı iyi bir başlangıç" 
   Vakit gazetesi yazarı Abdurrahman Dilipak da farklılıklara rağmen barış içinde bir arada yaşanması gerektiğini kaydederek şöyle konuştu "Nazım Hikmet de, Yahya Kemal de, Necip Fazıl da, bu ülkenin gerçeği. Bu ikisi aynı sınıfta öğrenciydi, Yahya Kemal de öğretmenleriydi. Bu insanlarla politik idoolojik ortak paydalarımız olacağı gibi çeliştiğimiz yerler de olacaktır. Bu yazı iyi bir başlangıçtır ama devamına da bakmak gerekiyor. Amacı ne mesaj ne bunu görmek gerekiyor." 
   
   Necip Fazıl kimdir    Necip Fazıl Kısakürek, 1904'te İstanbul'da doğdu. İstanbul Edebiyat Fakültesi Felsefe Bölümü'nü bitirdikten sonra Fransa'da Sorbonne Üniversitesi Felsefe Bölümü'nde okudu. Fransa'da bohem bir hayat yaşadı. Şairliğe ilk adımını 17 yaşında attı. 1934 yılı Necip Fazıl için yeni bir dönemine başlangıç oldu. Beyoğlu Ağa Camii'nde vaaz veren Abdülhakim Arvasi ile tanıştı. Arvasi'nin telkinleriyle mistisizme yöneldi. Büyük Doğu dergisinde çıkan yazılarıyla İsmet Paşa ve CHP yönetimine şiddetli bir muhalefet sürdürmesi sonucu hakkında çok sayıda dava açıldı. 1980'de Kültür Bakanlığı Büyük Ödülü'nü, "İman ve İslam Atlası" adlı eseriyle fikir dalında Milli Kültür Vakfı Armağanı'nı 1981 , Türkiye Yazarlar Birliği Üstün Hizmet Ödülü'nü 1982 aldı. 25 Mayıs 1983'te vefat etti. 
   
   
</TEXT>
</DOC>
