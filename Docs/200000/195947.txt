<DOC>
<DOCNO> 195947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur19.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Mağdur vatandaşlarımız için gerekli hazırlığı yapacağız 
</HEADLINE>
<TEXT>

     Başbakan Recep Tayyip Erdoğan, Şişli ve Beyoğlu'nda dün iki sinagoga yönelik terör eylemi konusundaki çalışmaların hassasiyetle devam ettiğini belirterek, ''Bu işin menşeini, kökünü, kökenini araştırıp, buna göre tedbirler alınacaktır'' dedi. 
     Erdoğan, bombalı saldırı düzenlenen Beyoğlu'ndaki Neve Şalom Sinagogu'nda yaptığı incelemenin ardından basın mensuplarının sorularını yanıtlarken, dün sabah saat 09.20 sıralarında cereyan eden elim terör olayından sonra bölgeyi gelip görmek istediklerini söyledi. 
     Güvenlik ekiplerinin çalışmalarını dikkat ve titizlikle sürdürdüklerine işaret eden Erdoğan, ''Bu terör olayı konusundaki çalışmalarımız tüm hassasiyetiyle devam ediyor. Bu işin menşeini, kökünü, kökenini araştırıp buna göre tedbirler alınacaktır'' dedi. 
     Başbakan Erdoğan, bu çalışmalardan sonra ekiplerin yarın hasar tespit çalışmalarını yapmaya başlayacaklarını da belirterek, ''Buradaki mağdur olan tüm vatandaşlarımızın bu mağduriyetlerini gidermek için gerekli olan hazırlığı da Hükümet olarak yapacağız'' diye konuştu. 
     
     ''TERÖRÜ ASGARİYE İNDİRMEK EN ÖNEMLİ HEDEFİMİZDİR'' 

     Başbakan Erdoğan, şunları söyledi 
     ''Terör artık dünyada uluslararası bir boyuta ulaşmıştır. Onun için de uluslararası ortak bir mücadele platformu gerekmektedir. Şu ana kadar oluşan ortak mücadele platformu içinde de bakanlığımız ve bakanlığımıza bağlı birimler çalışmalarını eksiksiz sürdürmektedir. Terörü dünyada hiçbir ülke yok edemedi. Fakat asgariye indirmek bizim ilk hedefimizdir, en önemli hedefimizdir.'' Başbakan Erdoğan, ikinci patlamanın olduğu Şişli'deki sinagog ile Şişli Etfal ve Amerikan Hastanesi'ndeki yaralıları da ziyaret edeceğini bildirdi. 
     Olayda yaşamını yitirenlerin ailelerine başsağlığı ziyaretinde bulunacağını da belirten Erdoğan, bugün ayrıca şehit polis memuru için saat 14.00'de İstanbul Emniyet Müdürlüğü önünde yapılacak törene de katılacağını belirtti. 
     Basın mensuplarının, ''olayın faillerine ilişkin'' bilgi olup olmadığını sormaları üzerine de Başbakan Erdoğan, ''Bilgiler geldikçe size açıklanacak. Şu anda henüz kesinleşen birşey yok'' karşılığını verdi. 
     
</TEXT>
</DOC>
