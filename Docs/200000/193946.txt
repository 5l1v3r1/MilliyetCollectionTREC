<DOC>
<DOCNO> 193946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/yazar/guclu.html </URL>
<DATE> 2003/11/07/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK, işte bunun için değişmeli 
</HEADLINE>
<TEXT>

   
   YÖK istediği konuda, istediği gibi hareket ediyor. Başına buyruk. Aşağıda vereceğim olay bunun en çarpıcı örneği 
   Milyonlarca öğrenci, iyi bir üniversiteye girebilmek için geceli gündüzlü çalışırken, bazı öğrenciler istedikleri üniversitenin istediği fakültesine özel koşullarla girebiliyor. 
   Elimde bir dizi belge var. Olayın boyutlarını YÖK ile ODTÜ arasındaki resmi yazışmalardan izleyelim 
   Tarih 16.10.1997 
   İmza YÖK Başkanı Kemal Gürüz 
   Muhatap ODTÜ Rektörlüğü 
   Uyarı KKTC için yükseköğretim programlarında ek kontenjan ayrılmasının amacı, bu ülkenin uzman ihtiyacını karşılamaktır. Bu kontenjana yerleşen adayların, mezun olduktan sonra KKTC'ye dönüp orada hizmet etmeleri beklenmektedir. Bu nedenle ek kontenjandan yararlanan adayların, KKTC kökenli olmaları gerekmektedir... 
   Bazı adayların KKTC uyruklu olmadıkları veya bu ek kontenjandan yararlanabilmek için son yıllarda ikinci uyruk olarak KKTC'yi aldıkları tespit edilmiş bulunmaktadır. Bu adayların böyle bir yolu seçerek üniversiteye girmeleri, KKTC için ek kontenjan ayırma amacını son derece saptırmakta, ayrıca, haksız bir iktisap olduğu için diğer adaylar arasında huzursuzluğa neden olmaktadır... 
   Bu nedenle KKTC uyruklu olmayan veya uyruklarından biri TC olan adayların bu kontenjandan üniversitenize kayıt yaptırmışsa, bu öğrencilerin kayıtlarının silinmesini rica ederim... 
   Tarih 1.10.2003 
   İmza ODTÜ 
   Muhatap PY isimli öğrenci 
   Uyarı Kayıt sırasında verdiğiniz belgeler incelenmiş ve uyruğunuzun TC olduğu anlaşılmıştır. Bu nedenle mühendislik fakültesine yapılmış olan kaydınız iptal edilmiş ve kaydınız çevre mühendisliği bölümüne yapılmıştır. 
   Tarih 8.10.2003 
   İmza ODTÜ 
   Muhatap YÖK 
   Uyarı TC uyruklu olduğu saptanan PY ile ilgili belgeler ekte sunulmakta olup, üniversitemizce yapılan işlemin doğru olup olmadığı konusunda onayınıza ihtiyaç duyulmaktadır... 
   Tarih 17.10.2003 
   İmza YÖK 
   Muhatap ODTÜ 
   Uyarı PY'nin KKTC'nin ihtiyaç duyduğu alanlar için ayrılan kontenjanlar çerçevesinde ODTÜ Endüstri Mühendisliği'ne kaydının yapılması uygun görülmüştür. 
   Tarih 30.10.2003 
   İmza ODTÜ 
   Muhatap YÖK 
   Uyarı PY'nin endüstri mühendisliğine kaydı, hem KKTC hem de TC uyruğu olması nedeniyle, 16.10 1997 tarihli YÖK Başkanlığı yazısı çerçevesinde uygun olmadığı kanaatine varılmıştır... 
   Özetin özeti KKTC'nin uzman eleman ihtiyacını karşılamak için yıllarca önce bir karar alınmış. Doğru ya da yanlış. O ayrı bir konu. Ama bir süre sonra istismar edilmeye başlanmış. Bu kesin. Zaten YÖK de bu konuda genelge yayımlamış. Ama son uygulama enteresan. PY çift pasaportlu ve liseyi Ankara'da bitirmiş. Baba TC, anne KKTC uyruklu. Böyle bir uygulamanın dün yanlış olduğunu söyleyen YÖK, bugün kayıt yapın diyor. Güven sarsıcı karmakarışık bir durum. PY, asılsız bir ihbar nedeni ile kaydının silinmesinden şikayetçi. Kendisi ile aynı durumda olan başka öğrencilerin de daha önce bu haktan yararlandığı görüşünde. ODTÜ kararsız kalıp YÖK'e soruyor. YÖK, gerekçe göstermeden kayıt yapın diyor. ODTÜ bunu reddediyor. Gelinen son nokta YÖK tüm bu gelişmelerden sonra, durumu yeniden inceliyor. Kararı bize bildirecek, bizde sizlere. Sonucu merakla bekliyoruz .. 
   
      
   
   
</TEXT>
</DOC>
