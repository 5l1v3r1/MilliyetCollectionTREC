<DOC>
<DOCNO> 160105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/spor/spo03.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
JANKAUSKAS BOMBASI 
</HEADLINE>
<TEXT>

Portekiz'e giden Galatasaray Teknik Direktörü Fatih Terim, bugün Litvanyalı yıldız için Porto ile masaya oturacak. Terim, yarın da Sporting Lizbon maçını izleyecek 
     MURAT AĞCA 

     Terim kolları sıvadı 
     MANCHESTER'DA oynanan Şampiyonlar Ligi finalinin ardından Portekiz'e geçen Galatasaray Teknik Direktörü Fatih Terim, eli dolu dönmek için büyük gayret gösteriyor. Porto'nun iki futbolcusu Jankauskas ile Clayton'a göz koyan Terim, bugün Portolu yöneticilerle masaya oturacak ve iki futbolcu için pazarlık yapacak. Sarı-Kırmızılı ekibin çalıştırıcısı, yarın da Porto-Sporting Lizbon maçını izleyecek. 
     
     3.5 milyon Euro 
     BENFİCA'DAN sezon başında Porto'ya gelen Jankauskas'ın, 3.5 milyon Euro'ya malolduğu belirtildi. Portekiz kulübünün, Celta Vigo'dan Mc Carty'yi alabilmek için Litvanyalı futbolcuyu gözden çıkardığı öğrenildi. Avrupa Kupaları'nda 4 golü bulunan Porto'nun golcüsüyle birlikte alınması düşünülen Clayton da, Jankauskas gibi 28 yaşında. 
     
'Hedeflerimiz küçülmez'      BEŞİKTAŞ'IN şampiyonluğu garantilemesinin ardından, Şampiyonlar Ligi'ne gitmelerinin ve ikinci olmalarının da bir başarı olacağını vurgulayan Galatasaray Başkanı Özhan Canaydın, bu sözlerinin yanlış yorumlandığını belirtti. Cim - Bom'un her kulvarda hedefinin şampiyonluk olduğunu belirten Canaydın, "Ancak şampiyon olamadıysanız, Şampiyonlar Ligi'ne katılma şansını sürdürmek de başarısızlık değildir" dedi. 
     GÖREVE geldiklerinde sloganlarının "10 yılda 7 şampiyonluk" olduğunu hatırlatan Galatasaray Başkanı, bu hedeflerinde bir değişiklik olmadığını vurguladı. Transfer çalışmaları için Terim'in raporunu beklediklerini söyleyen Galatasaray Başkanı, büyük hedeflere yol alacak bir takım oluşturacaklarını ifade etti. Canaydın, stat kredisinde de sorun olmadığını söylerken, Antep maçının ardından da, "Yeni stadımızda buluşmak üzere" diye konuştu. 
     

</TEXT>
</DOC>
