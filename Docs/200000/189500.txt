<DOC>
<DOCNO> 189500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sondun09.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Frankfurter Rundschau Erdoğan Türkiye'yi Avrupa'ya götürüyor 
</HEADLINE>
<TEXT>

     Alman Frankfurter Rundschau gazetesi, Başbakan Recep Tayyip Erdoğan'ın reform çabalarını överek, Türkiye'yi beklenmedik şekilde Avrupa'ya yönlendirdiğini yazdı. 
     Gazetede, ''Erdoğan'ın reform azmi'' başlığıyla yayınlanan bir yorumda, AK Parti'nin geçen Kasım ayında iktidara geldiği dönemde birçok kişinin, Erdoğan'ın ''Avrupa ile köprüleri atacağı ve Türkiye'yi bir hilafet devleti haline getireceği'' endişesini taşıdığı savunularak, ''Ancak endişelerin tam tersi oldu. Başbakan Erdoğan Türkiye'yi adeta Avrupa'ya götürüyor'' denildi. 
     Anadolu'da yeni bir heyecan hissedildiği belirtilen yorumda, Erdoğan hükümetinin, 10 ay içinde, önceki başbakanların 10 yılda yaptıklarından daha fazla demokrasi alanında reform yaptığı ifade edildi. 
     Reformların hayata geçirilmesinin önemine ve zorluklarına da dikkat çekilen yorumda, hükümetin, işkence iddialarını, her ay bir insan hakları raporu hazırlayarak ortadan kaldırmaya çalıştığı kaydedildi. 
     Türkiye'deki reform çabalarından bazı çevrelerin hoşnut olmadığı savunulan yorumda, Türkiye'nin Avrupa perspektifini engellemeye çalışanın Erdoğan olmadığı belirtildi. 
     
</TEXT>
</DOC>
