<DOC>
<DOCNO> 154878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo19.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Şamil Sam'a ödül vermek için yönetmelik değişecek... 
</HEADLINE>
<TEXT>

     Gençlik ve Spor Genel Müdürü Mehmet Atalay, ağır sıklette Avrupa profesyonel boks şampiyonu Sinan Şamil Sam'ı makamında kabul etti. 
     Genel müdürlükteki makam odasında yapılan kabule, Sam ile birlikte Boks Federasyonu Başkanı Caner Doğaneli de katıldı. 
     Mehmet Atalay, kabulde yaptığı konuşmada, Sinan'ın Türkiye'nin gururu olmuş sporculardan birisi olduğunu belirterek, ''Dünya gençler şampiyonu olduğu günden bu yana kendisini izliyorum. Büyüklerde de bu başarıyı göstereceğine inancım tam. Profesyonelliğe adım attığı günden bu yana vurduğunu deviriyor'' dedi. 
     Atalay, birçok ülkeden kendi ülkeleri adına dövüşme teklifi almasına rağmen Sinan'ın ay yıldızlı forma altında dövüşmesinin büyük bir gurur kaynağı olduğunu ifade ederek, şöyle konuştu 
     ''Sinan'ın bu büyük özverisi ve fedakarlığı karşısında biz de kendisine ödül vermek için ödül yönetmeliğimizde değişiklik yapacağız ve eylül ayında yapacağı unvan maçını Türkiye'de yapması için gerekli çalışmalarımıza başlayacağız. Umuyorum ki Türk halkının önünde Sinan, daha da coşacak. Halkıyla bütünleşerek, büyük başarılara imza atacaktır.'' Boks Federasyonu Başkanı Caner Doğaneli de Muhammed Aliler, Goerge Foremanların yetiştiği amatörlükten profesyonelliğe çıkan yoldan, Türkiye'den de Sinan'ın geldiğini vurgulayarak, ''Amatörlükten profesyonelliğe çıkmak çok zordur. Tıpkı Muhammed Ali gibi, Foreman gibi, Joe Frazier gibi dünya devleri de bu yolla boksta kendilerini ispatlamışlardır. Sinan da onların yolunu izleyerek, bugünkü başarısını elde etti. Profesyonel boks yaşamını bitirdikten sonra Türk boksu Sinan'ın bilgi ve birikiminden yararlanarak çok şeyler kazanacaktır'' dedi. 
     Doğaneli ayrıca, kasım ayında 1. ayağı İtalya'da yapılacak Avrupa Liselerarası Boks Şampiyonası'nın 2. ayağının Türkiye'de yapılması için gerekli girişimlerde bulunacaklarını söyledi. 
     Sinan Şamil Sam ise Avrupa şampiyonluğunu elde ettiğini, ancak dünya şampiyonu olması için sabırlı olması gerektiğini bildirerek, ''Şu an için dünya şampiyonluğu benim açımdan çok erken. Bunun için acele etmeden sabırlı davranmam gerekiyor. Öyle zannediyorum ki 1-1,5 yıllık süreye ihtiyacım var. Çünkü bu tür karşılaşmalarda yenilgi almak çok ağır oluyor. Bu duruma gelmemek için kendimi çok iyi hazırlamamam lazım'' diye konuştu. 
     Sam, Almanya'da çalıştığı televizyon firmasının eylül ayındaki unvan maçını Türkiye'de organize etmek istediğini, kendisinin de buna sıcak baktığını ve Türk yetkililerden gerekli desteği beklediğini söyledi. 
     
</TEXT>
</DOC>
