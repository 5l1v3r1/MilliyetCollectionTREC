<DOC>
<DOCNO> 191666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sontur13.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı açıkladı, THY bilet fiyatlarını indiriyor... 
</HEADLINE>
<TEXT>

     Ulaştırma Bakanı Binali Yıldırım, Türk Hava Yolları'nın THY bilet fiyatlarında indirim yapacağını belirterek, ''Ancak şu anda oran telaffuz etmem doğru olmaz'' dedi. 
     Ulaştırma Bakanlığı'nın ev sahipliğinde Radisson SAS Otel'de düzenlenen ''Uluslararası Sivil Havacılık Teşkilatı ICAO Teknik İşbirliği Semineri''nin açılışında konuşan Yıldırım, uluslararası düzeyde organize edilen bu tür toplantıların, bölgesel ve global anlamda ICAO üyesi ülkeler arasında teknik işbirliği imkanlarını artırarak, sivil havacılık alanında uçuş emniyeti ve havacılık güvenliğinin ulaştığı mevcut seviyeyi daha da yukarıya çıkaracağına inandığını söyledi. 
     Yıldırım, bu kapsamda aralarında Türkiye'nin de bulunduğu 188 ICAO üyesinin, üyelik sorumluluklarını ve taahhütlerini yerine getirebilmeleri amacıyla ihtiyaç duyulan kaynakların belirlenmesi sağlamak, bu amaçla karşılıklı görüş alışverişinde bulunarak mevcut kaynakların geliştirilmesi için planlar oluşturarak uçuş emniyeti ve havacılık güvenliğinin sağlanması için alternatif yollar belirlemeyi hedefleyen seminerin, sivil havacılığa katkılarının tartışılamayacağını vurguladı. 
     Bakan olarak göreve başladığı ilk günden itibaren Türkiye'deki sivil havacılık faaliyetlerinde, başta ICAO olmak üzere diğer uluslararası teşkilatlar tarafından belirlenmiş standartlara uyuma dikkat edilmesine özen gösterdiğini anlatan Binali Yıldırım, bu amaçla ICAO tarafından geçtiğimiz yıllarda başlatılan Universal Safety Oversight Audit Programını desteklediğini bildirdi. 
     Ulaştırma Bakanı Yıldırım, programlarının, havaalanları ve hava trafik ile kaza tahkikat konularındaki standartları da içerecek şekilde genişletilmesinden memnuniyet duyduğunu kaydetti. 
     
     TÜRKİYE'NİN TERÖR HASSASİYETİ... 

     Uçuş emniyetine ilişkin başlatılan ICAO denetim programına havacılık güvenliğinin de ilave edilmesi ve bu denetimlere önümüzdeki dönemde başlanacak olmasının, dünya havacılığının daha güvenli ve aynı standartlarda yapılabilmesine yardımcı olması bakımından önemli bir gelişme teşkil ettiğini belirten Yıldırım, sözlerini şöyle sürdürdü 
     ''Özellikle 11 Eylül saldırılarından sonra dünyanın gündemine giren terör olaylarından uzun yıllar etkilenmiş ve 30 binden fazla insanını bu yönde kaybetmiş olan bir ülkenin bakanı olarak, hava taşımacılığının her türlü terör faaliyetleri karşısında güvenliğinin sağlanması için gerekli tedbirlerin alınması gerektiğine inanıyorum. Sadece taşımacılık alanında değil, genel anlamda terörist saldırıların önlenmesi için ülkemiz tarafından yapılan faaliyetler aralıksız olarak sürdürülecektir.'' Binali Yıldırım, bir yanda uçuş emniyeti ve havacılık güvenliği, diğer yanda da ekonomi ve turizmin bulunduğunu, hiçbirinden de vazgeçilemeyeceğini dile getirerek, bu iki durum arasında bir optimizasyona gidilmesi gerektiğini söyledi. 
     
     ''GEREKSİZ UYGULAMALARDAN KAÇINILMALI'' 

     Uçuş emniyeti ve havacılık güvenliği için yapılan yatırımların uzun vadede ülke ekonomisine büyük katkı olarak geri döndüğüne işaret eden Yıldırım, şunları kaydetti 
     ''Son dönemlerde hava taşımacılığında 11 Eylül terör saldırıları, Irak savaşı ve bulaşıcı hastalıklar sebebiyle kriz yaşandığı bilinmektedir. Böyle bir ortamda, insanların hava taşımacılığını tercih etmelerini engelleyecek, hatta eziyet haline dönüştürecek gereksiz uygulamalardan kaçınılması gerekiyor. Alınan önlemlerin kabul edilebilir ve uygulanabilir olması büyük önem taşımaktadır. Bu konuda ICAO'nun, alacağı kararlarla üyelerine rehberlik edebileceğini düşünüyorum.'' Ulaştırma Bakanı Yıldırım, Türkiye'nin, ICAO önderliğinde alınan kararların uygulanması amacıyla oluşturulacak her türlü işbirliğine hazır olduğunu sözlerine ekledi. 
     
     SORULARI YANITLADI 

     Konuşmasının ardından basın mensuplarının sorularını da yanıtlayan Binali Yıldırım, ''THY'nin bilet ücretlerindeki indirim çalışmalarının devam ettiğini, ancak özel havayolu şirketleri ile aynı fiyatlara inmesini beklemenin doğru olmayacağını'' söyledi. 
     ''THY'nin, biraz daha pahalı olsa da kendine has yolcu portföyü bulunduğunu'' kaydeden Yıldırım, ''THY, bu çalışmayı yapıyor. Önümüzdeki günlerde açıklayacak. Şu anda oran telaffuz etmem doğru olmaz. Arkadaşlar hat hat üzerinde çalışıyorlar. Ama bir indirim olacağını ifade etmek istiyorum'' dedi. 
     
</TEXT>
</DOC>
