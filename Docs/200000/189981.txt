<DOC>
<DOCNO> 189981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur18.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapusuz'dan, Cumhuriyet Bayramı resepsiyonu'na eleştiri... 
</HEADLINE>
<TEXT>

     AK Parti Grup Başkanvekili Salih Kapusuz, Cumhurbaşkanı Ahmet Necdet Sezer'in 29 Ekim Cumhuriyet Bayramı dolayısıyla vereceği resepsiyona AK Parti milletvekillerinin eşsiz davet edilmesini değerlendirirken, '' Herkese ait olan bir Bayram'da bu yapılan ayrımcılığı normal kabul etmiyorum, doğru bulmuyorum. Şık da olmamıştır'' dedi. 
     Kapusuz, parlamento muhabirleriyle düzenlediği sohbet toplantısında, bir gazetecinin Cumhurbaşkanı Sezer'in davetiyle ilgili sorusunu yanıtlarken şunları söyledi 
     ''Türkiye'yi, tartışılan, tartışmaların artırıldığı, tartışmaların münhasıran devam ettirildiği bir ülke konumundan kesinlikle çıkartmalıyız. 
     Hele hele bu işlemler halkın tamamını ilgilendiren, halkın ortak talebi olan cumhurun, milletin, halkın Cumhuriyet Bayramı ile ilgili bir tartışma zeminine taşınırsa ki, ben bunu yanlış buluyorum, haksız buluyorum, herkes sorumluluğunun, halka karşı sorumluluğunun farkında olmalıdır.'' 
     
     ''BAYRAMI KUTLAMAK ONUN DA HAKKI'' 

     Kendisine gelen davetiyede de eşinin çağrılmadığını bildiren Kapusuz, ''eşim davet edilmemiş. Eşim, Türkiye Cumhuriyeti vatandaşıdır. Cumhuriyet Bayramı'nı kutlamak onun da hakkıdır. Elbette davet edilen yere herkesin mecburen katılması gerekir diye bir kural da yoktur. Herkese ait olan bir Bayram'da bu yapılan ayrımcılığı normal kabul etmiyorum, doğru bulmuyorum. Şık da olmamıştır'' diye konuştu. 
     Kupusuz, davete katılıp kaltılmayacağına ilişkin bir soru üzerine de şartlara bakacağını ifade ederek, henüz bir karar vermediğini söyledi. 
     Bu tür konuların artık Türk halkının önüne getirilmemesini, gündeme taşınmamasını temenni ettiğini ifade eden Kapusuz, bir başka soru üzerine, eşsiz davetlerin şık olmadığını yineledi. 
     Kapusuz, tartışmaların alevlendirilmemesi için ileri değerlendirmeler yapmak istemediğini kaydederek, ''Ama şık olmadığını bir kez daha altını çizerek ifade ediyorum'' dedi. 
     Başından beri tartışma yerine uzlaşma, diyalog ve Türkiye'nin problemlerine odaklanmayı, çözüme katkı sağlamayı arzu eden bir yönetim anlayışını savunduklarını anlatan Kapusuz, bireysel tepkilerin olabileceği yolundaki bir hatırlatma üzerine de şöyle konuştu 
     ''O herkesin kendi tercihi. Katılır, katılmaz, tepki gösterir, uygun bulur... Elbette biz saygı duyarız kişilerin görüşlerine. Bireylerin tercihleri kendilerini ilgilendirir. 
     Ancak, şık olmamıştır, Türkiye de bunu hak etmemektedir. Bu konuların son bulması lazım. Türkiye'nin derdi bu mu arkadaşlar 70 milyonluk ülkemizde, eğitim, işsizlik, ekonomide problemlerimiz var. Sokaklara gidin aç-sefil, işsiz insanları görün. Mahkemelerde bekleyen insanlar var. Bütün bunlar öne çıkarılıp, tartışılıp çözüm yolları üretilmesi gerekirken, siz bir bayram günü için adeta bayram değil de tartışma zeminine taşınan bir pozisyon ortaya çıkartıyorsunuz. Ben şehsen bunu doğru bulmuyorum. 
     
     ''GEREKÇELERİNİ BİZ DE ÖĞRENMELİYİZ'' 

     Cumhurbaşkanı'nın bu kararını eleştirme hakkımız olduğunu düşünüyorum. Cumhurbaşkanı'nın yapmış olduğu, kendi adına bir karar olursa, kendini ilgilendiren bir husus olursa elbette buna genel manada söylenecek bir şey olmayabilir. Ama dikkat ederseniz bu kutlama halkı ilgilendiren bir bayram, Cumhuriyeti ilgilendiren bir husus olduğu için görüşlerimi ifade ediyorum.'' Kapusuz, başka partilerde de başörtülü milletvekili eşleri bulunduğunu hatırlatarak, AK Parti milletvekillerinin neden eşsiz çağrıldığı sorusunu da ''Bu soruları Sayın Cumhurbaşkanı'na sorarsanız daha isabetli olur. Bunun açıklamasını Sayın Cumhurbaşkanı, topluma ikna edici bir uslüpla anlatmalıdır. Gerekçelerini biz de öğrenmeliyiz'' diye yanıtladı. 
     
</TEXT>
</DOC>
