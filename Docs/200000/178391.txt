<DOC>
<DOCNO> 178391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/yazar/guclu.html </URL>
<DATE> 2003/08/27/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğrencisiz Erzurum hayalet şehir gibi 
</HEADLINE>
<TEXT>

   
   Erzurum'da yaz ve kış ayları birbirinden çok farklı. Pek çok kent aman kış gelmesin, yaz bitmesin derken Erzurumlular kış için gün sayıyorlar. Çünkü kış demek bereket demek. Kış gelince öğrenci geliyor. Kış gelince turist geliyor. 300 bin nüfuslu kentte 43 bin öğrenci var. Çoğu da başka kentlerden gelme. En büyüğünden, en küçüğüne kadar her türlü ekonomik yapılanma öğrenciler üzerine kurulmuş. Ama sanki öğrenciyi yolunacak kaz gibi görüyorlar. Esnaf kahvesinde 200 bin liralık çay, öğrenci kahvelerinde 1 milyon lira. 
   
   ÖĞRETMENLER DE DERTLİ    Erzurum bir üniversite kenti olmasına karşın üniversiteye öğrenci gönderme konusunda çok başarılı değil. 60'lı sıralarda. 50 kişilik sınıflardan üniversiteyi kazanan öğrenci sayısı üçü dördü geçmiyor. TIR konuklarımızın çoğu da onlardı. "Okullarda eğitim çok yetersiz. Dershaneler de 2 milyar liraya kadar çıktı. Ne olacak bizim halimiz" diyorlar. Tayini başka kentlere çıkan bir grup öğretmen geldi. Burunlarından soluyorlardı. "Bu hükümetin eğitim konusunda yaptığı tek icraat yollukları kaldırmak oldu. Tayinimiz Erzurum'dan İzmit'e, Çanakkale'ye çıktı. Sorduk soruşturduk yeni bir düzen kurmak için en az 1.5 milyar lira gerekiyor. Ve bizim beş kuruş birikimimiz yok. Nasıl bu işin içinden çıkacağız bilemiyoruz" görüşündeler... 
   
   DÜZ LİSELER SAHİPSİZ    "Anadolu, fen, öğretmen liselerinin, imam hatiplerin hep bir savunanı var. Ama biz düz liselileri hiç kimse adam yerine koymuyor. Oysa en büyük mağdur bizleriz" diyen o kadar çok işsiz güçsüz lise mezunu geldi ki, hepsinin şik yeti aynıydı. "Okumak istiyoruz, okutmuyorlar, işe girmek istiyoruz işe almıyorlar, askere gitmek istiyoruz, erken diyorlar. Hepimiz bunalıma girdik. Ne olur sorunumuza bir çare bulunsun. Bedava kolej yerine devlet bedava dershaneler, meslek kursları açsın. Parası olan iyi okullarda okuyor, üniversiteye giriyor, biz garibanlar sürünüyoruz" dediler. 
   Özetin özeti Üniversite ve kış turizmi kentin havasını bir hayli değiştirmiş. Ama daha değişimin çok başındalar. Tarım ve hayvancılık ise ölmüş gibi. 
   
      
   
</TEXT>
</DOC>
