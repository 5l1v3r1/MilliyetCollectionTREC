<DOC>
<DOCNO> 180825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/spor/spo15.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Kortta final günü    55. Uluslararası TED Open Tenis Turnuvası'nda finale çıkan isimler belli oldu. Tek erkeklerde İsrailli Ram'ı 2 - 0 ile geçen İsviçreli Kratochvil ile Azeri Agaev'i aynı skorla deviren İsveçli Soderlinig finale çıktı. Final bugün saat 13.30'da başlayacak. Ayrıca iki bedensel engelli de gösteri maçı yapacak. 
   
   Mitroviç imzaladı    ELAZIĞSPOR'DA Ümit Turmuş'un istifasından sonra boşalan teknik direktörlüğe Mitroviç getirildi. 1 yıllık sözleşme imzalayan Mitroviç, "El ele vererek takımı iyi yerlere getireceğiz. 24 saat çalışarak iyi şeyler yapacağız. Elazığspor camiasından destek bekliyoruz" diye konuştu. 
   
   Karatede zafer    16. Uluslararası Ümitler ve Gençler Boğaziçi Karate Turnuvası'nın 2. gününde 9 Türk sporcu birincilik aldı. Branşlarında Havva Özgül, Vildan Doğan, Elif Ay, Fikret Yılmaz, Mehmet Koçak, Enes Erkan, Emre Kök ve Burak Kaplan zafere ulaştı. Şampiyonayı Mehmet Ali Şahin de izledi. 
   
   Finali kaçırdık    FRANSA'DA devam eden Petit Danone Uluslararası Kupası'nda, Türk Minik Futbol Takımı, dün yaptığı iki karşılaşma sonucunda final şansını yitirdi. Rıdvan Dilmen'in teknik direktörlüğünü yaptığı takım, ilk maçta Arjantin'i 2-1 yenerken, ikinci maçta Avusturya'ya 2-0 ile teslim oldu. Minikler bugün beşincilik-sekizincilik maçına çıkacak. 
   
   Celil yuvaya döndü    SEZON başında Samsunspor yönetimi tarafından süresiz kadro dışı bırakılan Celil, Teknik Direktör Multescu ile görüştükten sonra takıma geri döndü. Yıldız futbolcu, dün sabah yapılan antrenmana da katıldı. Celil, "Geçmişe sünger çektik. Yuvaya döndüğüm için mutluyum" yorumunu yaptı. 
   
   Pistte kazalı gün    TÜRKİYE Pist Şampiyonası'nda Formula 3 kategorisinde yarışan tek bayan pilot Selin Yardımcı, dün Körfez Pisti'ndeki yarışlar sırasında kaza geçirdi. Sıralamanın son turunda takla atarak pistten çıkan ve sazlıkları aşarak su birikintisine giren araçta, boğulma tehlikesi atlatan Yardımcı, hemen araçtan kurtarılarak hastaneye kaldırıldı. Clio Cup yarışları sırasında da Kenan Doğulu geçirdiği kazadan yara almadan kurtuldu. 
   
   Cimnastik heyecanı    17. Uluslararası Boğaziçi Cimnastik Turnuvası İstanbul'da başladı. Ahmet Cömert Spor Salonu'ndaki organizasyonda 18 ülkeden 69 sporcu mücadele ediyor. İlk gün bayanlar bireysel sıralamada Ayşegül Yılmaz ikinci, Göksu Üçtaş dördüncü, erkeklerde bireysel sıralamada Haluk Coşkun ikinci ve Cumhur Zorba da beşinci oldu. 
   
   Loeb zirvede    DÜNYA Ralli Şampiyonası'nın 10. yarışı olan Avustralya Rallisi'nin ikinci gününde de lider değişmedi. Citroen pilotu Sebastien Loeb, 24 özel etaplı yarışın 20. etabı sonunda takipçisi Subaru'dan Peter Solberg ile arasındaki farkı 5 saniyeye çıkardı. Dünya şampiyonu Gronholm'ün ilk gün yaptığı kaza sonrası gerilerde kaldığı yarışta, Loeb ve Solberg arasındaki çekişme nefes keserken, üçüncü Peugeot pilotu Richard Burns ise 1.25 dakika geride kaldı. 
   
   
</TEXT>
</DOC>
