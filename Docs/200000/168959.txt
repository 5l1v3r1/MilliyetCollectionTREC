<DOC>
<DOCNO> 168959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/soneko08.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun'dan AB ülkelerine çağrı... 
</HEADLINE>
<TEXT>

     AB Dönem Başkanı İtalya'nın organize ettiği ''Küresel pazarda rekabetçi Avrupa için politikalar'' konulu toplantıya katılan Sanayi ve Ticaret Bakanı Ali Coşkun, Türk işadamlarının vize kuyruklarından bekletilmesinin rekabete aykırı olduğunu belirterek, ''bürokratik engellerin kaldırılmasını'' istedi. 
     Roma'daki Sheraton Oteli'nde bugün sona eren toplantının ardından basına açıklama yapan Coşkun, şöyle dedi 
     ''Eğer burası rekabet edebilirlik konseyi ise sanayide, teknolojide, iç pazarda rekabet koşullarının adil olması için ısrar ediyorsak, 1996 yılından beri Gümrük Birliği'nde bir ülke olarak bu konuda çok büyük bir haksızlık yaşadığımızı söyledik. Çünkü Avrupalı herhangi bir girişimcinin istediği zaman uçağa binip malını pazarlama imkanı var. Bizim KOBİ işletme sahibi veya holding sahibimiz, 1 hafta vize kuyruğunda kalmak zorunda. Bu bizim satış, pazarlama ve pazarlara girişi, kapasitemizi etkiliyor. Bu handikabın çözümlenmesi gerektiğini çok açık bir şekilde söyledik. AB Dönem Başkanı İtalya'da bunu not aldı.'' 
     
     ÖZELLEŞTİR HAREKETİ VE YATIRIMLAR 
     AB'nin, iç pazarını güçlendirip, ABD, Japonya ile rekabet gücünü artırmak istiyorsa, Türkiye'nin de arasında bulunduğu aday ülkelerdeki özelleştirme hareketlerine ve yatırımlara çok önem vermesi gerektiğini vurgulayan Coşkun, ''Ancak bu şekilde rekabeti kendi içine çekmiş olur. AB, aday ülkelere yatırım yapınca işsizlik azalacak, istihkam artacak, halkın talep potansiyeli büyüyecek ve böylece iç pazar güçlenecek'' dedi. 
     ''AB iç pazarının güçlenmesinde Türkiye'nin AB üyeliği çok önemli bir faktördür. Tek başına Türkiye herşeyi halledecek değildir, ama olumlu bir katkı yapar'' diyen Coşkun, Türkiye'nin AB'ye girerek AB iç pazarının güçlenmesinin AB'nin rekabetinin artacağı anlamına geleceğini kaydetti. 
     Coşkun ayrıca, toplantılardaki konuşmalarında ''Türkiye'de 77 üniversiteden yılda 1 milyon genç mezun oluyor. Bu 1 milyon genci girişimci yapmak diğer hiçbir Avrupa ülkesinde olmayan bir potansiyel'' dediğini de belirtti. 
     ''Türkiye üreten bir ülke olmasına karşın, Avrupa'daki pazarlama, marketing egemenliğini kırmak için ne yapmalıdır '' sorusuna Coşkun, ''Kırmaya gerek yok sadece çalışmak lazım. Gelişmeler ümit verici. Kurlardaki değişikliğe rağmen ihracatta yüzde 30 bir patlama var. İmalat sektöründe kapasite kullanımlarında büyük bir artış var. Büyüme hedefi yüzde 5 seçilmesine rağmen yüzde 7.4. Dolayısıyla Türkiye'deki gelişmeleri küçümsememek lazım'' cevabını verdi. Bu arada toplantı sonucunda karara bağlanan 2010 yılına kadar gayri safi milli hasılanın yüzde 3'ünün araştırmaya ayrılması hususla ilgili değerlendirmede bulunan Coşkun, araştırmaya GSMH'nin binde 60'ını ayıran Türkiye'nin birden bire bunu yüzde 3'e çıkartamayacağını, ancak araştırmaya bütçe dışı kaynak yaratılması için çalışmaların yapıldığını ifade etti. 
     Öte yandan toplantı sonrasında kendisiyle görüşmek isteyen bir grup İtalyan işadamı ile biraraya gelen Coşkun, Türkiye'deki yatırım koşulları ile ilgili bilgi verdi. 
     Bakan Coşkun, yarın Türkiye'ye dönecek. 
     
     KOSGEB TEMSİLCİSİNİN AÇIKLAMASI... 
     Türk delegasyonunda yer alan KOSGEB'in Brüksel Temsilcisi Ahmet Ecmer Yorgancı ise A.A muhabirine verdiği demecinde şunları söyledi 
     ''Avrupalıların GSMH'nin yüzde 3'ünü araştırmaya harcadığı zaman bunun ekonomiye geri dönüşü ürün bazında yüzde 1.5'larda kalıyor. Bunu Avrupa çelişkisi olarak adlandırıyorlar. Türkiye'nin araştırmaya ayırdığı pay binde 60, ancak biz bu oranı 2010'a kadar yüzde 1.5'a kadar çıkarıp ekonomiye geri dönüşünü de yüzde 1.5 gerçekleştirebilirsek daha fazla performans alacağız. 2010'a kadar araştırmaya GSMH'den yüzde 1.5 bütçe ayırmak, özellikle AB'nin tüm ARGE şebekelerine üye olduktan sonra çok büyük bir sorun değil.'' Türkiye'nin ilk defa bu yıl büyük bir katkı payı ödeyerek 6. çerçeve programına girdiğini kaydeden Yorgancı, şöyle devam etti 
     ''Bu, 17.5 milyar Euro'luk çok büyük bir ARGE, teknoloji programı. Türkiye'deki 77 üniversitenin araştırmacıları, ARGE merkezleri, sanayiciler ve KOBİ'ler bu program vasıtasıyla AB'deki ortak projelere girdiler. Bu Türkiye'ye çok büyük bir gelir kazandıracak. Türkiye artık ARGE çalışmalarını milli sınırlar içinde değil, bu toplantıya katılan 31 ülke içinde yürütüyor.'' Türkiye'nin artık yeni bir çalışma metodu ile tanışacağının altını çizen Yorgancı, ''Biz Türkiye'deki yapılanmamızı ve AB uyum çalışmalarımızı bugüne kadar ulusal program ve katılım ortaklığı çerçevesinde hep dikey bazda yaptık. Yani sanayi politikasına uyum, rekabet politikasına uyum, çevre politikasına uyum gibi... Şimdi rekabet etme kapasitesini diğer birimlere entegre bazında düşünürsek, yatay bir koordinasyon yapmanız lazım. Örneğin KOBİ'lere vereceğiniz destekleri araştırırken KOBİ'lerin ARGE ve teknolojiye desteklerinin ne olacağını, çevre politikalarına uyum da ne olacaklarını, sosyal politikalara uyumda ne olacağını araştırmanız gerekecek. Bu, Türkiye için yeni bir çalışma metodu'' görüşünü dile getirdi. 
     
</TEXT>
</DOC>
