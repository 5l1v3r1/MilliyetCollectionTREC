<DOC>
<DOCNO> 155171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur07.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
''Diyanet işleri başkanı için bizim de bildiğimiz var'' 
</HEADLINE>
<TEXT>

     Devlet Bakanı Mehmet Aydın, Diyanet İşleri Başkanı'nın hala atanmamasına ilişkin eleştirilere tepki göstererek, ''Ne karışıyorlar, bizim de bir bildiğimiz var'' dedi. 
     Mehmet Aydın, Mehmet Nuri Yılmaz'ın istifasıyla boşalan Diyanet İşleri Başkanlığı'na henüz atama yapılmasında aceleci davranmadıklarını, belirterek, ''Bizim de bir bildiğimiz, bir düşündüğümüz var. Niye eleştiriyorlar, ne karışıyorlar Yanlış düşünüyorlar'' diye konuştu. 
     Diyanet İşleri Başkanlığı'nın oturmuş bir kurum olduğunu kaydeden Aydın, ''Sistemi var ve bu sisteme göre iş yürüyor. Aceleye getirmenin bir anlamı yok. Stratejik bir kurum mu, yani ordu komutanının olmaması gibi bir şey mi Ülkenin din ve Diyanet açısından öyle bir aciliyeti yok'' dedi. 
     Başkanlığa atama konusunda acelesi olmadıklarını bildiren Mehmet Aydın, şöyle konuştu 
     ''Ama bu, çalışmıyoruz, işi buzdolabına koyduk anlamında değil. Birkaç öneri var. Bunlardan biri mevcut sistemi en iyi şekilde nasıl kullanırız Kesinlikle yeni bir Teşkilat Yasası'na ihtiyaç var. Bugünkünü biraz daha iyileştirme, daha seçimli bir sistem ya da daha geniş katılımlı bir sistem olabilir. Cumhurbaşkanı'nı devreden çıkarmak zaten sistemde yok. Rektör atamalarında, Yargıtay atamalarında olduğu gibi. Buna benzer bir sistem daha iyi olur diye düşünüyorum.'' 
     
     ''BİR İMZAYLA ALINAN BİR İMZAYLA ATANAN KURUM..." 

     Kurumsal demokrasinin önemine dikkat çeken Bakan Aydın, Başkan'ın seçimle atanması konusunda konunun kamuoyunda tartışılması gerektiğini söyledi. Aydın, ''Böyle bir imzayla alınan, bir imzayla atanan bir kurum olmamalı Diyanet. Nitekim bugüne kadar da bir takım sıkıntılar olmuştur. Giden arkadaşımız da ilçe müftülüğünden gelmiştir. Oysa ilçe müftülüğünden il müftüsü olamıyorsunuz. İlçelererası bir hiyerarşi var'' diye konuştu. 
     Aydın, 10 sene sonra Diyanet Başkanı kim olur sorusuna akla ilk gelen ismin İstanbul Müftüsü olması gerektiğini kaydederek, şöyle devam etti 
     ''İstanbul müftüsü oraya gelebilmiş büyük bir metropolün müftüsü.. Mesela Papa vefat ederse 2-3 isim akla geliyor, rahatça söyleyebiliyorlar. Bunu toplumun istikrarı bakımından da önemli buluyorum. Ayrıca insanların hazırlıklı olmaları bakımından da önemli. Öyle bir hiyerarşi ortaya konacak ki, İstanbul Müftülüğü için de ince düşünülecek. Vatandaş onu bekleyecek. Tecrübesiz birini İstanbul Müftülüğü'ne atayamazsınız. Ülkemiz hızla değişiyor artık.'' 
     
     ANTALYA'YA İNGİLİZCE BİLEN MÜFTÜ 

     Devlet Bakanı Aydın, Antalya'da güzel İngilizce konuşan bir müftü atamayı istediğini bildirdi. 
     Müftüler arasında İngilizce konuşanlar olduğunu ancak yeterli olmadıklarını kaydeden Mehmet Aydın, ''Antalya vitrin olan şehirlerimizden biri. İnsanlar oraya gezmeye gidiyorlar. Ne güzel olur müftülerin onlarla diyalog içerisinde olmaları'' dedi. 
     
</TEXT>
</DOC>
