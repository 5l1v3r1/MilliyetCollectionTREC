<DOC>
<DOCNO> 152669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur52.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna ağaç dikti... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, ''Beton rengi bir İstanbul varken, yeşiller içinde bir İstanbul'da yaşamaya başladık'' dedi. 
     Gürtuna, ''Her Doğana Bir Çınar, Her Vefat Edene Bir Selvi'' kampanyası kapsamında Pendik Kurtköy Uydukent alanındaki 156 bin metrekarelik ''Yaşam Korusu''na ağaç dikme törenine katıldı. Gürtuna, törende yaptığı konuşmada, Emirgan ve Yıldız gibi tarihi koruları korumaya aldıklarını, bu korulardaki ağaçları tedavi ettiklerini belirterek, gelecek kuşaklara koruyacakları korular oluşturduklarını söyledi. 
     Tören yapılan koru alanı gibi İstanbul'un birçok bölgesinde yeni koruluklar oluşturacaklarını ifade eden Gürtuna, ''Geçen sene ilde 50 bin çocuk doğmuş, biz de onların her biri için çınar ağacı dikiyoruz. Artık İstanbul'da herkesin dikili bir ağacı olacak. Her çınara, doğan o çocuğun ismini vereceğiz'' diye konuştu. 
     Gürtuna, mevcut ve yeni oluşturulacak mezarlıklara vefat eden kişilerin adına selvi diktiklerini de hatırlatarak, şöyle devam etti 
     ''İstanbul'da birçok sokak ve cadde ağaç ismiyle anılıyor. O cadde ve sokakları da ağaçlarla buluşturuyoruz. İstanbul, aynı zamanda bir erguvan kenti. Boğaz'da, Haliç'te ve sahillerde erguvan dikimi başlattık.'' Gürtuna, İstanbul'un ekolojik karakterini bozmadan ağaçlandırma yaptıklarını da vurgulayarak, ''Tüm caddelerimizi yeşil vadilere dönüştürüyoruz. Beton rengi bir İstanbul varken, yeşiller içinde bir İstanbul'da yaşamaya başladık'' dedi. 
     İstanbul'da artık hava kirliliği yaşanmadığını dile getiren Gürtuna, ''Altyapı sorununu bu yıl tamamen bitiriyoruz. Akan dereler, yeşil vadilere dönüşüyor. Lağım çukurları, piknik yapılacak alana dönüşüyor. Bu yaz Tuzla ve Pendik'te rahatlıkla denize girilebilir. Bir dahaki yaz inşallah bütün sahillerimizde bu gerçekleşecek'' diye konuştu. 
     Gürtuna, daha sonra ağaç dikim alanına bir çınar ile bir selvi ağacı dikti. Ağaç dikimi nedeniyle şenlik alanına dönüştürülen törende Gürtuna, çocuklarla şakalaştı ve halat çekti. 
     Bu arada kendisine ''Başbakan Gürtuna'' şeklinde slogan atan gençleri susturan Gürtuna, ''Benim başıma iş açmayın'' dedi. 
     TEMA Vakfı Başkanı Nihat Gökyiğit ile tiyatro sanatçısı Erdal Özyağcılar'ın da katıldığı etkinlikte, toplu konut alanında yaşayan çocuklara ve ailelere ikramda bulunuldu. Çocuklar, oluşturulan oyun alanında eğlenceli saatler geçirdi. 
     





</TEXT>
</DOC>
