<DOC>
<DOCNO> 151838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sondun24.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times kitle imha silahları konusunda ABD'ye güvenmiyor 
</HEADLINE>
<TEXT>

     İngiltere'nin ünlü ekonomi ve siyaset gazetesi Financial Times, Irak'ta bulunabilecek kitle imha silahlarının bağımsız organlarca doğrulanması gerektiğini belirtti. 
     Gazetede yayımlanan başyazıda, ''Amerikan ve İngiliz hükümet çevrelerinde, bu silahların şu ana kadar bulunamamasından dolayı bir tedirginlik ve kaygı bulunduğu'' belirtildi. 
     Yazıda, ''Savaştan önce, BM Silah Denetçileri Komisyonu UNMOVIC Başkanı Hans Blix ve silah denetim uzmanlarının çabaları konusunda sabırsızlık gösteren ABD'nin şimdi bu silahları bulmak için daha fazla süre istemesi ilginçtir'' denildi. 
     Irak'ta koalisyon güçlerinin kitle imha silahları bulduklarına dair bir açıklama yapmaları durumunda, bu açıklamanın inanılır olması için bağımsız organlarca doğrulanması gerektiği vurgulanan yazıda, ''Ancak ne yazıkki ABD, UNMOVIC'i burada istemiyor gibi görünüyor'' ifadesi kullanıldı. 
     





</TEXT>
</DOC>
