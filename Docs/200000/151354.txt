<DOC>
<DOCNO> 151354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko21.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşim Tekstil, gözünü ABD pazarına dikti... 
</HEADLINE>
<TEXT>

     Marks Spencer, Nike, Schlafgut, Zara, Gap, Banana Republic ve Sara Lee gibi dünyaca ünlü markalara üretim yapan Yeşim Tekstil A.Ş'nin Genel Müdürü Şenol Şankaya, bu yıl 240 milyon dolar ihracat hedeflediklerini belirtirken, ABD'li iki yeni firmayı daha müşterileri arasına katacaklarını bildirdi. 
     Yeşim Tekstil Sanayi ve Ticaret A.Ş Genel Müdürü Şenol Şankaya, hazır giyim ve ev tekstili ürünlerinin yüzde 57.3'ünün ABD, yüzde 36.6'sının Avrupa ülkeleri, kalan kısmının ise diğer ülkelere ihraç edildiğini kaydetti. 
     Şankaya, geçen yıla oranla ihracatta yüzde 20'lik bir büyüme öngördüklerini belirterek, ''İhracat, hedefimiz 240 milyon dolar. Bu yıl yeni müşterilerimiz olacak. ABD'li iki firma ile görüşüyoruz. Her sene 2-3 yeni müşteri ekliyoruz'' dedi. 
     
     SAVAŞ VE SARS 
     SARS virüsünün neden olduğu salgın hastalık yüzünden Uzakdoğu'ya yapılan seyahatlerin iptalinin, hazır giyimde dünyanın üçüncü büyük üreticisi konumundaki Türkiye'yi öne çıkardığını belirten Şankaya, bu durumdan kaliteli üretim ve hızlı servis sunarak azami ölçüde avantaj sağlanabileceğini vurguladı. 
     Şankaya, savaş yüzünden Türkiye'nin karşılaştığı olumsuzlukların, şimdi Uzakdoğu'da SARS yüzünden yaşandığını ifade ederek, şunları söyledi 
     ''Savaşta bir iptal yaşamadık ama savaş uzasaydı etkisi 5. aydan sonra kendini gösterirdi. Müşterilerimiz, bize alternatifler sormuşlardı. 'B' planınız ne diye soruyorlardı. Tabi, onların da arkamızdan eminim bize hissettirmedin savaşın uzaması durumunda kendi B planı hazırlıklarını yaptıklarından eminim. Şimdi, SARS hastalığı devam ederse, orada otomatikman bir iş potansiyelinin azalacağını düşünüyoruz. Biz de bu durumdan faydalanmak için gerekli servisi sunmamız lazım. SARS paniği uzarsa Türkiye bundan avantajlı çıkabilir.'' 
     
     KUR BASKISI 
     Sanayinin, yüksek oranlı vergiler ve SSK primleriyle pahalı enerji fiyatlarının yanı sıra, son dönemde ciddi bir kur baskısıyla karşı karşıya olduğuna dikkati çeken Şankaya, şunları söyledi 
     ''Şu anda ciddi bir kur baskısı var. Bir ay evvel yaptığımız ihracatı 1 miyon 700 bin liradan çıkardık. Şu anda yaptığımız ihracatın mal bedelleri 1 milyon 600 bin liradan geliyor. Düşünebiliyor musunuz Yüzde 7 gibi ciddi oranda bir kayıp var. 2001 Ekim'inde dolar 1 milyon 680 bin liraydı. Böyle bir dengesizlikle karşı karşıyayız, muazzam bir baskı altındayız.'' Şankaya, kurlarda hızlı bir tırmanışın da yararlı olmayacağını ifade ederek, halen değerinin yüzde 10 altında olan doların, 1 milyon 730-1 milyon 750 bin lira düzeyinde olması gerektiğini belirtti. 
     Dünyada kotaların kaldırılacağı 2005 sonrasının önemine de dikkati çeken Şankaya, ''yapılacak hatalar ya da alınacak tedbirler ya daha güçlü bir sektör olarak dünyada yerimizi hazırlayacak ya da tam tersi Türkiye'yi bu sektörde rekabetin dışına itecek'' dedi. 
     Yeşim Tekstil'in üretim yaptığı dünyaca ünlü markalar arasında, Gap, Banana Republic, Old Navy, Nike, BHS, Land's end, Nick Nora, Karstadt, Quelle, Neckermann, Louis Feraud, Tchibo, Schlafgut, Marks Spencer, Eddie Bauer, JC Penney, Zara, Bershka, Pull Bear, El Corte Ingles, Costco, Sears, B B ve Mervyn's, Sara Lee, Lascol, Homestead, Walmart, Bouclair, Roseedee, Jeffrey Fabric ve Holiday Fabric bulunuyor. 
     





</TEXT>
</DOC>
