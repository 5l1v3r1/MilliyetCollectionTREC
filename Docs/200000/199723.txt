<DOC>
<DOCNO> 199723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun19.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinli örgütler ateşkesi görüşüyor 
</HEADLINE>
<TEXT>

     Filistinli örgütler, ateşkes konusunu görüşmek üzere Mısır'ın başkenti Kahire'de toplandı. 
     Bir Filistinli yetkili, bölgedeki şiddeti sona erdirmek amacıyla İsraille şartlı ateşkese varılmasını amaçlayan görüşmelerin 3 gün süreceğini kaydetti. 
     Aralarında Hamas ve İslami Cihad'ın bulunduğu 13 Filistinli örgüt yetkilisi, ateşkesi, İsrail devamını temin ettiği takdirde kabul edeceklerini açıklamıştı. 
     İsrail, Mısır'ın desteğinde yapılan ateşkes görüşmelerini serinkanlılıkla karşılamış, ancak bu görüşmelere taraf olmadığını bildirmişti. İsrail Dışişleri Bakanı Silvan Şalom da Filistin ateşkesinin çok kısa sürmesini beklediğini söylemişti. 
     Filistinliler, geçen Haziran'da ateşkesi kabul etmiş, ancak İsrailliler buna katılmamıştı. Ateşkes, bölgedeki şiddet olayları sürerken Ağustos'ta sona ermişti. 
     Kahire'de yapılan görüşmelere katılan yetkililer, Mısır istihbarat başkanı Ömer Süleyman'ın açılışını yaptığı toplantının, tüm örgüt liderlerinin katılımıyla birkaç gün süreceğini belirttiler. 
     Filistin Başbakanı Ahmed Kurey'in, görüşmelere Cumartesi günü katılması bekleniyor. 
     
</TEXT>
</DOC>
