<DOC>
<DOCNO> 180493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sondun24.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta Cuma namazına giden Şiiler'in sayısında azalma oldu 
</HEADLINE>
<TEXT>

     Irak'ın başkenti Bağdat'ta, eskiden cuma namazlarında cemaatin kaldırımlara kadar taştığı Kazimiye Camii'nde, bu haftaki cuma namazına eskiye oranla çok daha düşük bir katılım olduğu dikkati çekti. 
     Cami çevresindeki kişiler, bu durumu, geçen hafta Necef'teki Hz. Ali Camii'nin önünde düzenlenen Şii lider Ayetullah Muhammed Bagır El Hekim'in de ölmesine yol açan bombalı saldırıdan sonra, insanların güvenliklerinden endişe ederek cuma namazına gitmemelerine bağlıyor. Geçmişte büyük gösterilere de sahne olan Kazimiye Camii'nde, bu hafta cuma namazına katılımın eskiye oranla dörtte üç oranında düştüğü belirtiliyor. 
     Cami etrafında gönüllü silahlı korumalar da göze çarpıyor. Caminin bulunduğu Kazimiye Caddesi'nin girişinde insanlar ve arabalar, Amerikan ordusundan bağımsız hareket eden bu kişiler tarafından aranıyor. 
     Ahmet Hadi adlı bir koruma, Amerikalıları güvenliği sağlayamamakla suçlayarak, gönüllü olarak camiyi koruduklarını söylüyor. Hadi, herhangi bir cemaate ya da örgüte bağlı olmadıklarını, tamamen bağımsız hareket ettiklerini kaydediyor. 
     El Hekim'in öldürülmesinin insanlarda büyük etki bıraktığını belirten Hadi, ortamın tehlikeli olmaya başladığını ve insanların camiye gelmekten korkar hale geldiğini ifade ediyor. 
     Kazimiye Camii'nde 45, tüm camilerde ise toplam 700 gönüllü olduklarını kaydeden Hadi, eskiden bu derecede güvenlik tedbirleri alınmadığını, ancak son saldırılardan sonra ibret aldıklarını belirtiyor. 
     Kazimiye Camii'nde El Sade cemaatine mensup dini liderlerin posterlerinin yer alması da dikkati çeken diğer bir unsur oldu. 
     
</TEXT>
</DOC>
