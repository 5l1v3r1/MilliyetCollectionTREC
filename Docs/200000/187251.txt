<DOC>
<DOCNO> 187251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun38.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bremer'a Türk askerine karşı olduğumuzu bildirdik" 
</HEADLINE>
<TEXT>

     Irak'ta ABD'nin atadığı Geçici Hükümet Konseyi üyelerinin, işgal yönetiminin başkanı Amerikalı Paul Bremer ile görüşmelerinde ülkeye Türk askeri gelmesini istemediklerini söylediği, ancak konuyla ilgili görüşmelere devam etmeye karar verdiği bildirildi. 
     Geçici Hükümet Konseyi sözcüsü Haydar Ahmed, bugün yapılan toplantıda Bremer'e ülkede Türk barış gücü askerine karşı olduklarını bildirdiklerini, ancak koalisyon yetkilileriyle konuyu görüşmeye devam etmeye karar verdiklerini söyledi. 
     Ahmed, geçici hükümet konseyi üyelerinin görüşmede Paul Bremer'e, konsey üyelerinin ülkeye Türk askeri gelmesinden endişe duyduğunu ilettiklerini, ancak koalisyon yönetimi yetkilileriyle görüşmeler tamamlanıncaya kadar da resmi açıklama yayımlamaktan kaçınacaklarını kaydetti. 
     Haydar Ahmed, geçici hükümet konseyi üyelerinin Irakla sınırı olan Türkiye gibi ülkelerden herhangi bir asker görmek istemediğini söyledi. 
     Bremer'inse görüşmede konsey üyelerine ''Türk askerlerinin Irak'a konuşlandırılmasıyla ilgili nihai kararın Iraklıların değil, koalisyonun sorumluluğunda olduğunu'' anımsattığı bildirildi. Paul Bremer, açıklamasında, yetkililerin konuyu Iraklılarla görüştüğünü, ancak uluslararası hukuka göre Türk askerlerinin kabulüyle ilgili nihai kararın, ABD öncülüğündeki koalisyonun sorumluluğunda olduğunu söyledi. 
     Geçici hükümet konseyinin kararlarını veto etme hakkı bulunan Bremer'inse bu hakkı ne zaman kullanacağına ilişkin bir öngörüde bulunmadığını sürekli söylediği belirtiliyor. 
     Öte yandan, Konsey'in Sünni üyelerinden Nasır Kemal Şaderci, AFP muhabirine verdiği demeçte, Irak'a Türk askeri gönderilmesine karşı olduğunu belirtti. 
     Şaderci, ''Türk birliklerinin gelmesi, egemenliğin Iraklılara devredilmesini geciktirecektir'' dedi. 
     GHK'nın bu konuda bugün açıklama yapacağını söyleyen Şaderci, ''Komşu ülkelerin Irak'a asker yollamasına karşıyım, çünkü bu ülkelerle ilişkilerimizin bozulmasını arzu etmiyoruz'' diye konuştu. 
     
</TEXT>
</DOC>
