<DOC>
<DOCNO> 181151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/siyaset/asiy.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldüğünü annesine söyleyemediler 
</HEADLINE>
<TEXT>

   Beyin ölümünden 6 gün sonra kalp yetmezliği sonucu vefat eden Yazıcıoğlu'nun kardeşleri, annelerine sadece "Ağabeyimiz kaza geçirdi, ağır yaralı" diyebildi 
      ANKARA Milliyet 

   
   Ankara yakınlarında geçirdiği trafik kazasının ardından beyin ölümü gerçekleşen Denizli Valisi Recep Yazıcıoğlu, 6 gün sonra kalp yetmezliği sonucu dün saat 10.00'da vefat etti. A.Ü. Tıp Fakültesi Dekanı Prof. Dr. Tümer Çorapçıoğlu, Yazıcıoğlu'nun önceki gün diğer organlarında başlayan yetmezlikleri takiben kalp yetmezliği sonucu öldüğünü açıkladı. Yazıcıoğlu'nun kalbinin durmasının ardından AKP Ankara Milletvekili Sait Yazıcıoğlu, kardeşinin eşi Meryem Yazıcıoğlu ile çocuklarına acı haberi verdi. 
   
   'ÖLEBİLİR DEDİK AMA...' 
   Hastaneye koşan Meryem Yazıcıoğlu ile kızları Necla Yuvi, Rüveyda Durmaz, damadı Remzi Durmaz ve oğlu Mehmet Kemal Yazıcıoğlu, morga indirilmeden önce son kez Yazıcıoğlu'nu gördü. Bu sırada fenalaşan Meryem Yazıcıoğlu, sakinleştirildikten sonra çocuklarıyla Durmaz çiftinin evine gönderildi. Anne Fatma Yazıcıoğlu'na ise kimse kötü haberi veremedi. Yazıcıoğlu'nun kardeşi Dr. Selma Özcan, "Anneme kazayı bile beş gün sonra anlatabildik. Ağabeyimin ağır yaralı olduğunu, her an ölebileceğini söyledik ama vefatını söyleyemedik" dedi. 
   
   ÖNCE DENİZLİ, SONRA SÖKE 
   Bugün 11.30'da İçişleri Bakanlığı önünde düzenlenecek törenin ardından Yazıcıoğlu'nun cenazesi, Kocatepe Camii'nde kılınacak namazın ardından askeri uçakla Denizli'ye götürülecek. Denizli Valiliği'ndeki törenin ardından Yazıcıoğlu'nun cenazesi Aydın Söke'ye getirilecek ve yarın toprağa verilecek. Bu arada Cumhurbaşkanı Sezer, Yazıcı-oğlu'nun ailesine başsağlığı telgrafı gönderdi. "Ölüm bizler için tayin edilmiş bir zamanda tecelli etmiyor. Nerede, ne zaman, nasıl olacağı belli değil" diyen Başbakan Erdoğan ve Dışişleri Bakanı Gül de dün akşam Yazıcıoğlu'nun damadı Remzi Durmaz'ın Turan Güneş Bulvarı'ndaki evine taziye ziyaretinde bulundu. 
   
   Esnafa üç bin posteri dağıtıldı    Recep Yazıcıoğlu'nun vefat ettiği haberi, dokuz yıl valilik yaptığı Erzincan ile Denizli'de büyük üzüntü yarattı. Ölüm haberi üzerine Denizli Valiliği'nin santralı bir süre kilitlenirken, valiliğe konulan taziye defterinin 600 sayfası dolduruldu. Yazıcıoğlu'nun ölüm haberini alan şoförü Ramazan Öztürk ise valilik girişinde dakikalarca ağladı. Erzincan Belediyesi'ne bağlı Terzibaba Mezarlığı Müdürü Ünal Taygun da, Yazıcıoğlu'nun 3 bin posterini bastırdı. Üzerinde "Ufuktaki Adam" ve "Erzincan Seni Unutmayacak" ifadelerinin yer aldığı posterler Erzincan esnafına dağıtıldı. 
   
   
   
</TEXT>
</DOC>
