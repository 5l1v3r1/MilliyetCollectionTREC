<DOC>
<DOCNO> 196298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/yazar/sazak.html </URL>
<DATE> 2003/11/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ecevit'e darbenin kitabı 
</HEADLINE>
<TEXT>

   
   Ankara Temsilcimiz Fikret Bila'nın yeni kitabı, 'Sivil Darbe Girişimi ve Ankara'da Irak Savaşları' adını taşıyor. Ümit Yayıncılık 
   Türkiye'yi 3 Kasım seçimlerine götüren sürecin, 'Ecevit'e darbe'nin kitabında, 2001 Ağustos'unda askerler ve işadamlarınca başlatılan 'yeni başbakan' arayışının öyküsü var. Bu serüvenin sonunu biliyoruz 
   Irak'ta savaş rüzgarlarının estiği 2002 sonunda 'erken seçim'e gidildi ve AKP tek başına iktidara geldi. 
   Oysa, senaryo böyle değildi 
   Fikret Bila, 'nasıl bir iktidar' arandığı sorusuna bir gazeteci olarak tanıklık yaptığı kimi görüşmeler çerçevesinde açıklık getiriyor. Örneğin üst düzey bir komutan, Ecevit'in sağlık sorunları ve dil sürçmeleri televizyonlara yansımaya başladığı günlerde, 'Başbakan'ın görevi bırakmayı düşünüp düşünmediğini' sorgulamaya başlıyor. 
   Hüsamettin Özkan, Ecevit'in yerine akla gelen ilk isim. İsmail Cem ve Şükrü Sina Gürel'den de söz ediliyor. 
   Asker de Ecevit'in ayrılmasını istiyor 
   Fikret bu tespitle karargahtan ayrılıyor ve çok geçmeden Başbakan Yardımcısı Hüsamettin Özkan'dan davet alıyor. Özkan sıkıntılı biçimde, 'Ecevit'in yerine başbakanlığı devralması' yönünde telkinler bulunduğunu anlatıyor. 
   Özkan, Rahşan Hanım'dan sonra Ecevit'e en yakın isimdi. Bülent Bey'e başbakanlık yolunun açılmasında etkili olmuştu. Ancak son dönemde askerlere ve iş dünyasına yakın duruyordu. Ama Ecevit'e 'Çekil' demeyi göze alamıyordu. Bu yöndeki telkinleri Fikret'in de bulunduğu bir ortamda Bülent Bey'e açmakla, ileride çıkabilecek haberlerin sorumluluğunu da üzerinden atmış oluyordu. Nitekim bir süre sonra Radikal'de, 'Ecevit'in yerine Özkan' kulisi çıktı. Askerlerin bu beklentiyi Hüsamettin Özkan'a ilettikleri öne sürülüyordu. Başbakan Yardımcısı olarak, Özkan'ın Genelkurmay ile sürdürdüğü 'diyalog' da bu hazırlığın 'karargah çalışması' şeklinde görülüyordu. 
   Ancak Ecevit bu telkinlere rağmen görevi bırakmadı. Başkent Hastanesi'nde 'raporla' Başbakanlık'tan el çektirilme uğraşları da sonuçsuz kaldı ve DSP bölündü. Özkan, Derviş, Cem troykası ise 'alternatif senaryo'yu hayata geçiremedi. YTP ölü doğdu. İktidar AKP'ye teslim edildi 
   Ecevit'in 'devreden çıkarılması'nda önemli bir etken, Irak Savaşı olarak gözüküyordu. 3 Kasım ertesi, AKP iktidarı da ABD'ye verilen 'söz'de duramadı. Askerler ise Kuzey Irak'taki gelişmelere yön verebilmek için Birinci Körfez Savaşı'na göre daha aktif olunmasından yanaydılar. O da gerçekleşmedi. 
   Bülent Bey'in hatası ise, DSP'de 'lider değişimi'ne kapanması oldu. 
   Fikret Bila'nın kitabında Genelkurmay Başkanı Kıvrıkoğlu'nun görev süresinin uzatılmasını da öngören 'sivil darbe'nin çarpıcı öyküsünü bulacaksınız. 
   
      
   
</TEXT>
</DOC>
