<DOC>
<DOCNO> 161252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo03.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo ''Galatasaray ile sözleşmem var, kimse beni gönderemez'' 
</HEADLINE>
<TEXT>

     İsrail Milli Takımı ile birlikte Antalya'ya gelen Galatasaraylı Haim Revivo, Galatasaray'da mutlu olduğunu ve temmuz ayındaki kampa katılacağını söyledi. 
     İsrail Milli Takımı'nın, 7 Haziran Cumartesi gecesi Antalya Atatürk Stadı'nda Slovenya ile yapacağı 12. Avrupa Şampiyonası 1. Eleme Grubu maçı için Antalya'ya gelen Revivo, İsrail Milli Takımı ile Antalya'da olmaktan çok mutlu olduğunu bildirdi. Revivo, son 2 maçlarını İtalya'nın Palermo kentinde yaptıklarını hatırlatarak, ''Antalya bizim için daha iyi. İsrail'den Antalya'ya uçakla 45 dakikada geliniyor. Taraftarlarımız buraya daha fazla gelebilir. Antalya'yı seviyoruz. İsrailliler de Antalya'yı seviyor'' dedi. 
     Revivo, Galatasaray'dan ayrılacağı yolundaki dedikoduları da yanıtlayarak, Galatasaray'da mutlu olduğunu, lig bittiği için ülkesine döndüğünü ve 2 yıllık daha sözleşmesinin bulunduğunu hatırlattı. 
     Galatasaray'ın temmuz ayında kampa gireceğini kaydeden Revivo, şunları söyledi 
     ''Türkiye'yi seviyorum. Buradan ayrılmayı düşünmüyorum. Galatasaray ile sözleşmem var. Ben istemediğim sürece beni kimse gönderemez. Oynadığım maçlardaki istatistiklerim iyi. Kötü oynamadım, başarılıydım. İyi işler yaptım. 6 gol pası verdim. Son maçlarda oyuna sonradan girmeme karşın gol paslarını verdim. Ancak sakatlığım ve milli takıma gitmem nedeniyle bazı maçlarda oynayamadım. Galatasaray'da takım içinde dostluk çok iyi. İyi bir diyalog var. Galatasaray, kendi sahasında yitirdiği 7 puan yüzünden şampiyon olamadı.'' 
     
     ''5 YILDIR TİCARETLE UĞRAŞIYORUM'' 

     Revivo, kendisinin ticarete atılacağı ve futbolu bırakacağı konusunda basında çıkan açıklamalara da değinerek, ''Ben zaten 5 yıldır ticaretle uğraşıyorum. Bir ortağım var. İşleri o takip ediyor. Bazen ben de yardım ediyorum. Ticaretle uğraşmam futboluma engel değil'' diye konuştu. 
     
     İSRAİL, İLK ÇALIŞMASINI YAPTI 

     Antalya'ya bugün gelen ve kampa giren İsrail Milli Takımı, ilk çalışmasını Antalyaspor Kulübü Tesisleri'nde yaptı. İsrail Milli Takımı Teknik Direktörü Grant Avraham'ın yönetimindeki 22 futbolcu antremanda bir süre düz koşu yaptıktan sonra topla çalıştı. 
     İsrail Milli Takımı, 7 Haziran Cumartesi günü saat 21.15'te Slovenya ile yapacağı maçın ardından Antalya'dan ayrılacak. 

     
</TEXT>
</DOC>
