<DOC>
<DOCNO> 150561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur35.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da Kürtçe dublajlı film çekiliyor... 
</HEADLINE>
<TEXT>

     Diyarbakır'da Kürtçe dublajlı ''Güneş de Karanlığa Düşer'' adlı film çekiliyor. 
     Medya Müzik Film Yapım Basın Halkla İlişkiler Sorumlusu Berivan Arık, M. Ali Gündoğdu'nun yönettiği, Muhsin Altıntop'un senaryosunu yazdığı ve İlyas Salman, Sırrı Elitaş ile Nihat Nikerel'in başrolünü paylaştığı filmin son sahnelerinin çekimlerini Diyarbakır'da gerçekleştireceklerini söyledi. 
     Feodalizmin sömürüsü ile barış ve kardeşlik temalarının işlendiği sosyal içerikli filmde 60 yan karakter ve 2 bini aşkın figüranın rol alacağını anlatan Arık, film çekimlerine İstanbul'da başlandığını söyledi. 
     Arık, Kürtçe dublajlı çekilecek olan filmin İngilizce, Almanca ve Fransızca'ya da çevrileceğini belirterek, galanın İstanbul, Diyarbakır, Mersin ve Paris'te yapılacağını kaydetti. 
     Diyarbakır'ın çeşitli köylerinde süren çekimlerin 10 gün devam edeceği belirtildi. 
     





</TEXT>
</DOC>
