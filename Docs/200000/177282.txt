<DOC>
<DOCNO> 177282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur23.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Ordu Irak konusunda bölündü... 
</HEADLINE>
<TEXT>

     CHP Grup Başkanvekili Mustafa Özyürek, Irak'a asker gönderilmesi konusunda Türk Silahlı Kuvvetleri'nde farklı görüşler bulunduğunu bildirerek, ''Bazı komutanların, ABD askerlerinin yerine bizim askerlerimizin ölmek için Irak'a gönderilmesine tepki duymaları bir vatandaş olarak görevleridir'' dedi. 
     Özyürek, Parlamento'da düzenlediği basın toplantısında, gazetecilerin bazı komutanların kamuoyuna yansıyan açıklamaları ve Irak'a asker gönderilmesi konusunda yaşanan tartışmalarla ilgili sorularını yanıtladı. 
     Açıklamaları, kamuoyu ile birlikte kendilerinin de ilgiyle izlediğini bildiren Özyürek, orduda farklı görüşler bulunduğunu, bunların kendi platformlarında tartışılarak sona erdirileceğinden kuşkusu bulunmadığını kaydetti. 
     Özyürek, Irak'a asker gönderilmesi konusunda daha önce ''Ordu siyasete karışmasın'' diyenlerin, başta Dışişleri Bakanı Abdullah Gül olmak üzere şimdi '' Bu konu devlet politikası olmalı'' diyerek orduyu açıklama yapmaya zorladığını söyledi. ''Bu ne perhiz, bu ne lahana turşusu'' diyen Özyürek, ''Irak'a asker gönderilmesi konusunda ordunun aktif politika izlemesini isteyenler, başka konularda da aktif politika izlendiğinde şikayetçi olamazlar'' dedi. 
     Irak gibi ''Bir bataklığa, bir cehenneme'' Türk askerinin gönderilmesinin vicdanlarda iyi değerlendirilmesi gereken bir konu olduğunu ifade eden Özyürek, ''Bazı komutanların, ABD askerlerinin yerine bizim askerlerimizin ölmek için Irak'a gönderilmesine tepki duyması bir vatandaş olarak görevleridir'' diye konuştu. Özyürek, Türk askerinin ''ABD ve İngiltere'' istediği için değil, kendi güvenliği tehditte olduğu ya da uluslararası yükümlülükler gerektirdiği için ülke dışına gidebileceğini bildirdi. Mustafa Kemal Atatürk'ün ''Yurtta sulh, cihanda sulh'' sözlerini anımsatan Özyürek, CHP'nin, ortaya koydukları bu ölçüler dışında asker gönderilmesine karşı olduğunu ifade etti. 
     
     MEMUR MAAŞ ZAMLARI 

     Bir başka soru üzerine memur sendikaları ile Hükümet arasında sürdürülen görüşmelere ilişkin değerlendirmede de bulunan Özyürek, grev hakkı olmayan bir sistemin ''Uydurma'' olduğunu söyledi. Memurların grev hakkına sahip olması gerektiğini savunan Özyürek, mevcut sistemle memurları memnun edecek bir sonuç alınamayacağını bildirdi. 
     CHP Grup Başkanvekili Özyürek, Hükümet'in belli kesimlere kaynak aktarmakta cömert, çalışanlara kaynak aktarmakta ise cimri olduğunu da sözlerine ekledi. 
     
</TEXT>
</DOC>
