<DOC>
<DOCNO> 177853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sonspo22.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş - Ankaragücü 3-0 
</HEADLINE>
<TEXT>

     Birinci Süper Lig'de Beşiktaş, Ankaragücü'nü 3-0 yendi. 
     
     İLK YARI 

     Birinci Süper Lig'de Beşiktaş ile Ankaragücü arasında yapılan maçın ilk yarısı, Beşiktaş'ın 1-0'lık üstünlüğüyle sona erdi. 
     4. dakikada Kaan Dobra'nın pasıyla topla buluşan Ahmed Hassan'ın sert şutunda, meşin yuvarlak kale direğinin sağından az farkla auta çıktı. 
     8. dakikada Ronaldo'nun savunmadan uzun pasında, ceza alanı içinde topla buluşan İbrahim, kaleci Zafer ile karşı karşıya kaldı. İbrahim, topa vurmakta gecikince, Zafer ayaklarıyla müdahale ederek topu kornere attı. 
     11. dakikada Beşiktaş savunmasının uzaklaştıramadığı topu ceza alanı içinde önünde bulan Hüseyin'in sert şutunda, meşin yuvarlak kaleci Cordoba'da kaldı. 
     12. dakikada ceza alanı içinde topla buluşan Ahmed Hassan, meşin yuvarlağı Tayfur'un önüne bıraktı. Bu futbolcunun vuruşunda, top direğin üstünden auta gitti. 
     13. dakikada Kaan Dobra'nın sağdan ortasında, ceza alanında topla buluşan Ahmed Hassan kaleye sert vurdu. Kaleci Zafer'in çeldiği top yan direkten dönerken, pozisyonun devamında Ankaragücü savunması topu uzaklaştırarak tehlikeyi önledi. 
     16. dakikada Ronaldo'nun uzun pasıyla ceza alanında topla buluşan Ahmed Hassan, Ahmet Dursun'un önüne bıraktı. Ancak bu futbolcudan önce Ankaragücü savunması araya girerek topu kornere çeldi. 
     22. dakikada Giunti'nin pasıyla sol çaprazda topla buluşan İbrahim, Axel tarafından düşürülünce, hakem Mustafa Çulcu penaltı noktasını gösterdi. Atışı kullanan Tümer, kaleci Zafer'i ters köşeye yatırarak, Beşiktaş'ı 1-0 öne geçirdi. 
     40. dakikada Giunti'ye sert giren Ramadan sarı kart gördü. Pozisyon sonrası Giunti'nin üstüne yürümeye devam eden ve iten Mısırlı oyuncu, Mustafa Çulcu tarafından ikinci sarı kartın ardından kırmızı kartla oyun dışında bırakıldı. 
     Karşılaşmanın ilk yarısı, evsahibi Beşiktaş'ın 1-0'lık üstünlüğüyle sona erdi. 
     
     İKİNCİ YARI 

     47. dakikada Emre'nin hatalı pasıyla topu önünde bulan Hüseyin'in ceza alanına girmeden vuruşunda, meşin yuvarlak yandan auta çıktı. 
     50. dakikada Kaan Dobra'nın pasıyla sol çaprazda ceza alanı içinde topla buluşan İbrahim'in şutunda, meşin yuvarlak direğin üstünden auta çıktı. 
     54. dakikada Beşiktaş'ta, Tümer'in yerine Sergen xx , 55. dakikada da Ahmet Dursun'un yerine Sinan xx oyuna girdi. 
     60. dakikada Ahmed Hassan'ın pasıyla ceza alanında topla buluşan Sergen, boş pozisyonda kötü bir vuruşla meşin yuvarlağı auta attı. 
     65. dakikada Sergen'in arapasıyla kaleci Zafer ile karşı karşıya kalan Ahmed Hassan'dan önce Ankaragücü savunması araya girerek topu uzaklaştırdı. 
     69. dakikada Ankaragücü'nde, Adem Koçak'ın yerine Hakan Keleş x oyuna dahil oldu. 
     72. dakikada Sinan'ın sağdan ortasında, ceza alanı içinde İbrahim göğsüyle yumuşatarak topu Ahmed Hassan'ın önüne indirdi. Bu futbolcunun pasıyla topla buluşan Sergen, düzgün bir vuruşla meşin yuvarlağı filelere gönderdi 2-0 
     73. dakikada Beşiktaş'ta, Tayfur'un yerine Ümit xx , Ankaragücü'nde ise Axel'in yerine Ayhan x oyuna dahil oldu. 
     77. dakikada da Ankaragücü'nde, Hüseyin'in yerine Salcedo x oyuna girdi. 
     Ankaragücü'nde, 82. dakikada Hakan Keleş, 83. dakikada da Hakan Kutlu sarı kart gördü. 
     86. dakikada Sergen'in sol çaprazdan yerden ortasında, altıpas içinde Ahmed Hassan topa dokunamayınca, meşin yuvarlak yandan auta çıktı. 
     90. dakikada Beşiktaşlı İbrahim sarı kart gördü. 
     Uzatma dakikalarında Ümit'in arapasıyla ceza alanı içinde topla buluşan Sinan'ın vuruşunda, meşin yuvarlak Ankaragücü filelerine gitti 3-0. Karşılaşma da bu skorla sonuçlandı. 
     
</TEXT>
</DOC>
