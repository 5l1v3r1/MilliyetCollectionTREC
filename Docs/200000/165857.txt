<DOC>
<DOCNO> 165857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/soneko36.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen IMF'ye taahhütler konusunda herkes üzerine düşeni yapıyor 
</HEADLINE>
<TEXT>

     Devlet Bakanı Kürşad Tüzmen, IMF'ye taahhütler konusunda herkesin üzerine düşeni samimiyetle yaptığını söyledi. 
     Dünya Ticaret Örgütü DTÖ ile Koordinasyon Kurulu, ikinci toplantısını Devlet Bakanı Kürşad Tüzmen başkanlığında bugün yaptı. 
     Bakan Tüzmen, toplantıda, Doha Müzakere Turu'na yönelik Türkiye'nin pozisyonu konusunda, kamu ve özel sektör kuruluşlarının nihai görüşlerinin alınacağını belirtti. 
     AB'ye uyum çalışmalarının ivme kazandığı bu dönemde, Ulusal Politika'nın tamamlanma aşamasına geldiğini hatırlatan Tüzmen, ''Doha Müzakere Turu'nda takip edilmek üzere toplantıda bugün alınacak kararlarda, ulusal ekonomik çıkarları gözetirken, AB yaklaşımlarını da etraflı bir şekilde ele almak gerekiyor'' dedi. 
     Ulusal çıkarlar ile AB politikaları arasındaki denge arayışının, uzun zamandır çok taraflı platformlarda Türkiye'nin tutumunu önemli hale getirdiğine dikkat çeken Tüzmen, AB Komisyonu'nun ticaretten sorumlu üyesi Komiseri Pascal Lemy'nin daveti üzerine 6-7 Temmuz'da Palermo'da yapılacak AB Ticaret Bakanları toplantısına katılacağını hatırlatarak, bugünkü toplantıda alıncak ortak kararları, AB bakanlar toplantısında da anlatacağını kaydetti. 
     DTÖ bünyesinde 10-14 Eylül'de Meksika'nın Cancun kentinde yapılacak V. Bakanlar Konferansı'nın çok yüklü bir gündemi olacağını ifade eden Tüzmen, başta tarım olmak üzere pekçok konuda görüşmelerin tıkanmış durumda olduğuna işaret ederek, bu tıkanıklıkların aşılmasında Meksika Konferansı'nın önemli rol oynayacağını anlattı. 
     Temmuz ayı içinde DTÖ'de kaydedilecek gelişmelerin dikkatli izlenmesi gerektiğini vurgulayan Tüzmen, bu gelişmelere paralel, Cancun'a katılacak kuruluşların temsilcileri ile Ağustos'da ayrı bir değerlendirme toplantısı yapılmasının uygun olacağını söyledi. 
     
     IMF İLE İLİŞKİLER 
     Tüzmen, konuşmasından sonra, bir basın mensubunun, yapısal reformların gecikmesi nedeniyle IMF ile 5. gözden geçirme görüşmelerinin sonuçlandırılamadığını hatırlatarak, bunun uluslararası piyasaya etkisini sorması üzerine, bu konuda herkesin üzerine düşeni samimiyetle yaptığını söyledi. 
     Hafta başında İstanbul'da yapılan Dünya Giyim Federasyonu Konferansı'na katıldığını ve burada dünya tekstil devleri ile görüştüğünü hatırlatan Tüzmen, ''Dünya'nın tekstil devleri Türkiye'de yatırım kararı aldı. Herkesin yatırıma geldiği bir dönemde, zannetmiyorum ileride Türkiye'nin bir sorunu olsun. Bu morali güçlendirerek devam edelim. Bundan herkes karlı çıkar'' dedi. 
     
     DTÖ İLE KOORDİNASYON KURULU 
     DTÖ ile Koordinasyon Kurulu'nun toplantısında, değişik alanlarda Türkiye'nin görüşünü hazırlamak üzere daha önce oluşturulan teknik çalışma grupları, raporlarını Kurul'a sunacak. 
     Doha Müzakere Gündemi'ne yönelik, Türkiye'nin görüşlerini hazırlamak üzere, 10 alt çalışma grubu oluşturulmuştu. İleri Tarım Müzakereleri, sanayi ürünlerinde pazara giriş, GATS-Hizmet Ticareti Müzakereleri, TRIPS-Ticaretle Bağlantılı Fikri Mülkiyet Hakları, Ticaret ve Çevre, Ticaret ve Yatırımlar, Ticaret ve Rekabet, Kamu Alımlarında Şeffaflık, Ticaretin Kolaylaştırılması, DTÖ Kuralları, Anlaşmazlıkların Halli, Özel ve Lehte Muamele konularında, ilgili bakanlık ve kuruluşların katılımı ile oluşturulan teknik alt çalışma kurullarının hazırladığı raporlar, koordinasyon kurul toplantısında değerlendirilecek. 
     Devlet Bakanı Kürşad Tüzmen'in başkanlık ettiği DTÖ ile Koordinasyon Kurulu'nda, Adalet, Dışişleri, Maliye, Bayındırlık ve İskan, Sağlık, Tarım ve Köyişleri, Sanayi ve Ticaret, Kültür, Çevre bakanlıkları, DPT, Hazine, Gümrük müsteşarlıkları, AB Genel Sekreterliği, Rekabet Kurumu, Türk Patent Enstitüsü başkanlıkları üye bulunuyor. 
     Bugünkü toplantıya, özel sektörü temsilen, TOBB, TÜSİAD, TİM ve TURKTRADE'den de yetkililer katıldı. 
     Kurul, ilk toplantısını, bu yıl 12 Mart'ta yapmıştı. 
     
</TEXT>
</DOC>
