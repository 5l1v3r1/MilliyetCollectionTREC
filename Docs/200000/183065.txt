<DOC>
<DOCNO> 183065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/spor/ydemirkol.html </URL>
<DATE> 2003/09/18/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Beklenen yenilgi 
</HEADLINE>
<TEXT>

   
   Fatih Terim, maç öncesi basın toplantısında, "Neredeyse Türkiye'deki her 100 kişiden 99'u Juventus'un kazanacağını düşünüyor. Bu yüzden üzerimizdeki baskı az" demişti. Şampiyonlar Ligi tarihinin en fazla puan toplayan üçüncü hocası Lippi ise, şakayla karışık şöyle diyordu "Eğer bu sene Şampiyonlar Ligi'ni kazanamazsak benim için yapacak tek şey kalıyor, gidip torunum Lorenzo'ya bakıcılık yapmak." Bu da baskı yaratan bir demeç. 
   Doğrusu maç da iki teknik adamın oyun konusundaki öngörülerine uygun başladı. Galatasaray'ın 4 - 5 - 1'i, 19. dakikaya kadar biri Del Piero ile gol olan dört net pozisyon verdi ve rakip kaleye hiç gidemedi. Halbuki Hakan hariç tüm oyuncuların topun arkasında olmasına dikkat eden bir savunma planıyla hareket ediyorlardı. Sonra tıpkı CSKA maçında olduğu gibi girdikleri ilk pozisyondan Juventus'un ezeli rakibi Torinolu Hakan'ın ayağından golü buldular. Yine muhteşem bir akın verimliliği... 
   Bu Juventus'u sersemletti. Geçen yıl ilk turda kendi evlerinde hiç gol yemeden üç maçını da kazanmışlardı. Ve bu maça da güven dolu çıkmışlardı. Ama bundan sonra bocaladılar. Orta sahada top kayıpları düşük olsa da çok geri döndüler ve adam kaçıramadılar. Son 7 yılda dört kez Şampiyonlar Ligi finali oynayan ve geçen yıl sadece Şampiyonlar Ligi'nden 36 milyon Euro kazanan Siyah - Beyazlılar'ın etkinliği beklenenin çok altına düştü. Ama bunu sağlayan Galatasaray, yüksek top kaybı ve hızlı çıkamama sıkıntılarıyla ilk yarıyı pozisyon bulamadan kapadı. Lippi ikinci yarıda Davids'i oyuna alarak sıkıntılarından kurtulmak istedi. Ama Sarı - Kırmızılılar daha dirençliydi. Yine çok fazla top kaybı yapıyorlardı, ama özellikle Batista'nın Nedved'i kilitleyişi, Lippi'yi oyun planını yeniden değiştirmek zorunda bıraktı. Tudor'u oyuna alarak ön savunmasını kuvvetlendirip, kanatlarını ileri çıkardı ve rakibinin üzerine gelmeye başladılar. Ama ikinci gol bu baskıdan değil, garip bir savunma zaafından geldi. Del Piero'nun serbest vuruşunda, Galatasaray savunması en uzun İtalyan'ı boşta bıraktı ve Seri A'da 20. sezonuna giren 36 yaşındaki Ferrera galibiyet sayısını çok kolay buldu. Bundan sonra Galatasaray baskı sağlamaya çalışsa da etkili olamadı. 
   Böylece Terim, Juventus'a ilk kez, Della Alpi'de ikinci kez yenildi. İlki Milan ile 4 Kasım 2001'de Torino'ya 1-0 kaybettiği maçtı. Hani, takımdaşlık konferansında gelen o meşhur telefondan bir gün önce... 
   
      
   
</TEXT>
</DOC>
