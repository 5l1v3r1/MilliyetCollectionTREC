<DOC>
<DOCNO> 194493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/spor/spo01.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hata Damir'in 
</HEADLINE>
<TEXT>

   Beşiktaş'ın attığı birinci golde Fair-Play ruhu ölmüş müydü Maç sonunda çok tartışılan bu soruyu, olayın kahramanları ve spor yazarları yanıtladı Kaleci dışarı atmalıydı 
      
   OKAN KOÇ Değişiklik hazırlığını görsem, yemin ederim ki topu dışarı atardım. Zaten Ümit ağabey de yerde değil, ayaktaydı. İkili mücadeleye girdiğim Filip de bir ara topu benden kaptı. O da dışarı atabilirdi ama atmadı. Olayda kendimi suçlu görmüyorum." 
   ÜMİT BOZKURT Sakatlandıktan sonra kendimi denemek için yeniden oyuna girdim. Devam edemeyeceğimi anladım ve kaleciye dönerek topu dışarı atmasını istedim. O sırada kaptanlık bantını arkadaşıma vermek için dönmüştüm. Baktığımda Okan ve İlhan'ın geldiğini gördüm. Devamında gol yedik. Okan bence olayı görmedi. Görseydi kesin dışarı atardı. Burada hata kalecimizde. 
   DAMİR Ben topu dışarı atmak istedim. Okan çok çirkin bir hareket yaptı ve oyuna devam etti. 
   ERSUN YANAL Bence dün gece Fair - Play kaybetti. Oyunu bırakmış bir takıma gol atmak hiç de adil değil. 
   LUCESCU Bu konuyu konuşmak bile Fair - Play'e aykırıdır. Top kalecinin ellerindeydi. Çok basit bir şekilde dışarı atabilirdi. Ancak diri olan bir bölgeye oynamayı tercih etti. Bu pozisyonda biz kontratak bile yiyebilirdik. Ya Ümit düşecekti, ya da kaleci topu yakın bir alandan taca atacaktı. Ayrıca Okan topu mücadele ederek kaptı. 
   ATTİLA GÖKÇE Kaleci Damir, Ümit'in topu dışarı atmasını söylemesinden sonra başarısız biçimde topu uzaktan taca atmak istedi. Bunu beceremedi. Okan da rakibinin mücadelesine rağmen o topu aldı ve kullandı. Bu davranışından dolayı Okan'a centilmenlik dışı, fırsatçı ve kurnazlık yaptığı suçlaması yüklenemez. Şayet Damir, sakat haliyle o topu taca atmaya kalksaydı, böyle bir suçlama haklılık kazanırdı. Ancak sağlam bir oyuncu topu atacaksa, bunu başarmalı. Uzağa atma kurnazlığını göstereceğine, kornere atmak dahil daha güvenli ve kısa yollu seçenekleri kullanabilirdi. Centilmenlik ancak o topun taca çıkmasından sonra Beşiktaş'ın tacı kullanırken, göstermesi gereken bir davranış biçimidir. Diri topa müdahale kusur olamaz 
   BİLAL MEŞE Kaleci topu dışarı atmak istedi ama, oyun alanına düştü. Okan bence farkında değildi. Kaleci daha hızlı vurabilir, ya da kendisine daha yakın bir çizgiden topu taca atabilirdi. 
   MEHMET ÖZDİLEK Okan'ın o pozisyonu net gördüğünü zannetmiyorum. Ümit sakatlık dolasıyla el hareketi yaptı. İş kaleciye düşüyordu. Dışarıya daha kolay yoldan atabilirdi. Ayrıca Ümit de sakatlığını belli etmek için yere yatabilirdi. Kasıtlı bir olay bence yok. 
   
   Ne olmuştu 
   GENÇLERBİRLİĞİ kaptanı Ümit, sakatlandıktan sonra kenarda tedavi oldu. Daha sonra tekrar sahaya döndü. 14. dakikada oyuna devam edemeyeceğini anlayınca kalecisine dönüp, değişmek için topu dışarı atmasını istedi. Kaleci Damir'in, yavaş vuruşu nedeniyle top orta sahaya yakın bir bölgede, oyun içinde kaldı. Topu kapan Okan, pozisyonu sürdürüp, İlhan'ın gol pası verdi. 
   
   İpler kopuyor    BEŞİKTAŞ'TA ilk kez bir deplasmanda takımı yalnız bırakan yöneticiler Yıldırım Demirören ile Kıvanç Oktay'ın bugünkü yönetim kurulu toplantısında istifalarını verecekleri öğrenildi. Başkan Serdar Bilgili'nin Galatasaray maçı sonrası yaptığı açıklamaların bu iki yönetici ile olan bağları tamamen kopardığı ve uzun süredir beklenen ayrılığın bu hafta gerçekleşeceği belirtildi. 
   FENERBAHÇE - Çaykur Rizespor maçında iki sarı kart gösterdiği Victoria'yı oyundan atmadığı için eleştiri oklarına hedef olan hakem Ali Aydın'a Beşiktaş cephesi destek verdi. Menajer Sinan Engin, Aydın'ın değerli ve dürüst bir hakem olduğunu dile getirerek, "Konuyu fazla uzatmamak lazım. Alınacak kararlar nedeniyle Ali Aydın zarar görmemeli" diye konuştu. 
   
   
</TEXT>
</DOC>
