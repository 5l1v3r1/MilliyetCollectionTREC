<DOC>
<DOCNO> 161892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/ekonomi/eko07.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkşeker, 150 trilyon liralık satış yapacak 
</HEADLINE>
<TEXT>

Türkşeker'in atıl durumdaki varlıkları, arazileri ve çiftliklerinin satışından beklenen gelir 150 trilyon lira 
     Özelleştirme Yüksek Kurulu, özelleştirme kapsamındaki Türkiye Şeker Fabrikaları Türkşeker Genel Müdürlüğü'ne, üretim faaliyetleri ile ilgili olmayan arazi ve varlıklarının satışı konusunda yetki verdi. Türkşeker Genel Müdür Azmi Aksu, ellerinde, fabrika arazileri hariç, 16 milyon metrekare arazi bulunduğunu, bunların tahmini değerinin yaklaşık 60 trilyon lira olduğunu bildirdi. Afyon ve Balıkesir Sarımsaklı işletmelerinin değeri ise 80 - 90 trilyon lira düzeyinde. 
     
     Fabrika satışı seneye 
     Türkşeker'in her fabrikasının çevresinde ortalama 4 - 5 bin dekar arazi bulunuyor. Ankara, Eskişehir'deki fabrika arazilerinin kent içinde kalması nedeniyle, değerinin çok yüksek olduğuna dikkat çekiliyor. Buna göre, atıl durumdaki varlıkların ve çiftliklerin satışından beklenen gelir 150 trilyon liranın altında değil. 
     Şeker fabrikalarının özelleştirilmesine ilişkin yol haritasının da bu hafta Özelleştirme İdaresi Başkanlığı tarafından açıklanması bekleniyor. Şeker fabrikalarının özelleştirilmesine gelecek yıl başlanması ve fabrikaların paketler halinde satılması öngörülüyor. 
     

</TEXT>
</DOC>
