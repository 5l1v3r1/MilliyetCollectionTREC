<DOC>
<DOCNO> 153819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur12.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar uyarıyor "Hasarlı evlere girmeyin" 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdürü Gülay Barborosoğlu, depremin ardından 5 büyüklüğünde artçı sarsıntıların olabileceğini belirterek, fazla hasarlı evlere girilmemesinin uygun olacağını söyledi. 
     A.A muhabirine bir açıklama yapan Barborosoğlu, Bingöl'ün kuzeydoğusunda büyüklüğü 6.4 olarak ölçülen depremin artçı sarsıntılarının bir süre devam edeceğini söyledi. 
     Depremin sol yanal atımlı Doğu Anadolu Fay sistemi içinde meydana geldiğini belirten Barborosoğlu, ''Deprem büyük olduğundan, artçıları da büyük olacaktır. Bölgede 5 büyüklüğünde artçılar oluşabilir. Bu nedenle aşırı hasarlı evlere girilmemelidir'' dedi. 
     Barborosoğlu, depremin ardından bölgede şimdiye kadar 50 artçı sarsıntı meydana geldiğini, en büyük artçının da 3.8 büyüklüğünde olduğunu sözlerine ekledi. 
     Bingöl ve çevresini etkileyen son büyük depremin Bingöl il merkezinin güneybatısında 22 Mayıs 1971 tarihinde olduğunu belirten Barborosoğlu, bu depremde 900 kişinin öldüğünü hatırlattı. 
     




</TEXT>
</DOC>
