<DOC>
<DOCNO> 152351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/soneko20.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv karnavalı başladı... 
</HEADLINE>
<TEXT>

     Otomotiv devlerinin yeni modellerini sergiledikleri Türkiye'nin en büyük otomobil fuarı Auto Show 2003, Sanayi ve Ticaret Bakanı Ali Coşkun tarafından İstanbul'da açıldı. 
     Kriz nedeniyle 2001 yılında, erken seçim nedeniyle de 2002 yılında ertelenen fuarda, ünlü markaların 2003 modellerinin yanı sıra çok sayıda model de Türkiye'de ilk kez otomobil tutkunlarının karşısına çıkıyor. 
     Bakan Coşkun, CNR Expo'daki fuarın açılışı öncesi yaptığı konuşmada, Türkiye'de birçok gelişen olayların önünde önyargılı tavır alındığını bunlar arasında otomobil ithalatı ve montaj sanayiinin kurulmasının da yer aldığını anlattı. 
     Coşkun, ''Bunlar olmasaydı, otomotiv sanayii söz sahibi olup ihracattan büyük pay alan seviyeye yükselemezdi'' dedi. 
     2005 yılında Dünya Ticaret Örgütü'nün kararları yürürlüğe girdiğinde rekabetin daha da artacağına işaret eden Coşkun, yerli sanayinin de gümrük duvarları yıkıldıkça rakip firmalara karşı güçlenme konusunda faaliyetlerini artıracaklarına işaret etti. 
     Bakan Coşkun, bugün açılan fuar gibi organizasyonların yerli sanayiinin rekabet gücünü artırma yönünde adım olduğunu vurguladı. 
     Otomotiv Distribütörleri Derneği Başkanı Yüksel Mermer de, fuarı bir hizmet fırsatı olarak gördüklerine işaret ederek, otomobil tuktkunlarına, ''Görün, beğenin, alın... Pişman olmayacaksınız, memnun kalacaksınız'' diye seslendi. 
     Sektör yetkilileri iç piyasada sıkıntılı günler yaşayan otomotiv sektörünün fuarla birlikte geniş kitlelerle biraraya gelerek moral depolama olanağı bulacağını söyledi. 
     Fuara, Otomotiv Sanayii Derneği Başkanı Ali İhsan İlkbahar, Otomotiv Yetkili Satıcıları Derneği Başkanı İsmet Tepret başta olmak üzere, çok sayıda sektör temsilcisi katıldı. 
     4 Mayıs'a kadar sürecek olan 9. Uluslararası Otomobil Fuarı'na Auto Show 2003 , Mercedes, BMW, Hyundai, Volkswagen, Toyota, Tofaş, Ford, Ferrari, Volvo, Nissan, Alfa Romeo, Chrysler, Opel, Saab, Daewoo, Dacia, Daihatsu, Jaguar, Mazda, Peugeot, Porsche, Renault, Rover, Seat, Skoda, Subaru, Suzuki, Kia, Audi, MG gibi markalar geniş ürün yelpazesiyle katıldı. 
     100'e yakın firmanın katılımcıları arasında yer alacağı ve 5 holde 50 bin metrekarelik alanda düzenlenen fuarı yaklaşık 500 bin kişinin ziyaret etmesi bekleniyor. 2000 yılında gerçekleştirilen son fuarı 280 bin kişi gezmişti. 
     9. Uluslararası Otomobil Fuarı'nın, alan büyüklüğü itibarıyla dünyanın ikinci büyük otomobil fuarı konumunda bulunduğu da kaydedildi. 
     





</TEXT>
</DOC>
