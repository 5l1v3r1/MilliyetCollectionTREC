<DOC>
<DOCNO> 198035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sontur11.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkekler kel kalmaktan korkuyor... 
</HEADLINE>
<TEXT>

     Erkeklerin de estetik kaygılarla kel kalma korkusu yaşadığı bildirildi. 
     MG Dermatoloji Enstitüsü Medikal Direktörü Dermatolog Dr. Ahmet Günay, saç polikliniğine başvuranların büyük bölümünü erkeklerin oluşturduğunu söyledi. 
     Dr. Günay, ''Saç dökülmesi tedavisi uyguladığımız 500 hastamız var. Bunların yüzde 70'i erkek. Saç sorunu olan erkekler, estetik kaygıyla adeta panik halinde bize başvuruyor'' dedi. 
     Her yaştan başvuru aldıklarını ve gelir düzeyi açısından da bir farklılık bulunmadığını kaydeden Dr. Günay, ''Saç dökülmesi özellikle kafasıyla çalışanlarda, örneğin üst düzey yöneticilerde daha çok görülüyor. Bu durumu tetikleyen en önemli neden de stres...'' diye konuştu. 
     Erkeklerde saç dökülmesi nedenleri arasında ilk sırada erkeklik hormonu testesteronun kötü bir türevinin saçta bulunması ve strese bağlı yağlanma olduğunu vurgulayan Dr. Günay, genetik faktörün ise çok etkili olmadığını bildirdi. 
     ''Tam dazlak'' görünümündeki kişilere tedavi uygulayamadıklarını anlatan Dr. Günay, ''Bir uzmana ne kadar erken başvurulursa, tedavide başarı oranı o kadar artar. O yüzden sabah kalkıldığında yastığın üstü saçla kaplanmışsa ya da dökülen yerde küçük küçük tüyler çıkıyorsa bir uzmana başvurmakta yarar var. Ancak günde 50-100 adet saç dökülmesini normal görüyoruz'' dedi. 
     Dermatolog Dr. Ahmet Günay, bilinenin aksine her gün saç yıkamanın bir zararı bulunmadığını, aksine bunun yağlanmayı durdurduğunu, ancak doğru bir şampuan kullanılması ve masaj yapılması gerektiğini söyledi. 
     Tedaviye gelenlere önce dökülmenin tıbbi bir nedenden kaynaklanıp kaynaklanmadığını belirlemek için bazı testler yaptıklarını belirten Dr. Günay, ''Tedavide duruma göre vitamin, hap ya da deri altına iğne uyguluyoruz. Tedavi, sonucunu 6 aydan itibaren gösteriyor. Ölmemiş kök varsa yeni saç çıkması sağlanıyor'' şeklinde konuştu. 
     
</TEXT>
</DOC>
