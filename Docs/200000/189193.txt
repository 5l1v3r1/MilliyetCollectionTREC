<DOC>
<DOCNO> 189193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/spor/spo01.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce köşeye sıkıştı 
</HEADLINE>
<TEXT>

   Rumen hoca sakatlıkları düzelen Cordoba ve Giunti'yi, Sparta Prag maçı nedeniyle Diyarbakır önünde hem riske etmek istemiyor, hem de form durumlarını merak ediyor 
      ORHAN YILDIRIM 

   
   Kara kara düşünüyor 
   BEŞİKTAŞ'TA kaleci Cordoba ile Giunti, Teknik Direktör Lucescu'yu kara kara düşündürüyor. Sakatlıkları düzelen iki yıldızı antrenmanlarda as takımda oynatan Rumen hocanın, Sparta Prag maçını düşünerek Cordoba ve Giunti'yi kenarda tutmayı planladığı ancak bu konuda kararsız kaldığı öğrenildi. Diyarbakır karşısında bu oyuncuları riske etmek istemeyen fakat form durumlarını da merak eden Rumen hocanın tavrı bugün netlik kazanacak. 
   
   Sergen temiz çıktı 
   DİYARBAKIR maçı öncesi sakat oyuncuların fazlalığından yana bir hayli dertli olan Lucescu dün kulüp doktoru Yalçın Yavuzer'den aldığı rapor sonucu bir hayli rahatladı. Zago, Sergen, Tümer, Ahmet Yıldırım ve Ahmet Dursun'un tamamen iyileştiği ve forma giyebileceği belirtildi. Özellikle önceki gün ultrasona sokulan Sergen'in raporlarının temiz çıkması teknik heyeti sevindirdi. 
   
   Ronaldo imzalıyor 
   KARTAL, Brezilyalı defans oyuncusu Ronaldo ile bugün üç yıllık sözleşme yenileyecek. Tecrübeli oyuncu ile yaşanan parasal problemin Teknik Direktör Lucescu'nun araya girmesiyle çözümlendiği ve Ronaldo'nun yıllık 1 milyon 300 bin dolara imza atacağı bildirildi. Ümraniye Tesisleri'nde saat 12.00'de sözleşmesini uzatacak olan Brezilyalı oyuncu yıllık 2 milyon dolar istiyordu. 
   
   Okan - Kaan savaşı 
   Diyarbakırspor maçının hazırlıklarına dün yaptığı antrenmanla devam eden Beşiktaş'ta sağ kanatta büyük bir forma savaşı yaşanıyor. Romanya'daki hazırlık maçlarında gözdolduran Kaan Dobra ile iyi bir çıkış yakalayan Okan, Lucescu'dan görev bekliyor. Bu arada kaptan Tayfur, lige verilen arayı iyi değerlendirdiklerini ve geçen yıl yenildikleri Diyarbakır'dan rövanşı alacaklarını söyledi, "Ancak bu maça intikam gözüyle bakmıyoruz" dedi. 
   
   
</TEXT>
</DOC>
