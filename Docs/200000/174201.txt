<DOC>
<DOCNO> 174201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sondun12.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'taki Ürdün Büyükelçiliği yanında patlama.. 
</HEADLINE>
<TEXT>

     Irak'ın başkenti Bağdat'taki Ürdün Büyükelçiliği önünde bir bombanın patladığı bildirildi. 
     Irak polisi, AFP'ye yaptığı açıklamada, elçilik önündeki bomba yüklü aracın patlamasının sonucunda en az 7 kişinin öldüğünü belirtti. 
     İskan Hastanesi Müdür Yardımcısı Naufal Soliman, patlamada biri kadın, biri çocuk 4 Iraklı ile 1 polis ve 2 Ürdünlünün öldüğünü, 40 kişinin yaralandığını söyledi. 
     Soliman, yaralılardan bazılarının durumunun ümitsiz olduğunu kaydetti. 
     Bu arada, kentteki AFP muhabiri, çok sayıda Iraklının büyükelçiliği yağmaladığını duyurdu. Yağmacıların, büyükelçilikteki Ürdün bayrağını indirdikleri ve Ürdün Kralı Abdullah ile merhum Kral Hüseyin'in resimlerini yaktıkları belirtildi. 
     Associated Press muhabiri, bombanın muhtemelen tüfekle atılan bir el bombası olduğunu belirtti. 
     Yetkililer, ikinci bir saldırı olasılığına karşı çevrede toplananları uzaklaştırdı. 
     Bu arada, Ürdün, Bağdat'taki büyükelçiliğine yönelik saldırıyı ''korkak terörist eylem'' olarak niteleyerek kınadı. 
     Ürdün hükümetinin sözcüsü ve Enformasyon Bakanı Nebil Şerif, ''Ürdün, büyükelçiliğe yönelik bu suç eylemini ve korkak terörist operasyonu kınar'' dedi ve bu saldırının, Ürdün'ün, güvenlik ve istikrara kavuşması için Irak halkına yardım etme kararlılığını güçlendireceğini söyledi. 
     
</TEXT>
</DOC>
