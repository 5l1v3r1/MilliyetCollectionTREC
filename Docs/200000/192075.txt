<DOC>
<DOCNO> 192075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sontur15.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemer takmadı, otomobilden fırladı 
</HEADLINE>
<TEXT>

     ŞAKİR AYDIN İstanbul 

Bakırköy'de, aşırı hız sonucu kontrolden çıkarak elektrik direğine çarpan otomobilin sürücüsü, emniyet kemeri takmayınca açılan kapıdan yola fırlayarak ağır yaralandı. 
     Berkant Bulutoğlu 20 idaresindeki 34 SBB 26 plakalı otomobille dün gece 03.00 sıralarında İncirli Caddesi'nde aşırı hız nedeniyle direksiyon hakimiyetini kaybetti. Kontrolden çıkan otomobil, kaldırımdaki aydınlatma direğine çarparak durabildi. Çarpmanın şiddetiyle beton direk devrilirken, sürücü Bulutoğlu, emniyet kemerini takılı olmadığı için otomobilin açılan kapısından yola fırladı. 
     Üzerinden açık lise öğrenci kimlik kartı çıkan Bulutoğlu, ağır yaralandı. Kısa süre içinde kaza yerine gelen ambulansla İstanbul Üniversitesi Tıp Fakültesi Hastanesi'ne kaldırılan Bulutoğlu'nun, kafasında ve vücudunun çeşitli yerlerinde kırıklar olduğu belirlendi. Ameliyata alınan Bulutoğlu'nun sağlık durumunun ciddi olduğu bildirildi. 
     Kaza sırasında, devrilen aydınlatma direğinden kopan bazı beton parçaları da çevredeki işyerlerinin camlarının kırılmasına neden oldu. 
     
</TEXT>
</DOC>
