<DOC>
<DOCNO> 174994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sondun16.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kökenli AB ülkesi vatandaşlarının sayısı 1.3 milyon... 
</HEADLINE>
<TEXT>

     Türk kökenli AB ülkesi vatandaşlarının sayısının 2002 yılı sonu itibarıyla yaklaşık 1 milyon 300 bine ulaştığı bildirildi. 
     Merkezi Almanya'nın Essen kentinde bulunan Türkiye Araştırmalar Merkezi TAM tarafından yapılan açıklamada, ''Avrupalı Türklerin'', içinde yaşadıkları ülkelerin vatandaşlığına yoğun ilgi gösterdikleri, 2002 yılı sonu itibarıyla AB ülkelerinde yaşayan 3 milyon 772 bin Türk kökenliden 1 milyon 272 bininin AB vatandaşı olduğu belirtildi. 
     TAM Direktörü Faruk Şen, konuyla ilgili açıklamasında, hem siyasi haklara olan talebin, hem de vatandaşlığın getirdiği sosyal ve ekonomik imkanların, vatandaşlığa olan eğilimi güçlendirdiğini, 80'li yıllarda başlayan Avrupa'da kalma eğiliminin de vatandaşlığa geçişleri artırdığını ifade etti. 
     TAM'ın verilerine göre, 2002 yılı sonu itibarıyla Hollanda ve İsveç'teki Türk kökenlilerin yüzde 60'tan fazlası vatandaşlığa geçerken, Almanya'da yaşayan Türklerin sadece yüzde 27,6'sı Alman vatandaşlığına geçti. 
     
</TEXT>
</DOC>
