<DOC>
<DOCNO> 186154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/yasam/ayas.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Alevler yerine gerçekler yaktı 
</HEADLINE>
<TEXT>

   26 Eylül sabahı alevlerle uyanan Denkçi ailesi, cehennemden kaçtı ama gerçeklere yakalandı Babaları öldü, evleri kül oldu, aileleri dağıldı 
      TAHSİN AKSU 
   
   Beyoğlu'nda, altı katlı iç binada sabaha karşı çıkan yangınla tanıdık onları... Camdan "Kurtarın bizi, ölüyoruz" diye feryat ediyorlardı. İtfaiye erleri yetişip kurtardı, ancak onlar buna bile sevinemiyor. 
   Çukur Mahallesi Şehit Nevrez Sokak'taki 28 numaradaki apartmanda, 26 Eylül sabahına karşı çıkan ve kısa sürede içi ahşap evi saran yangında, babası Yusuf Denkçi'yi 55 kaybeden Sezer Denkçi 26 , 6 kişilik ailesiyle alevler arasında yaşadıkları cehennem dakikalarını anlattı. "Duman kokusuyla uyandım, yataktan fırladığımda çok geçti" diyen Denkçi şöyle devam etti 
   
   "Alevleri içimde hissetim" 
   "Dışarı çıkamıyorduk. Kapıyı açınca alevler yüzüme vurdu. Hepimiz pencere kenarına sığındık. İki yaşındaki oğlum Burak'ı, kardeşim Ramazan'la pencereden çatıya çıkarmayı başardık. Babam da çatıya çıkmaya çalışırken düştü. Onu yerde görünce, alevleri içimde hissettim." 
   
   "Kışa sokakta gireceğiz" 
   "İtfaiye branda açmış olsaydı belki de yaşıyor olacaktı" diyen Denkçi, annesi, eşi ve kardeşiyle alevlerden korunmak için sığındıkları pencereden, itfaiye erlerine "Kurtarın bizi, ölüyoruz" diye yalvardıklarını söyledi. 
   Yangının kundaklama sonucu çıktığını iddia eden Denkçi, "Kimin ya da kimlerin ne amaçla yaptığını bilmiyorum. Ama benzin kokusu aldım" dedi. 
   Yangından sonra geçici olarak annesiyle akrabalarının evine yerleşen Denkçi, sözlerini de şöyle bitirdi "Eşimi ve çocuğumu memlekete göndermek zorunda kaldım. Yangında babam öldü. Evsiz kaldık. Kışa sokakta gireceğiz. Ailemiz dağıldı. Bu yüzden kurtulduğumuza sevinemedik..." 
   
   
</TEXT>
</DOC>
