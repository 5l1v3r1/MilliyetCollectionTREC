<DOC>
<DOCNO> 175268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/soneko43.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, 2004 yılında 26.1 milyon dolar gelir hedefliyor 
</HEADLINE>
<TEXT>

     Galatasaray Sportif Sınai ve Ticari Yatırımlar A.Ş. Genel Müdürü Ebru Köksal, 2003 04 döneminde toplam gelirlerin yüzde 8'lik bir artışla 26.1 milyon dolar olarak gerçekleşmesini beklediklerini bildirdi. 
     Galatasaray Sportif A.Ş. Genel Müdürü Ebru Köksal ile Galatasaray Spor Kulubü ve Galatasaray Sportif A.Ş. Yönetim Kurulu Üyesi Şükrü Ergin'in düzenlediği toplantıda, şirketin 12 aylık hesap dönemini kapsayan mali tabloları ve 2003-2004 hedefleri kamuoyuna duyuruldu. 
     Köksal, 31 Mayıs'ta biten 12 aylık dönemde toplam gelirlerin 24.1 milyon dolar olarak gerçekleştiğini belirterek, toplam gelirlerin yüzde 58'ini oluşturan medya gelirlerinde geçen yılın aynı dönemine göre yüzde 8'lik artış kaydedildiğini söyledi. 
     Geçen yıla göre, yüzde 16 artan reklam ve sponsorluk gelirlerinden yüzde 28'lik bir katkı sağlandığını, en büyük artışın isim hakkı gelirlerinden elde edildiğini anlatan Ebru Köksal, aynı dönemde faaliyet giderlerindeki yüzde 36'lık artışın ağırlıklı olarak sürmekte olan davaların masraflarından kaynaklandığına işaret etti. 
     Köksal, şunları kaydetti 
     ''Liranın özellikle son çeyrekte döviz karşısında değer kazanması kur farkı giderlerini artırmış ve diğer faaliyet gelirlerinde geçtiğimiz yıla nazaran düşüşe sebep olmuştur. Diğer olağanüstü kar ve zararlardaki düşüşün en önemli sebebi vergi karşılığının iptalinden kaynaklanan 1.2 milyon dolar gelir ve geçtiğimiz sene aynı dönemde bir defaya mahsus ayrılan 2.9 milyon dolar karşılıklardır.'' 
     
     12 AYLIK DÖNEMDE 35 TRİLYON LİRA NET KAR 
     Köksal, şirketin 12 aylık dönemde 43 trilyon lira net satış rakamı elde ettiğini belirterek, yıllık faaliyet gideri 6 trilyon lira olarak gerçekleşen şirketin, 37 trilyon lira esas faaliyet karı sağladığını bildirdi. 
     Köksal, ''7.2 trilyon tutarındaki diğer net gelirler ve enflasyon düzeltmeleri sonucunda 9.1 trilyon net parasal pozisyon zararından sonra Galatasaray Sportif, 12 aylık dönemde 35 trilyon lira net kar elde etti'' dedi. 
     42.5 trilyon liraya ulaşan toplam hazır değerler ve menkul kıymetlere sahip olan şirketin hiç banka borcu bulunmadığını ifade eden Köksal, kısa vadeli ticari alacakları 3.9 trilyon lira seviyesinde olan Galatasaray Sportif'in, bilanço tarihi itibarı ile ortaklardan 0.4 trilyon lira alacağına karşılık, henüz ödenmemiş 2002 temettülerinden ortaklarına 1.1 trilyon lira borcu olduğunu anımsattı. 
     
     "OLİMPİYAT STADI FIRSAT YARATTI'' 
     Ebru Köksal, Digitürk - TFF sözleşmesinin 2003 04 sezonunun sonunda biteceğini anımsatarak, TFF'nin önümüzdeki aylarda yeni ihaleyi açıklamasının beklendiğini kaydetti. 
     Kas Management aracılığıyla yapılan Show TV kontratında yüzde 20'lik indirime gidildiğini ancak özel maçlardan elde edilmesi beklenen gelirlerle beraber diğer yayın haklarından 1.6 milyon dolar gelir beklendiğini ifade eden Köksal, film proje çalışmalarının da devam ettiğini söyledi. 
     Köksal, Olimpiyat Stadı'nın reklam gelirleri açısından önemli fırsatlar yarattığına dikkati çekerek, 2003 04 sezonu için staddaki reklam mecralarının liste fiyatlarının Euro cinsinden belirlendiğini bildirdi. 
     Ortalama seyirci sayısı Ali Sami Yen Stadı'nda 15,000 iken Olimpiyat Stadı'nda 40,000'lere ulaşmasının beklendiğini belirten Ebru Köksal, ağırlama imkanlarının güzelliğinin, kurumsal pazarlamayı kolaylaştırdığını söyledi. 
     Ebru Köksal, 2003 04 dönemindeki toplam gelirlerin yüzde 8'lik bir artışla 26.1 milyon dolar olarak gerçekleşmesinin beklendiğini ifade ederek, sponsorluk ve reklam gelirlerinde de 1.2 milyon dolarlık bir artış hedeflendiğini bildirdi. 
     İsim hakkı gelirlerinde beklenen yüzde 38'lik artışın da 0.4 milyon dolar getirmesinin beklendiğini kaydeden Köksal, ''Faaliyet giderlerinin yüzde 11'lik bir düşüşle 2.9 milyon dolar olarak gerçekleşmesini umuyoruz. Esas faaliyet karının yüzde 11 artışla 23.2 milyon dolar olarak gerçekleşmesi hedeflenmektedir'' diye konuştu. 
     
</TEXT>
</DOC>
