<DOC>
<DOCNO> 194825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko47.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınai Kalkınma Bankası 30.5 trilyon net kar açıkladı... 
</HEADLINE>
<TEXT>

     Türkiye Sınai Kalkınma Bankası TSKB , bu yılın 9 ayında net dönem karını geçen yılın aynı dönemine göre yüzde 175 artırarak 30,5 trilyon liraya çıkardı. 
     TSKB'den yapılan açıklamada, bankanın enflasyona göre düzeltilmiş brüt karının da 69,5 trilyon lira olarak gerçekleştiği bildirildi. 
     Açıklamaya göre, TSKB'nin Eylül sonu itibari ile aktif büyüklüğü 1 milyar 87 milyon dolara ulaştı. İlk dokuz ayda 170 milyon dolar tutarında kredi kullandıran bankanın kredi portföyü 620 milyon dolara yükseldi. 
     Bankanın sermaye yeterliliği oranı yüzde 31.1 oldu. 
     Kapasite kullanma oranı ve sanayi üretim endeksinde son dönemlerde yakalanan gelişme çizgisine paralel ekonomik büyümenin sürdürülebilir ve tatminkar hızlarda devam etmesi ve enflasyondaki mevcut düşüş trendinin sürmesinin, bankanın tüm faaliyet alanlarındaki iş hacmini ve karlılığını artırmasının öngörüldüğü belirtilen TSKB açıklamasında, bu kapsamda mevcut durumda net karın yüzde 9'unu oluşturan değerleme, birleşme ve özelleştirme danışmanlığı, fon yönetimi, gayrimenkul ekspertizi ve borsa ikincil piyasa işlemleri aracılığı gibi yatırım bankacılığı faaliyetlerinden sağlanan gelirlerin önümüzdeki dönemlerde artmasının beklendiği kaydedildi. 
     Açıklamada, 2000 yılı Kasım ayında yaşanan ekonomik krizden bu yana gerçekleştirilmeyen halka arzların sosyo ekonomik konjonktürdeki normalleşmeyle beraber önümüzdeki dönemlerde tekrar gündeme gelmesinin, bu alanda uzun yıllardır liderlik yapan TSKB'nin yatırım bankacılığı gelir oluşumuna ivme kazandıracağına işaret edildi. 
     
</TEXT>
</DOC>
