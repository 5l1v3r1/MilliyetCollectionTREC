<DOC>
<DOCNO> 195246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun37.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de seçimlere müdahale eden İngiliz komutana tepki .. 
</HEADLINE>
<TEXT>

     KKTC Cumhurbaşkanı Rauf Denktaş, Dikelya İngiliz Üs Komutanı Kernel Grosswith'in Beyarmudu halkına baskı yaparak seçimlere müdahale ettiğine ilişkin haberler hakkında İngiltere'nin Güney Kıbrıs Yüksek Komiseri Lyn Parker'ı makamına çağırarak açıklama isteyeceğini söyledi. 
     Denktaş, bir kabulü sırasında yaptığı açıklamada, İngiliz komutanın seçimlere müdahalesinin ''kabul edilmez bir tehdit'' olduğunu ifade ederek, Yüksek Seçim Kurulu YSK dahil tüm makamları göreve çağırdı. 
     İngiliz komutanın seçimlere taraf olarak bölge halkına baskı yaptığını, konuyla ilgili olarak İngiliz Yüksek Komiseri'nden açıklama isteyeceğini kaydeden Denktaş, şunları söyledi 
     ''Bu kabul edilmez bir tehdittir. İngiliz üsleriyle biz dostça yaşamak istiyoruz, onlardan da tarafsızlık istiyoruz. Taraf tutarak seçimlere katılmasınlar. İngiliz üslerinin 1963'ten bu yana garantörlük görevlerini yapmadıklarını biliyoruz. Ama Rumları memnun etmek için bizim seçimlerimize karışma hakları yoktur. Bunu katiyen kabul edemeyiz.'' İngiliz komutanın Beyarmudu Belediye Başkanı'na, ''seçimlerde şu tarafa oy vermezseniz işiniz zorlaşır'' şeklinde açık tehditte bulunduğunu dile getiren Denktaş, '' Seçimlere müdahale var diyen makamlar YSK dahil buna ses çıkartmıyor. Herkes harekete geçmeli, gözünü açmalı. Devletimizi altımızdan almak, bizi mahkum etmek için elbirliğiyle mücadele verilmektedir. Bunun karşısında el birliğiyle mücadele zamanı şimdidir'' dedi. 
     Beyarmudu Belediye Başkanı Hüseyin Beyar, hafta sonunda Bayrak Televizyonu'na BRT yaptığı açıklamada, Dikelya İngiliz Üs Komutanı Kernel Grosswith'in kendisiyle yaptığı görüşmede, ''14 Aralık seçimlerinde Annan planını savunan partilerin kazanmaması halinde Beyarmudu halkının üs bölgesini rahat kullanamayacağı'' yönünde tehditlerde bulunduğunu söylemişti. 
     
</TEXT>
</DOC>
