<DOC>
<DOCNO> 187880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/ekonomi/eko14.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv tarihi rekora koşuyor 
</HEADLINE>
<TEXT>

   
   Türk otomotiv sektörü, üretimde tarihi rekoru kırmaya hazırlanıyor. Motorlu taşıt üretimi, yılın dokuz ayında yüzde 55 artışla 376 bin 227 adede ulaştı. Otomotivde toplam ihracat yüzde 46 artışla 255 bin 152'ye çıkarken, dokuz aylık otomobil satışları yüzde 119 artışla 119 bin 183 adet olarak gerçekleşti. Sektörün tarihi rekorlara imza attığı 2000 yılında toplam 468 bin 381 adet, ikinci en iyi yıl olan 1993 yılında ise 453 bin 465 adet üretim gerçekleşmişti. Kalan üç ayda üretim miktarındaki trendin devamı halinde, tarihi rekorun kırılması bekleniyor. 
   Otomotiv Sanayii Derneği verilerine göre, bu yılki üretim artışı, iç pazarda talebin kısmen canlanmasının yanında ihracatın da artarak devam etmesinden kaynaklandı. Dokuz aylık otomobil üretimi, geçen yılın aynı dönemine oranla yüzde 35 artarak 194 bin 337 adet oldu. Bu dönemde üretim, minibüste yüzde 99, kamyonette yüzde 83, büyük kamyonda yüzde 72, otobüste yüzde 69, midibüste yüzde 37 artarken, küçük kamyonda yüzde 9 azaldı. 
   
   
</TEXT>
</DOC>
