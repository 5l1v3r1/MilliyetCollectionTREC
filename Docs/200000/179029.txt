<DOC>
<DOCNO> 179029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur37.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcaklar hayvanları da bunalttı... 
</HEADLINE>
<TEXT>

     Giderek artan hava sıcaklığı, insanlar kadar hayvanları da etkiliyor. Bursa Hayvanat Bahçesi'nde barınan bazı hayvanlar, sıcaktan korunmaları için günde 3 kez yıkanıyor. 
     Bursa Hayvanat Bahçesi Müdürü Celal Yıldız, sıcak havanın bir olumsuzluğa yol açmaması için her türlü önlemi aldıklarını söyledi. 
     Sıcak havalardan, insanlar kadar hayvanların da etkilendiğini belirten Yıldız, ''Hava sıcaklığının daha da artacağı söyleniyor. Bu nedenle, 62 türden 585 hayvanın bulunduğu bahçemizde önlemlerimizi aldık'' dedi. 
     Yıldız, sıcak havanın zebra, deve ve maymunlara bir zarar vermediğini, ancak at ve ayılarla birlikte küçük ve büyükbaş hayvanları etkilediğini dile getirerek, bu çerçevede, hayvanların günde üç kez görevliler tarafından yıkandıklarını bildirdi. 
     Hayvanların, sıcak havanın etkisini artırdığı şu günlerde sebze ve meyve ağırlıklı beslendiklerini anlatan Yıldız, şu ana kadar olumsuz tabloyla karşılaşmadıklarını kaydetti. 
     
</TEXT>
</DOC>
