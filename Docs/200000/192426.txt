<DOC>
<DOCNO> 192426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sondun12.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski cep telefonları çevre düşmanı .. 
</HEADLINE>
<TEXT>

     Her yıl milyonlarca eski cep telefonunun çöpe atıldığı ve bunların içerdiği toksik metal ve kimyasal maddeler yüzünden çevreye büyük zarar verdiği belirtildi. 
     Amerikan çevre koruma örgütü ''Inform Inc'' tarafından yapılan açıklamaya göre, çöpe atılan yaklaşık 100 milyon eski cep telefonunun çok küçük bir bölümü onarılarak ya da başka yollarla yeniden kullanılır hale getiriliyor ya da hayır kurumlarına bağışlanıyor. Uzmanlar, ABD'de 24 kasımda yürürlüğe girecek yeni bir yasanın bu durumu daha da vahimleştireceğini ifade etti. Yasa, cep telefonu kullanıcılarının, abone oldukları şirketi değiştirseler dahi telefon numaralarını muhafaza etmelerine olanak tanıyor. 
     Sanayi çevreleri, yasadan yararlanarak abone oldukları şirketi değiştirecek kişi sayısının ilk yıl en az 30 milyon olacağı tahmininde bulunuyor. Bu kişilerin, yeni bir şirketle anlaşma yapınca yeni telefon alacakları ve eski telefonlarını çöpe atacakları kaydedildi. 
     Abonelerin yeni telefon alma mecburiyeti, Amerika'daki telefon şirketlerinin değişik teknoloji kullanmalarından kaynaklanıyor. Dolayısıyla aboneler, numaralarını muhafaza etseler dahi, başka bir şirketle anlaşma yapınca, değişik teknolojiyle çalışan yeni bir telefon almak zorunda kalacak. 
     Uzmanlar, telefon firmalarının eski telefonları toplamak amacıyla satış mağazalarında oluşturduğu özel ''çöp kutularının'' beklenen ilgiyi görmediğini ve başarılı olmadığını ifade ettiler. Aynı çevreler, eski bilgisayarlar gibi eski cep telefonlarının da satış değeri bulunmadığını kaydetti. Eski telefonların, EBay açık artırma sitesinde tanesi 5 dolardan satıldığı belirtiliyor. 
     Eski cep telefonlarını, içlerindeki maddelerden yararlanmak amacıyla satın alan firmalar ise bunların kilosuna 1 ila 2,5 dolar ödüyor. 
     
     AB, ÇEVREYİ DAHA İYİ KORUYOR 
     Uzmanlar, Amerika'nın aksine AB ülkelerinin, çevrenin korunmasına daha fazla önem verdiğine de dikkat çekti ve bu ülkelerde üretilen cep telefonlarında 2006 yılından itibaren kurşun, cıva ve brom maddelerinin kullanılmasının yasaklandığını hatırlattı. 
     Cep telefonlarının en tehlikeli maddeleri devre kartları, likit kristal ekranları ve pillerinde bulunuyor. 
     
</TEXT>
</DOC>
