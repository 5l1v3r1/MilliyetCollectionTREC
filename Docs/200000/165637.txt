<DOC>
<DOCNO> 165637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo17.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
BOTAŞ Spor'dan şok karar Avrupa kupalarına katılmayacağız 
</HEADLINE>
<TEXT>

     Türkiye Bayanlar Basketbol Ligi takımlarından BOTAŞ Spor'un, tasarruf önlemleri kapsamında Avrupa kupalarına katılmayacağı bildirildi. 
     BOTAŞ Adana Bölge Müdürü ve BOTAŞ Spor Kulübü Başkanı Gürhan Ünal, geçen yıl Cumhurbaşkanlığı, Türkiye Kupası ve lig şampiyonu olduklarını hatırlatarak, ''Bu sezon yine iddialı konumda olacağız'' dedi. 
     Enerji ve Tabii Kaynaklar Bakanlığı ve genel müdürlüğün talimatı gereğince harcamaları aşağıya çekeceklerini ifade eden Ünal, konuşmasını şöyle sürdürdü 
     ''BOTAŞ Spor, bayanlarda marka olmuştur. Bunu elde etmek için uzun yıllar uğraş verdik. Devlet kuruluşuyuz. Bize verilen talimatları uygulamak durumundayız. Yetkililer, BOTAŞ Spor'un başarısından dolayı her zaman mutlu olduklarını söylüyorlar. Bu sezon da ligde iddialı konumda olacağız. Ancak Avrupa kupalarına katılmayacağız.'' Altyapıya önem vereceklerini belirten Ünal, ''Takıma yeni yetenekler kazanacağız. Türk oyunculara önem vereceğiz. Geçen yıl ABD'li oyuncumuz yoktu. Herkes gördü ki ABD'li olmadan da 3 kupa kazanılıyormuş.'' Ünal, iç transferde mevcut sporcularla en yakın zamanda yeniden sözleşme imzalanacağını ve ağustos ayının başlarında hazırlık çalışmalarına başlanacağını da sözlerine ekledi. 
     
</TEXT>
</DOC>
