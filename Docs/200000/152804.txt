<DOC>
<DOCNO> 152804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sonspo04.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersoy Amacımız, sorunları bularak bilimsel çözümler aramaktır 
</HEADLINE>
<TEXT>

     1907 Fenerbahçe Derneği'nin, Fenerbahçe'nin geleceğine ışık tutacak stratejileri belirlemek amacıyla düzenlediği ''Arama Konferansı'' başladı. 
     Conrad Otel'de gerçekleştirilen ve Doç. Dr. Oğuz Babüroğlu'nun yönettiği toplantıda, mevcut sorunların analizinin yapılarak çözüm önerileri ortaya konulacak ve gelecek yıllar için stratejiler belirlenmeye çalışılacağı belirtildi. 
     Fenerbahçe Kulübü Başkanı Aziz Yıldırım ve yöneticilerin yer almadığı toplantıya emekli orgeneraller Necati Özgen ve Edip Başer, CHP Genel Başkan Yardımcısı İnal Batu, kulüp eski başkanlarından Ali Şen, çok sayıda eski yönetici, sarı-lacivertli bazı derneklerin başkan ve yöneticileri, eski sporcular, Fenerbahçeli işadamları ve gazeteciler katıldı. Yaklaşık 60 kişinin yer aldığı toplantının akşam saatlerine kadar süreceği bildirildi. 
     Konferansın açılış konuşmasını yapan 1907 Fenerbahçe Derneği Başkanı Necdet Ersoy, sorunları ortaya koyarak bilimsel çözüm önerileri aramak amacıyla bu toplantıyı düzenlediklerini ifade ederek, ''Diğer bir amacımız da sorunlar karşısında Fenerbahçe camiasının birlik ve beraberlik içinde çalışabileceğini göstermekti'' dedi. 
     Başkan Yıldırım ve yöneticilerin toplantıya katılmamış olmalarına üzüldüklerini ifade eden Ersoy, ''Bu toplantının gerçek amacına ulaşabilmesi için katılım sayısının belli bir oranda olması gerekiyor. Yıldırım ile birlikte bütün yöneticileri çağırmamızın mümkünü yoktu, çünkü diğer birçok kişiyi davet edemeyecektik. Bu nedenle Başkan Yıldırım ve yönetim kuruluna temsilen bir davet gönderdik, kabul etmediler. Halbuki onlarla birlikte olmak çok daha iyi olacaktı'' şeklinde konuştu. 
     1907 Fenerbahçe Derneği Genel Sekreteri Rint Akyüz ise, kulübün geleceğine ilişkin stratejiler belirlemeye çalışacaklarını kaydederek, önümüzdeki sezonlarda Türk futbolunda uygulanmaya başlanacak UEFA kriterlerine uyum konusunda çalışmalar yaparak fikirler üreteceklerini söyledi. 
     
     ÇİL'İN VEFATI CAMİAYI ÜZDÜ 
     Fenerbahçe Kulübü Yüksek Divan Kurulu Üyesi ve Spor Yazarı Hüsnü Çil'in vefatı camiayı üzüntüye boğdu. 
     ''Arama Konferansı'nın açılış konuşmasına Çil'in vefatından duydukları üzüntüyü dile getirerek başlayan 1907 Fenerbahçe Derneği Başkanı Necdet Ersoy, Çil'in de konferansa davetli olduğunu kaydetti. 
     Fenerbahçeli eski yöneticilerden Gürbüz Refioğlu, Çil'in sarı-lacivertli camia için önemli bir kayıp olduğunu belirterek, ''O çok iyi bir Fenerbahçeliydi. Camia için büyük bir kayıp, başımız sağolsun'' dedi. 
     Eski yöneticilerden Şadan Kalkavan ise Hüsnü Çil'in vefatına çok üzüldüklerini belirterek, ''İyi bir Fenerbahçeli'yi kaybettik'' diye konuştu. 
     





</TEXT>
</DOC>
