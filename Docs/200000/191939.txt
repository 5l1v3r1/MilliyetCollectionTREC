<DOC>
<DOCNO> 191939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/siyaset/siy04.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi'ye izin var 
</HEADLINE>
<TEXT>

   Çankaya Köşkü'nde "türban"a izin vermeyen Sezer, İran Cumhurbaşkanı Hatemi'nin çarşaflı eşiyle Ankara'yı ziyaret etme isteğini kabul etti 
      UTKU ÇAKIRÖZER Ankara 

   
   Cumhuriyet resepsiyonuna AKP'li milletvekillerinin türbanlı eşlerini davet etmemesi nedeniyle tartışma yaratan Cumhurbaşkanı Ahmet Necdet Sezer, İran Cumhurbaşkanı Muhammed Hatemi ve çarşaflı eşi Zohreh Sadigi'yi aralıkta Çankaya Köşkü'nde ağırlayacak. 
   İran'a giden tüm kadınların kapanması zorunlu olduğu için Sezer, Haziran 2002'deki Tahran ziyaretine eşi Semra Sezer'i götürmedi. Sezer'in bu tutumuna, Hatemi de ülkesinin "İslam cumhuriyeti" kimliğini ön plana çıkaran bir hareketle karşılık verdi. 
   Hatemi, Sezer'e "iadei ziyaret" niteliğindeki iki günlük Ankara gezisine eşi Sadigi'yi de getireceğini bildirdi. Sezer, diplomasideki "ülkelerin birbirlerinin içişlerine karışmaması" ve "milli kıyafetlere saygı" prensipleri gereği eşli ziyareti kabul etti. 
   Sezer, cumhuriyet resepsiyonuna çağırdığı yabancı diplomatlara gönderdiği davetiyelerde de "milli kıyafetle" gelebileceklerini belirterek, Müslüman ülkelerin büyükelçilerinin başörtülü eşlerini getirmelerine imk n tanıdı. Semra Sezer'in ağırlayacağı Sadigi, eşi onuruna verilecek resmi yemeğe katılacak. 
   Başbakan Recep Tayyip Erdoğan'ın eşi Emine Erdoğan ve AKP'li bakanların türbanlı eşlerinin bu yemeğe davet edilmeyeceği belirtiliyor. 
   
   
</TEXT>
</DOC>
