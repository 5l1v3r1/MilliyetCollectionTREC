<DOC>
<DOCNO> 179100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/spor/spo03.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom'a İspanyol golcü 
</HEADLINE>
<TEXT>

   Sarı - Kırmızılı kulüp, transferin bitmesine kısa bir süre kala Racing Santander'in forveti Javi Guerrero ile el sıkıştı. Yönetim yarına kadar bu oyuncuyu renklerine bağlamayı hedefliyor 
      MEHMET ÇİFTÇİ 

   
   Anlaşma sağlandı 
   GALATASARAY, sürpriz bir bomba patlatarak, aradığı golcüyü İspanya'da buldu. İspanyol gazeteleri, Sarı - Kırmızılılar'ın, Racing Santander takımının forvet oyuncularından Javi Guerrero ile anlaştığını iddia ettiler. Son bir haftadır yoğun bir şekilde pazarlığa giren Cim - Bomlu yöneticilerin, başarılı futbolcuyla her konuda görüş birliğine vardığı belirtildi. Tarafların prensipte anlaştığı, sözleşme aşamasına gelindiği ileri sürüldü. 
   
   Geçen sezon 15 gol 
   İKİ sezondur Racing formasını giyen ve geçen yıl 35 maçta 15 gol atan Guerrero, gol bölgelerindeki etkinliği ile tanınıyor. İspanyol kulübünün yöneticileri, Galatasaray ile yaptıkları görüşmeyi doğrulayarak, bu transfer için yeşil ışık yaktılar. Bu arada Sarı - Kırmızılılar'ın gündemine Milanlı Tomasson da girdi. 
   
   Guerrero kimdir    27 yaşındaki Francisco Javier Garcie Guerrero, Real Madrid altyapısından yetişti. Üç yıl bu ekibin C ve B takımlarında görev yapan İspanyol futbolcu, daha sonra Terrassa ve Jaen'de forma giydi. Yeniden Real Madrid B takımına dönen Guerrero, daha sonra Albacete ve Atletico Madrid'te görev aldı. 2001-2002 sezonunda Racing ile şampiyonluk gören golcü, geçen yıl da İspanya Birinci Ligi'nde görev yaptı. Başarılı futbolcu, 1.78 boyunda ve 75 kilo ağırlığında. 
   
   'Aslanlar aç ve sahada'    Yunanlılar ürktü 
   ŞAMPİYONLAR Ligi'nde Galatasaray'ın rakip olması, Yunanlılar'ı korkuturken, İspanyollar ise Cim - Bom'un Real Sociedad ile birlikte ikincilik mücadelesine girişeceğini duyurdu. "Olympiakos zorluklara başaşağı dalış yaptı" ifadesini kullanan Yunan basını, UEFA'nın Olympiakos'u Galatasaray'ın grubuna düşürdüğünü ve takımlarının sırtına adeta şut çektiği yorumunu yaptı. Yunan Özel Flash Radyosu'nda ise, "Aslanlar aç ve sahada" dendi. 
   
   'Haydi Sociedad' 
   İSPANYOL Marca gazetesi, "Real Sociedad'a iyi grup düştü" başlığını kullanıp, Sociedad'ın Galatasaray ile ikincilik için mücadele edeceğini belirtti. Sport, "Real Sociedad'a ikinci tur göründü" yorumunu yaptı. El Mundo Deportivo da Celta'nın dışında İspanyollar'ın dişine göre takımlar çıktığını belirtti. Diario AS ise, "Haydi Real Sociedad" başlığının altında, "Sen bu Galatasaray ve Olympiakos'u yenebilecek güçtesin. Yeni bir tarih yaz" diye yazdı. 
   
   Galatasaray ağır yaralı    BOZHAN MEMİŞ 

   Galatasaray, Gençlerbirliği maçı hazırlıklarını dün tek idmanla sürdürdü. Sakatlıkları bulunan Berkant, Hakan Ünsal ve Volkan çalışmaya katılmadı. Kulüp Doktoru Bülent Bayraktar, "Berkant, CSKA maçında beline bir diz darbesi aldı. Ciddi ezikler var. Hakan Ünsal da diz eklemine bir darbe almış. Durumu belirsiz. Volkan'ın ise kasık bölgesinde adaleye fazla yük binmesi sonucu ağrıları var. Ameliyat dahi gerekebilir" dedi. 
   
   
</TEXT>
</DOC>
