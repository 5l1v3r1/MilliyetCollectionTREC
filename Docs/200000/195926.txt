<DOC>
<DOCNO> 195926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sonspo13.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy Veissiere maça kamikaze olarak yollanmış 
</HEADLINE>
<TEXT>

     Futbol Federasyonu Başkanı Haluk Ulusoy, 12. Avrupa Futbol Şampiyonası play-off baraj ilk maçını yöneten Fransız hakem Gilles Veissiere'e ateş püskürdü. 
     A Milli Takım'ın Florya Metin Oktay Tesisleri'ndeki antrenmanını izleyen Haluk Ulusoy, burada basın mensuplarıyla yaptığı sohbette sert ifadeler kullanırken, Fransız hakemin maç başlamadan futbolculara baskı kurduğunu ve rakip takıma mesaj gönderdiğini söyledi. 
     Ulusoy, A Milli Takım Menajeri Can Çobanoğlu'na, Milli Takımlar Sorumlusu Selami Özdemir'e ve kaptan Bülent'e hakemin maç öncesi bağırarak adeta çoluk çocuk muamelesi yaptığını kaydetti. 
     Gilles Veissiere'in maça bir ''kamikaze'' olarak yollanmış olduğunu savunan Ulusoy, şöyle devam etti 
     ''Biz, hakemlerin hatalar yapabileceğini kabul ediyoruz. Ancak böyle artniyetli bir insan olamaz. Maçta Emre Aşık ne zaman atıldı, o zaman hakem de dahil herkes rahatladı. Biz de kendimizi bulduk. Maçtan sonra hakem ilginç bir hareket yaptı. Herhalde bu hareketi gerekenleri yaptığını anlatmak için bir işaretti.'' 
     
     50 MAÇ YAPSAK 49'UNU KAZANIRIZ 
     Ulusoy, Letonya ile normal koşullarda 50 maç oynamaları halinde bunlardan 49'unu kazanacaklarını ve 1'inin de berabere biteceğini ileri sürdü. 
     Sahanın üzerinin buzla kaplı olduğunu anlatan Ulusoy, ''Maçta biz de iyi oynamadık. Zaten o şartlarda oynamak çok zordu. Sürekli olarak futbolcuların ayağı kayıyordu. Oyuncularımıza hak vermemek de elde değil. Zaten Letonya maçının o sahada oynanmasına izin vermek katliam. İnsan kafa üstü düşse kafası parçalanır'' dedi. 
     
     PORTEKİZ'E GİDECEĞİZ 
     Ulusoy, çarşamba günü rakipleri Letonya karşısında farklı skorlu bir galibiyet elde edeceklerini dile getirerek, ''Letonya'yı yenip Portekiz'e gideceğiz'' dedi. 
     Letonya'yı farklı yenip finallere katılacaklarına inancını ifade eden Ulusoy, ''Zaten Letonya'yı yenemeyeceksen Avrupa Şampiyonası finallerine katılma. Şartlar burada bizim lehimize olacak. Kazanacağımıza inanıyorum'' diye konuştu. 
     
     ERZİK, YUMRUĞUNU VURSUN 
     Ulusoy, UEFA Asbaşkanı ve FIFA İcra Kurulu Üyesi Şenes Erzik'e yönelik olarak, ''Bu yapılanlar artık yeter. Şenes Erzik de masaya yumruğunu vursun'' diye seslendi. 
     Bu tür konularda hep kendisinin konuştuğunu belirten Ulusoy, artık devlet büyüklerinin de bu olaylara el koyması gerektiğine dikkati çekti. 
     Ulusoy, hakem Gilles Veissiere ve Letonya'yı gerekli yerlere şikayet edeceklerini de bildirdi. 
     
     KARŞILIĞINI ALMALILAR 
     Ulusoy, Türk Milli Takımı'nın Riga Havalimanı'nda kötü davranışlara maruz kaldığını anlatarak, ''Türkiye Cumhuriyeti bundan sonra, yurtdışında bize nasıl davranılıyorsa, ülkemize gelecek takımlara da aynı karşılığı göstermeli. Bunu istiyoruz. Benim oyuncumun çantasını polis köpekleri koklayamaz. Bu görüntüler Türkiye'nin imajını zedeliyor. Letonyalılar da geldiklerinde aynı şekilde davranılsın. Orada hakiki bir komedi yaşadık'' diye konuştu. 
     
     BROŞÜRE TEPKİ 
     Futbol Federasyonu Başkanı Haluk Ulusoy, maç öncesi Letonya Futbol Federasyonu'nun bastırdığı broşürdeki bilgilerin neden yazıldığını anlayamadıklarını söyledi. 
     Maç kitapçığında, Türkiye halkının yüzde 80'inin Türk, yüzde 20'sinin Kürt olduğunun yazıldığını anlatan Ulusoy, bunun nedenini sormaları üzerine Letonyalı yetkililerin kendilerine, ''Bu bilgileri ansiklopedilerden aldık'' gibi bir gerekçe öne sürdüklerini kaydetti. 
     Ulusoy, Letonya'nın, galibiyete toplam 1.5 milyon dolar prim verdiğini de belirterek, ''Bu parayı sadece galibiyete veriyorlar. Turu geçmeye verselerdi anlardım. Zengin olmayan bir ülkenin sadece bir galibiyete böyle prim vermesini anlayamadım. Herhalde birileri gönderiyordur'' diyerek sözlerini tamamladı. 
     
</TEXT>
</DOC>
