<DOC>
<DOCNO> 162246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/soneko12.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarımsakçılar, Çin'in pazardan çekilmesinden memnun... 
</HEADLINE>
<TEXT>

     ''SARS'' olarak adlandırılan Akut Solunum Yolu Yetmezliği Sendromu nedeniyle dünyanın önemli sarımsak üreticilerinden olan Çin'in, Türk pazarındaki yerini kaybetmesi, yerli üreticinin yüzünü güldürdü. 
     Türkiye sarımsak üretiminin önde gelen merkezlerinden Balıkesir'e bağlı Cinge Köyü, Çinli rakiplerinin pazardan çekilmesiyle birlikte artan talebi karşılamakta güçlük yaşıyor. 
     Köy Muhtarı Mehmet Altındağ, SARS'ın baş göstermesiyle fiyat avantajı nedeniyle Çin sarımsağını tercih eden market ve süpermarketlerin, bu taleplerini askıya aldıklarını ve yerli ürüne yöneldiklerini söyledi. 
     İthal ya da yurda kaçak yollardan sokulan yabancı kaynaklı sarımsağın, Türk üreticisine büyük darbe vurduğunu belirten Altındağ, şöyle konuştu 
     ''Bu yüzden, geçen yıllarda ürettiğimiz ürünler, elimizde kalmıştı. Hiç kimse, insan sağlığını tehdit eden bir hastalık karşısında sevinmez. Ama bu virüsün yayılmasının ardından bizim pazarlamada yaşadığımız sorunlar ortadan kalktı. Bu yıl, hasat mevsimi başlamadan ürünü tarlada satabildik. Hem pazarımız arttı hem de fiyatlar... Geçen yıl bir dönümünü 750 milyona pazarladığımız sarımsak, bu yıl yüzde yüzlük artışla 1,5 milyar liraya alıcı buldu. Türkiye'deki süpermarket ve manav tezgahlarında artık ithal sarımsak değil, Türk sarımsağı satılmaya başlandı.'' 
     
</TEXT>
</DOC>
