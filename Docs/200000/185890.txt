<DOC>
<DOCNO> 185890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/guncel/gun09.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sahte Loto' sizi de üzebilir 
</HEADLINE>
<TEXT>

   Yasal olarak oynanmış bir kuponu renkli fotokopilerle çoğaltarak satan sahteciler türedi. Milli Piyango Genel Müdürü Balak, "Sakın seyyar satıcıdan almayın" diyor 
   ELİF KORAP İstanbul 

   
   Sayısal Loto bu hafta geçen haftadan devreden 800 milyar lirayla yaklaşık 2 trilyon lira ikramiyeye ulaştı. İkramiye bu kadar büyük olunca da, ortaya vatandaşın umutlarını sömüren sahte lotocular çıkıyor. 
   Sahteciler, bir kuponu normal bayide doldurarak oynuyor. Daha sonra yasal olarak oynanmış bu kuponu renkli fotokopilerle çoğaltıyor. Ardından da seyyar bayi gibi elinde bulunan yüzlerce fotokopiyi "oynanmış kupon" diye satıyor. Sahte kupona ikramiye çıkması durumunda, acı gerçek para almak için Milli Piyango'ya gidince ortaya çıkıyor. 
   Milli Piyango Genel Müdürü İhya Balak, sahtecilerin özellikle ikramiye devrettiğinde ortaya çıktığını belirterek, şöyle konuştu 
   "Bu hafta da vatandaşların dikkatli olması gerek. Yapılacak en iyi şey, seyyar satıcıdan doldurulmuş kupon almamak. En çok Sayısal Loto'nun sahtesi üretiliyor. Ayda 150 milyon kolon Sayısal Loto oynanıyor. 2 trilyon çıksa ne yapacak o vatandaş Bana da çıksa, ben de küfrederim Sahte kuponlar hemen her kentte satılıyor. Seyyar satışını yasaklamak istiyoruz aslında, ama bir yerde de bizim malımızı bu insanlar satıyorlar. Hasılatımız da artıyor. Sahte kuponların hangi bayiden çoğaltıldığı tespit edilebiliyor." 
   
   Nasıl anlaşılır    Orijinaline büyüteçle bakıldığında üzerindeki yazı ve sayılar nokta nokta görünüyor. Sahtesinde ise düz çizgi gibi görünüyor. Sahtenin barkotunda, fotokopi olduğu için kaymalar belli oluyor ve rengi daha silik görünüyor. Orijinalinde yazının üzerinde kabarcıklar ele geliyor. Sahtesinde ise fotokopi olduğu için herhangi bir kabarcık hissedilmiyor. 
   
</TEXT>
</DOC>
