<DOC>
<DOCNO> 188801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/soneko20.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Irak'ın güvenliği gibi bir konunun mali boyutuna bakılmaz 
</HEADLINE>
<TEXT>

     Devlet Bakanı Ali Babacan, Irak'a asker gönderme konusunu, IMF ya da başka bir kuruluşla konuşmadıklarını söyledi. 
     Babacan, Hazine Müsteşarlığı'nda IMF Türkiye Masası Şefi Rıza Moghadam, Hazine Müsteşarı Halil İbrahim Çanakçı, Merkez Bankası Başkanı Süreyya Serdengeçti ile IMF Türkiye Temsilcisi Odd Per Brekk'in de katıldığı basın toplantısının ardından, gazetecilerin sorularını yanıtladı. 
     Bir gazetecinin ''Irak'a asker göndermenin maliyetini çıkardınız mı Bunu IMF ile görüştünüz mü '' sorusu üzerine Babacan, bu konuyu IMF ya da başka bir kuruluşla görüşmediklerini, Irak'ın güvenliğinin önemli olduğunu ifade etti. Babacan, ''Böyle önemli bir bir gelişmenin mali boyutuna bakılmaz'' dedi. 
     Babacan, Irak savaşının ilk başladığı dönemlerde ekonomiye olumsuz etkileri olduğunu ifade ederken, savaşın cari işlemler açığı konusunda etkisi olduğunu söyledi. 
     
     ''ARTIK BANKACILIKTA AÇIK POZİSYONDAN SÖZ EDİLMİYOR'' 

     İmar bankası mudilerine ödemeye yönelik soru üzerine Babacan, ''İmar bankası konusunda resmi açıklamalara bakmakta fayda var'' yanıtını verdi. 
     Babacan, Türk özel ve kamu bankalarının giderek sağlam bir yapıya kavuştuklarını ve artık bankalar için ''açık pozisyondan'' söz edilmediği ifade etti. 
     IMF'ye verilen taahhütlerin yerine getirilmesi konusundaki soruya karşılık Babacan, ''2004 yılı bütçesinin TBMM'ye sunulması yeterli, Kamu Mali Yönetimi ve Kontrol Tasarısının ile BDDK''nın alacaklarının tahsiline ilişkin düzenlemenin genel kuruldan geçmesi ve KİT'lerde istihdama yönelik düzenlemelerin yapılması lazım. Taahhütler IMF toplantısına yetişirse yetişir, yetişmezse başka bir formüle bakarız. Biz TBMM adına hiç kimseye taahhüt vermedik, vermeyeceğiz'' diye konuştu. 
     
     ''BÜYÜK KURULUŞLAR TEKER TEKER ÖZELLEŞTİRİLECEK'' 

     Babacan, özelleştirmeye ilişkin soru üzerine, şunları söyledi 
     ''Özelleştirme gelirlerini, faiz dışı fazla hesaplarında sıfır kabul ediyoruz. Özelleştirme olursa, bunu borç stokunun düşürülmesinde kullanacağız. Ufak tefek özelleştirmeler var. Gecikmeler, özelleştirmenin daha sağlıklı olması içindir. Tarihlerdeki kaymalar isteksizlikten değil. Göreceksiniz, büyük kuruluşlarda teker teker özelleştirme işlemi yapılacak. Makro ekonomik göstergelerin düzelmesi, özelleştirme üzerinde olumlu etki yapıyor. 6 ay önceki özelleştirme konusundaki rakamlar ile şimdiki rakamlar arasında farklar var.'' 
     
     ''DOĞRUDAN YATIRIM İÇİN SORAN, ARAŞTIRAN ÇOK'' 

     Babacan doğrudan yabancı sermaye gelişine ilişkin soru üzerine de, şu görüşleri dile getirdi 
     ''Türkiye'yi yalnızca reyting kuruluşları takip etmiyor. Yatırımcı bankalar ve diğer kuruluşlar da takip ediyor. Reyting kuruluşları beklenenden önce not yükseltmeye gittiler. Biz üzerimize düşeni yapacağız, reyting kuruluşları da bizi takip edecek. Biz doğrudan yabancı sermaye yatırımlarını, büyüme modelinin olmazsa olmaz unsuru olarak görüyoruz. Burada siyasi istikrar çok önemli, gelecek yatırımcı kuruluşların gelecek 5-10 seneyi görmesi lazım. Türkiye'ye yatırım yapmak için gelen giden, soru soran araştırma yapan yatırımcı sayısında artış var. Türkiye'nin, Avrupa Birliği'ne üyelik sürecinin hızlanmasıyla, Türkiye'ye doğrudan yabancı yatırımın girmesinde gözle görülür bir artış gözlenecek.'' 
     
     ''KISKANANLAR KENDİNİ BİLİYOR'' 

     ''Elektriğe 2004 yılında zam yapılıp yapılmayacağı ve sanayicilere verilecek elektrik fiyatlarında bir indirim uygulanıp uygulanmayacağı'' yönündeki soruya karşılık da Babacan şunları söyledi 
     ''Enerji indirimi konusunda kesinleşen konu, geliri 1,500 doların altında olan illere yapılacak yeni yatırımlara yönelik indirimdir. 2004 yılı için, şu an itibariyle bütçede ve faiz dışı fazla hesaplarında elektrik fiyatlarında herhangi bir zam öngörmüyoruz. Eğer kayıp ve kaçak oranları ve girdi maliyetleri düşürülürse düzenleme yapılabilir.'' ''Bizi kıskanan bazı kesimler var dediniz, bunlar kimler '' sorusunu ise Babacan, ''Onlar kendilerini biliyor'' şeklinde yanıtladı. 
     
     KREDİ NOTU NE ZAMAN YÜKSELECEK 

     Kredi derecelendirme reyting kuruluşlarının Türkiye'nin kredi notunu ne zaman yükselteceğine yönelik soruya karşılık Babacan, şunları söyledi 
     ''Reyting kuruluşları, Türkiye'deki gelişmeleri yakından takip ediyorlar. Ayrıca uluslararası yatırım kuruluşları, neredeyse hemen hemen hergün Türkiye ile ilgili rapor hazırlıyorlar. Reyting kuruluşlarının, Türkiye'ye verdikleri notlar, kuruluştan kuruluşa çok farklı, biz bir yıldır, bu kuruluşlarla oldukça yakın bir temas içindeyiz. 
     Son birkaç aydır, Türkiye'nin kredi notundaki olumlu gelişmeler, beklenenden daha önce olmuştur. Bunlar, daha erken bir not yükseltmeye gitmişlerdir.'' Babacan, bu konuda üzerlerine düşeni yaptıklarını, ilan ettikleri politikaları tavizsiz şekilde uygulayacaklarını belirtirken, ''bu reyting kuruluşları da bizi takip edecek, arkamızdan gelecek, gerektiği zaman gerekli adımları atacaktır'' şeklinde konuştu. 
     
     MERKEZ BANKASI BAŞKANI SERDENGEÇTİ 

     Merkez Bankası Başkanı Süreyya Serdengeçti ise ''Otomobillere getirilen ÖTV artışı, cari işlemler açığı açısından olumlu şeklinde yorumlar yapılıyor, bu konudaki görüşleriniz nedir'' şeklindeki soru üzerine, kamu maliyesi açısından alınan bütün tedbirlerin istikrar açısından önemli olduğu ve bu uygulamanın cari işlemler açığı ve enflasyon üzerinde olumlu etkisinin olabileceğini kaydetti. 

     
</TEXT>
</DOC>
