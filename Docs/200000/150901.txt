<DOC>
<DOCNO> 150901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/spor/aspo.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan göz açtırmıyor 0 - 1 
</HEADLINE>
<TEXT>

Galatasaray, İzmir deplasmanında zorlandı ancak Lukunku ile Göztepe engelini de aştı. Ümit Davala’nın ayağından bir de penaltı kaçıran Cim-Bom, maç fazlasıyla zirveyi kaptı 
     ERHAN TELLİ 

     90 dakika 
     Maçtan önce stad çevresinde biriken Galatasaraylı taraftarların konuşmalarına kulak misafiri oluyoruz. İki arkadaş stada giriş kuyruğunda maç öncesi yorum yapıyorlar. Dillere dolanan konu gece İzmir’de yaşanan deprem ve tabii ki, seyredilecek 90 dakika... Birinci arkadaşın korkusu başka bir deprem... "Aman abi, ikinci deprem de burada başımıza gelmesin. Yıkılırım vallahi. Bu maçı mutlaka kazanmamız lazım"... İkinci arkadaş ise takımından ve kendinden emin... "Yok be oğlum, geçen yıl yenilmiştik. Bu sefer olmaz. Zaten Beşiktaş da puan kaybetmiş, kazanalım biter bu iş"... 
     İlk yarı başlıyor. Top bir o kalede, bir bu kalede. Ama daha çok Göztepe ceza sahası içinde. Geçen hafta Altay karşısında gol orucunu bozan Lukunku, 17. dakikada Ümit Karan’dan aldığı pasla öyle bir gol kaçırıyor ki, kale önünde yaşanan bu olayı Göztepeli defans oyuncuları bile şaşkınlıkla izliyor. 
     25’te Hasan Şaş’ın sert şutunu kurtarmak isteyen kaleci Bülent suda boğulmamak istercesine yaptığı bir kaç kulaç hareketiyle meşin yuvarlağın filelere gitmesini engelliyor, seken topu Ümit Karan boş kaleye gönderemiyor. 28’de Cihan’ın yerden şutu Şenol’a çarpıp korner olurken, 33’te Ümit Karan’ın yakın mesafeden kafası auta gidiyor. 
     37’de Xaiver’in yaptığı büyük hata ev sahibi ekibi ciddi bir gol pozisyonuna soktu. Portekizli oyuncu savunmadan çıkarken ayağındaki topu kaptırınca topla buluşan Göksel bir anda kaleci ile karşı karşıya kaldı. Mondragon yere yatarak topu Göksel’in ayaklarından kapınca Galatasaray, rahat bir nefes aldı. 
     Fatih Terim, ikinci yarıya başlarken operasyona gitti. Solda aksayan Baliç’i çıkarıp, Revivo’yu oyuna alan teknik adam ilk yarıda sakatlanan Xaiver’i de Ümit Davala ile değiştirdi. 
     60. dakikada Revivo’nun pasıyla topla buluşan Ümit Karan mutlak bir golü kaçırırken 61’de oluşan karambolde Hasan Şaş sert vurdu, Ersin topu eliyle kesince hakem penaltı noktasını gösterdi. Ümit Davala’nın zayıf vuruşunu kaleci Bülent kurtararak Galatasaray’ın öne geçme fırsatını engelledi. 
     Demoralize olan Galatasaray’ın üstüne giden Göztepe 65’te Göksel’in kale dibindeki kafa vuruşundan sonuç alamadı. 
     67. dakikaya girerken biranda herşey değişti. Sol kanatta Cihan’ın pasıyla buluşan Revivo bekletmeden ceza sahası içindeki Lukunku’ya çıkardı. Lukunku’nun vuruşu filelerle kucaklaştı 0 - 1 
     Bu dakikadan sonra Göztepe’nin atakları sonuç getirmedi. Ve Galatasaray zor da olsa İzmir deplasmanından üç puan çıkardı. 
     
LUKUNKU tarihe geçti      GÖZTEPE karşısında özellikle ilk yarıda basit golleri kaçıran Lukunku, ikinci yarıda fileleri sarsarak gecenin yıldızı oldu. Lukunku’nun attığı golle Sarı - Kırmızılı takıma 8. deplasman galibiyetini aldı ve rekor kırdı. Ayrıca tecrübeli futbolcu, Galatasaray’ın 2500. golüne imzasını atarak da tarihe geçti. 
     
Cim-Bom sallandı      Urla’da yaşanan 4.8 şiddetindeki depreme Galatasaraylılar uykuda yakalandı. Fatih Terim otelin 27., futbolcular 14. katındaydı. Herkes soluğu lobide aldı 
     Panik gecesi 
     MAÇTAN bir gece önce merkez üssü Urla olan 4.8 şiddetindeki deprem Galatasaray kafilesine korkulu saatler yaşattı. Hilton Oteli’nde kalan Sarı - Kırmızılılar uykudan panik içinde fırladı. Fatih Terim, 27. kattan, futbolcular ise 14. kattan inerek, otelin lobisinde toplandı. Sarı - Kırmızılılar saat 03.00’e kadar endişeli bir bekleyiş içine girdi. 
     
     Kapılar açıldı 
     TERİM, Marmara depremini yaşayan bazı oyuncuların sabaha kadar oturduğunu açıkladı. Yabancı futbolcuların ise depremi anlamadığı ve diğer arkadaşlarının paniği üzerine korkarak aşağıya kaçtığı bildirildi. Öte yandan futbolcuların sabaha kadar kapılarını açık bıraktıkları da ifade edildi. Bu panik ortamı nedeniyle birçok futbolcu Göztepe maçına uykusuz çıktı. 
     
İki fire      GÖZTEPE maçına sarı kart sınırında çıkan Galatasaray kalecisi Mondragon ile Vedat 90 dakika sonunda cezalı duruma düştü. Mondragon aut atışını geç kullanınca kart görürken, Vedat da rakibine yaptığı sert faul nedeniyle cezalandırıldı. Mondragon ve Vedat, önümüzdeki hafta Adanaspor ile oynanacak olan karşılaşma takımdaki yerlerini alamayacaklar. 
     


SPOR 




























</TEXT>
</DOC>
