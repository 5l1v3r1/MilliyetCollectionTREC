<DOC>
<DOCNO> 165233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sontur21.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtaj cinayeti sanığı kadın "Cinayeti filmden esinlendim" 
</HEADLINE>
<TEXT>

     Bursa'nın Gülbahçe Mahallesi'nde, hamile olduğunu öğrendiği için komşusunun 12 yaşındaki kızını öldürdüğü, sonra da kürtaj parası için bileziklerini aldığı iddia edilen Gülşen Sarı Borçalı 'nın yargılanmasına, Yargıtay'ın bozma kararından sonra yeniden başlandı. 
     Bursa 4. Ağır Ceza Mahkemesi'nce, ''nitelikli adam öldürmek ve hırsızlık'' suçlarından sanığın 19 yıl ağır hapis cezasına çarptırıldığı, ancak Yargıtay 1. Ceza Dairesi'nin cezayı az bularak kararı bozmasının ardından yeniden görülmeye başlanan davada, tutuklu sanık Gülşen Sarı'nın cezaevinde evlendiği eşi Ali Borçalı ve ablası Şükran Kurtuluş ifade verdi. 
     Duruşmada, sanık Gülşen Sarı'nın, önceki duruşmalarda, olay günü komşularının kızı Esra Güney ile televizyon izlerken, yerli bir filmde kendisi gibi hamile kalan bir genç kızın yaşamından etkilenerek, küçük kızı öldürdüğü ifadesi üzerinde duruldu. 
     Sanığın filmi televizyonda mı yoksa videoda mı seyrettiğini hatırlamadığını belirtmesi üzerine söz alan ablası Şükran Kurtuluş, olay günü komşusu Recep Güney'in videosunu alarak sadece düğün kasetlerini izlediklerini söyledi. Kardeşinin hırsızlık yaptığına inanmadığını anlatan Kurtuluş, ''Eğer böyle bir şey yapacak olsaydı, benim ziynet eşyalarımı çalardı'' dedi. 
     Maktul Esra Güney'in babası Recep Güney ise Şükran Kurtuluş'un ifadesine itiraz ederek, daha önceki ifadelerinde kardeşinin birkaç kez hırsızlık yaptığını söylediğini anımsattı. 
     Sanığın cezaevinde evlendiği Ali Borçalı da, eşinin hırsızlık yapmasını gerektirecek bir durum olmadığını belirterek, ''Biz olay tarihinde evlilik hazırlığı yapıyorduk. Zaten eşim de o zamanlar bir tekstil atölyesinde çalışıyordu. Herhangi bir maddi sorunu yoktu, hırsızlık için cinayeti işlemiş olamaz'' diye konuştu. 
     Mahkeme Heyeti, televizyon kanallarına olay gününe ait program akışı ve yayın listeleri için yazı yazılmasına karar vererek, duruşmayı erteledi. 
     
</TEXT>
</DOC>
