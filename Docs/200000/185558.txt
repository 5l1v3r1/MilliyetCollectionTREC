<DOC>
<DOCNO> 185558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/soneko26.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İşletmeler niçin başarısız oluyor 
</HEADLINE>
<TEXT>

     Avrupa Birliği İş Geliştirme Merkezi ABİGEM AB Direktörü John Toner, işini büyütmek ve yeni iş kurmak isteyen genç girişimcilere yardımcı olmak için çalıştıklarını söyledi. 
     Toner, Gaziantep'te düzenlenen ''İşletmeler Niçin Başarısız Oluyor, Nasıl Büyüyor'' konulu seminerde yaptığı konuşmada, küçük ve ortaboy işletmelerin KOBİ desteklenip, dış pazarlardaki rekabet gücünün artırılmasının ekonomik gelişme bakımından hayati öneme sahip olduğuna dikkati çekti. 
     Dünyada olduğu gibi Türkiye'de de KOBİ'lerin ekonomik bakımdan lokomotif sektör olduğunu ifade eden Toner, ''Dünyanın her ülkesinde, ekonomiye yön veren KOBİ'lerdir. Bu nedenle, her sektör, KOBİ'lerin daha da gelişip güçlenmesine yardımcı olmaya çalışıyor. Biz de KOBİ'lere danışmanlık, eğitim ve bilgi hizmeti sunarak, gelişimlerine ivme kazandırmalarına katkı sağlamaya çalışıyoruz'' diye konuştu. 
     Özgür Kaşifler Eğitim, İş Geliştirme Danışmanlığı İç ve Dış Ticaret Limited Şirketi Genel Müdürü Subegüm Bulut ise şunları söyledi 
     ''Misyonumuz, daha çok Türk firmasının dünya arenasındaki yerini almasına ve daha çok iş sahibinin hayattan gerçek keyfi almasına yardımcı olmaktır. 1997 yılından beri Türkiye'de çalışmalarımızı sürdürüp, girişimcilere destek olmaya çalışıyoruz. İşletmelerin başarılı olması için, insanlara bağımlı olmaktan kurtarılması, sistemlere bağlı bir yapıya kavuşturulması gerekir.'' 
     
     ÇALIŞANLARIN HAYALİ, İŞ KURMAK 
     Yapılan bir araştırmanın, dünyada, çalışanların yüzde 73'ünün kendi işlerini kurmayı hayal ettiklerini ortaya koyduğunu kaydeden Bulut, şöyle devam etti 
     ''İnsanlar, hayattan daha fazlasını elde etmek, istedikleri gibi bir yaşam sürebilmek için kendi işlerini kurmayı düşünüyor. Özellikle, sabit gelirle çalışanlar, küçük bir işletme KOBİ kurup, iş dünyasına atılıp, işini geliştirebilmenin planlarını yapıyor. 
     Ancak, bu iş sadece düşünmekle olmuyor. Gerçek hayatta çok az insan bunu başarıp, mutlu sona ulaşabiliyor. İstasistikler bu konuda çok çarpıcı sonuçları ortaya koyuyor. Çoğu kez, fazla düşünülmeden ve ehil olmayan kişiler tarafından kurulan işletmelerin kapandığını görüyoruz. Dünya genelinde yapılan bir araştırmada Türkiye dahil 10 yıl içerisinde kurulan 100 işletmeden sadece 4'ünün ayakta kaldığını, diğerlerinin kapanmak zorunda kaldığını ortaya koyuyor. O halde, genç girişimcilerin iş hayatına atılırken çok düşünüp, başarılı olabilecekleri alanda iş kurmaları gerekir. Tabi ki bu konuda danışmanlık hizmeti çok önemli yere sahip.'' 
     
</TEXT>
</DOC>
