<DOC>
<DOCNO> 190566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/ekonomi/eko05.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep fıstıkla marka şehir olacak 
</HEADLINE>
<TEXT>

      EKONOMİ SERVİSİ 
   
   Türkiye'de ilk kez bir şehir 'kent markası' yaratma kararı aldı. Fıstığı ile ünlü Gaziantep'te Sanayi Odası, kentin bütün önde gelen sanayicilerini toplayarak bir plan yaptı. Kentin firmaları, antepfıstığını sembolize eden bir logo kullanabilecekler. Ancak bu logoyu her firma kullanamayacak. Bunun için hazırlanan protokole imza atmaları ve markalarının kenti temsil edecek kadar kaliteli olduğunu kanıtlamaları gerekecek. Bu çalışmalar kapsamında Türkiye'nin önde gelen üç markası, Ülker, Damat Tween ve Dardanel 'nasıl marka olduklarını' Gaziantepli sanayicilere anlattı. 
   Dünya Gazetesi Genel Yayın Yönetmeni Osman Saffet Arolat'ın yönettiği panelde Ülker İcra Kurulu Başkanvekili Orhan Özokur, Ülker'in nasıl markalaştığını anlattı. Özokur, "Tek ilkemiz var, kaliteyi uygun fiyatla satmak. 1985'e kadar k r dağıtmadık, hep yatırım, hep yatırım" dedi. Özokur, Başbakan Tayyip Erdoğan'ın ürünlerinin reklamını yaptığı tartışmaları ile ilgili olarak "Kardeşimin dağıtım şirketinde hasbel kader bir ortaklığı var. Geçmişi eski. Bir insanın arabasının bagajından kendi firmasının ürünlerinin çıkmasını makul karşılamak lazım. Coca Cola'nın açılışına da gitti. Biz hükümetlere eşit uzaklıktayız" dedi. 
   
   'Beni Celal Doğan sanayici yaptı' 
   Dardanel'in sahibi Niyazi Önen de vaktiyle Çanakkale'de siyaset ile uğraşırken il başkanlığı seçimlerinde, Celal Doğan'ın diğer adaya destek vermesi sonucu kaybettiğini, bundan sonra da siyaseti bırakıp sanayiciliğe girdiğini anlattı. Önen, "Çok kriz atlattık. Dibe vurduk. Ama markanın adı sayesinde ayakta kaldık" dedi. 
   Gaziantep Sanayi Odası GSO Başkanı Nejat Koçer de "Gaziantep'te yatırım, üretim artık kolay. Şimdi Türkiye'de 'marka şehir' yaratma konusunda öncülük yapıyoruz. Yol haritamızı çizdik" dedi. 
   Gaziantep Büyükşehir Belediye Başkanı Celal Doğan da, Gaziantep'in birçok bakımdan model olduğunu anlattı. 
   
   
   
</TEXT>
</DOC>
