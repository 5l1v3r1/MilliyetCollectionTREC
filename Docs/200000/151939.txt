<DOC>
<DOCNO> 151939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sontur33.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsız, ev sahibi gelince başka evden çaldıklarını da bırakıp kaçtı 
</HEADLINE>
<TEXT>

     Çanakkale'de, hırsızlık için eve giren iki kişi, ev sahibi ile karşılaşınca, korkup başka evden çaldıkları eşyaları da bırakıp kaçtılar. 2 hırsız daha sonra polis tarafından yakalandı. 
     Barbaros Mahallesi'nde eve dün gece hırsızlık amacıyla giren kardeş çocukları Kadir İ. ile Güney İ., evden çeşitli eşya çalarak kaçtılar. 2 kişi daha sonra Cevatpaşa Mahallesi'nde bir eve girdiler. Yükte hafif pahada ağır eşyaları ayırmaya başlayan hırsızlar, tam çıkacakları sırada ev sahibinin oğlu Gökhan Keskin ile karşılaşınca arbede çıktı. Kavga sırasında yakalanacaklarını anlayan iki hırsız, fırsatını bulup, daha önce girdikleri evden çaldıkları eşyaları da bırakıp kaçtılar. 
     Abide Polis Merkezi'ne giderek şikayetçi olan Gökhan Keskin'in ifadesi doğrultusunda çizilen robot resimleri iki hırsızın kısa sürede yakalanmasını sağladı. 
     İzmir'den Çanakkale'ye geldikleri ve çok sayıda eve girdikleri belirlenen Kadir İ. ve Güney İ.'nin, üzerinden çeşitli ziynet eşyaları çıktı. Hırsızlık zanlılarının iz bırakmamak için eldiven kullandıkları, bu yüzden yakalanamadıkları anlaşıldı. 
     Zanlılar, çıkarıldıkları mahkeme tarafından tutuklanarak cezaevine gönderildi. 
     





</TEXT>
</DOC>
