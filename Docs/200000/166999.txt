<DOC>
<DOCNO> 166999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/spor/spo04.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer dert dinledi 
</HEADLINE>
<TEXT>

Trabzonspor Başkanı, Gerede kampında teknik heyet ve futbolcularla görüşüp, sıkıntılarını dinledi. Sümer, Gökdeniz konusunda da taraftarına umut verdi 
     ERGUN ATA 

     Aybaba ile yemek 
     TRABZONSPOR Başkanı Özkan Sümer, yardımcıları Mehmet Öksüzoğlu ve Bahri Köse ile birlikte Gerede kampına gitti, burada Bordo-Mavililer ile biraraya geldi. Teknik Direktör Samet Aybaba ile de yemek yiyen Sümer, oyuncularla görüşerek sorunlarını dinledi, onlara kulak verdi. Daha sonra bir basın toplantısı düzenleyen Trabzonspor Başkanı, özellikle Gökdeniz konusunda camiayı rahatlattı. 
     
     'Hakkını vereceğiz' 
     GENÇ oyuncunun 2 yıllık sözleşmesinin bulunduğuna dikkat çeken Sümer, "Böyle bir koz elimizde ve onu biz yetiştirdik diye hakkını vermemezlik yapmayız. Pazarlık için bir araya gelmeyeceğiz. Rakamımız belli. Onu rahatsız etmeyecek bir düzeyde. Bu nedenle Gökdeniz konusu bizim için kapanmıştır" ifadesini kullandı. Başkan Sümer'in bugün futbolcuyla Trabzon'da biraraya geleceği belirtildi. 
     
     'Türkiye'de futbol daha zor' 
     ONLAR Trabzonspor'dan, Bordo - Mavili teknik heyet de onlardan memnun. Bu sezon takıma katılan Yattara, D'Haene ve Van De Paar, yeni sezona son derece iddialı hazırlanıyor. Chelsea'ye milli olma sınırı tutmadığı için gidemeyen Yattara, "Burada iyi işler yapacağım" derken, De Paar ise sakatlık spekülasyonlarına sahada cevap vereceğini söyledi. Antwerp'ten gelen D'Haene, Türkiye'de futbolun Belçika'dan daha zor olduğunu ifade etti. 
     

</TEXT>
</DOC>
