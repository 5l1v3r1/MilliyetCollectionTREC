<DOC>
<DOCNO> 154887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo28.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de ralli heyecanı... 
</HEADLINE>
<TEXT>

     2003 Avrupa Ralli Şampiyonası'nın 3. ayağı olan 32. TOFAŞ Rallisi, 16-18 Mayıs tarihlerinde İzmir'de yapılacak. 
     Avrupa Şampiyonası'na 20 katsayı üzerinden puan veren ve Türkiye Şampiyonası'nın en önemli ayaklarından birini teşkil eden 32. TOFAŞ Rallisi'nde 6'sı yabancı toplam 60 ekibin mücadele edeceği bildirildi. 
     16 Mayıs Cuma günü saat 15.30'da İZFAŞ'tan verilecek startla başlayacak rallide ekipler, 287 kilometresi özel etap olmak üzere toplam 1000 kilometrelik asfalt parkurda yarışacaklar. 15 özel etabın yer aldığı yarışın 3 ayaktan oluştuğu ve ağırlıklı olarak Seferihisar, Urla, Menderes ve Balçova noktaları arasındaki güzergahta gerçekleştirileceği ifade edildi. 
     Özel seyirci etabının Pınarbaşı Pisti'ne taşınması, bugüne kadar tek kalkışlı düzenlenen seyirci etabının ilk defa çift kalkışlı ve 2 gün üst üste geçilecek olması ve ilk kez uygulanacak özel seyirci alanlarının Beyler'de 2 ve Güzelbahçe'de olmak üzere 3 noktada organize edilmesinin rallideki bu sezon yapılan yenilikler olduğu kaydedildi. 
     
     TAHİNCİOĞLU ''TÜRKİYE'NİN TANITIMINI YAPIYORUZ'' 
     Türkiye Otomobil ve Motorsporları Federasyonu TOMSFED Başkanı Mümtaz Tahincioğlu, rallide Dünya Şampiyonası standartlarını uygulayacaklarını belirterek, ''Bu rallinin Dünya Şampiyonası'ndan farkı yok. Sporumuzun ve Türkiye'nin tanıtımına hizmet ediyoruz'' dedi. 
     Tahincioğlu, Rahmi Koç Müzesi'nde ralli ile ilgili düzenlenen basın toplantısında, Avrupa Ralli Şampiyonası'nda özel seyirci etabı mecburiyeti olmadığını belirterek, ''Ancak biz Pınarbaşı'nda kalıcı bir parkur yaptık. Hep kendimizi geliştirip, daha iyi şeyler yapmaya çalışıyoruz. Bu rallinin 32 senedir yapılmasının arkasında hepimizin birlik ve beraberliği yatıyor. Eleştirilere her zaman açığız. Yapıcı eleştiriler bizi geliştiriyor. Bu birliği bozmayalım'' diye konuştu. 
     Ralliye 6 yabancı ekibin katılmasıyla ilgili bir soru üzerine Mümtaz Tahincioğlu, ''Avrupa'da da bir kriz var. Daha önce katılım fazlaydı, kalite yoktu ama bu sene kaliteli yabancı ekipler yarışıyor'' dedi. 
     TOFAŞ Türk Otomobil Fabrikası CEO'su Antonio Bene ise, 3 yıldır rallinin sponsorluğunu üstlendiklerini, başta futbol ve basketbol olmak üzere birçok spor dalında dünya ile rekabet eden Türkiye'nin motorsporları alanında da dünyanın başarılı ülkelerinden biri olmasını arzuladıklarını söyledi. 
     Fiat Abarth Motorsport Takım Direktörü Saffet Üçüncü de, TOFAŞ'nın 3 yıllık sponsorluğunun bundan sonra da devam edeceğini kaydetti. 
     
</TEXT>
</DOC>
