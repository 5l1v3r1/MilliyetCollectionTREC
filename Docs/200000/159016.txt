<DOC>
<DOCNO> 159016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/soneko07.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz meyveleri tezgahlarda... 
</HEADLINE>
<TEXT>

     Havaların ısınmasıyla yerli meyveler reyonları süslemeye başlarken, pahalı meyvelerin başında kilo fiyatı 10 milyon lira olan şeftali geliyor. 
     Akdeniz bölgesinde üretilen çok sayıda meyvenin turfandası manav ve marketlerde ''yerli ürün'' etiketleriyle tezgahları süslüyor. Kısa süre öncesine kadar ithal edilen ve kilosu 15 milyon liradan satılan kiraz, yerli ürünün pazara girmesiyle 4 milyon liraya kadar düşerken, erik ve çağla 1,5 ile 2,5 milyon, çilek ise 1 ile 1 milyon 900 bin liralık fiyatlarıyla satılıyor. 
     Adana'da yetişen ve sergilerde yerini alan karpuz 1 milyon liraya kadar gerilerken, malta eriği 2 milyon 600 bin liradan alıcı buluyor. Yaz meyvesi kayısı 5,5 milyon liradan satılırken, kilo fiyatı 10 milyon lira olan şeftali en pahalı meyve olarak dikkat çekiyor. 
     Havaların ısınmasıyla yerli meyve üretiminin arttığı, bunun da fiyatların düşmesine yol açtığı, önümüzdeki günlerde üretimin artmasıyla meyve fiyatlarının daha da düşeceği belirtiliyor. 

     
</TEXT>
</DOC>
