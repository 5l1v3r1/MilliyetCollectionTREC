<DOC>
<DOCNO> 175280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo14.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da Fenerbahçe için extra güvenlik önlemi yok 
</HEADLINE>
<TEXT>

     Birinci Süper Futbol Ligi'nde Trabzonspor ile Fenerbahçe arasında tel örgüleri kaldırılan Hüseyin Avni Aker Stadı'nda, 15 Ağustos Cuma günü yapılacak karşılaşmada, ekstra bir güvenlik önleminin alınmayacağı bildirildi. 
     Trabzon Emniyet Müdürü Hamdi Güngör, yaptığı açıklamada, Trabzonspor ile Fenerbahçe arasında yapılacak maçta her maçta alınan önlemlerin alınacağını ifade ederek, ''Fenerbahçe maçında ekstra bir güvenlik önlemi olmayacak'' dedi. 
     Akçaabat Sebatspor ile Denizlispor arasında ligin ilk haftasında Hüseyin Avni Aker Stadı'nda yapılan karşılaşmada taraftarların herhangi bir taşkınlık yapmadığını da dile getiren Güngör, ''Son Akçaabat Sebatspor maçında gördük ki, taşkınlık yapmak isteyen seyirciler, diğer seyirciler tarafından uyarılıyor. Bu da memnuniyet verici bir olay. Böyle devam ettiği sürece, stadyumda çirkin olaylar yaşanmayacaktır. Trabzonspor taraftarları, bu konuda bir örnek olacaktır'' diye konuştu. 
     UEFA kriterleri çerçevesinde bundan sonra birtakım önlemler daha alacaklarını da kaydeden Güngör, şöyle konuştu 
     ''Stat içindeki güvenlik kameralarının sayısı 3'ten 8'e çıkartılacak. Polis kameraları artırılıyor. Olay çıkartanları ve olay çıkarma ihtimali olanları böylece anında tespit edeceğiz. Hüseyin Avni Aker Stadı'nın maraton ve kapalı tribünlerinin altında birer merkez oluşturacağız. Olay çıkartan seyirciler burada gözlem altına alınacak ve daha sonrada gerekleri yerlere götürelecekler. Ayrıca, alkollü olanlar stadyuma giremeyecek. 
     Güngör, karşılaşma da 800 polis memurunun görev yapacağını ve bu kişilerin saha içinde değil de tribünde bulunacaklarını da sözlerine ekledi. 

     
</TEXT>
</DOC>
