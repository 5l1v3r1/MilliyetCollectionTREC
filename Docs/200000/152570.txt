<DOC>
<DOCNO> 152570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/soneko05.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Avrupa'nın büyük firmalarını bekliyoruz... 
</HEADLINE>
<TEXT>

     Devlet Bakanı Ali Babacan, yalnızca Fransa'nın değil, Avrupa'nın her ülkesindeki büyük firmaların Türkiye'de yatırım yapmalarını arzu ettiklerini söyledi. 
     Babacan, Ekonomik İşbirliği ve Kalkınma Teşkilatı OECD toplantılarına katılmak ve Fransız İş Konfederasyonu yöneticileriyle görüşmek üzere İstanbul üzerinden Fransa'ya gitmeden önce Esenboğa Havalimanı'nda açıklama yapıp soruları yanıtladı. 
     Ali Babacan, Fransız İş Konfederasyonu'nun yaklaşık 1.5 milyon üyesi bulunduğunu, bunların önde gelen üyelerine sunuş yapacaklarını söyledi. 
     Yabancı sermayenin önemine dikkat çeken Babacan, özellikle Fransız firmalarının Türkiye'de yatırım yapmaları için bundan sonra da çalışmalarını sürdüreceklerini kaydetti. 
     İstihdam yaratmanın, işsizliği önlemenin yollarının birinin de yabancı sermayeyi Türkiye'ye çekmek olduğunu anlatan Babacan, bazı büyük Fransız firmalarıyla toplantılar düzenleyeceklerini ve OECD genel toplantıları dışında bazı ülkelerin bakanlarıyla birebir görüşmeler yapacaklarını söyledi. 
     Babacan, Avrupa Birliği AB ile Türkiye'nin ekonomik açıdan daha fazla yakınlaşmasının Türkiye'nin AB'ye uyum sürecinin hızlanmasında son derece önem taşıdığını da söyledi. 
     
     KAMU BANKALARI YÖNETİCİLERİNİN MAAŞLARI 

     Beir gazetecinin ''kamu bankaları yönetim kurulu üyelerine 30 milyar maaş'' şeklinde basına yansıyan haberlerin doğru olup olmadığını sorması üzerine Babacan, şöyle konuştu 
     ''Bunu dün gazetelerden öğrendim. Şaşırdım doğrusu. Arkadaşları aradım. Şu anda düzenlemeler tasarı halinde. Kamu bankalarınının sahip olduğu iştiraklerin yönetim kuruluna alınacak kişilerin maaş durumlarıyla ilgili çalışma yapıyorlar. Bunun direkt kendilerinin özlük haklarıyla şu anda bir ilgisi olmadığını arkadaşlar anlattı. Kamu bankalarının yönetimi artık özerk. Hükümet genel kurulda gerekli görürse yönetim kurulunda değişiklikler yapabiliyor. Fakat, daha sonra bu bankaların yaptığı bütün çalışmalar kendi insiyatiflerine ve ticari kurallara göre yürütülüyor.'' Babacan, bankaların ticari çalışmaları yürütürken yaptıkları uygulamaların kabul görmesinin önemli olduğunu, bundan dolayı da bir problem çıkacaını sanmadığını kaydetti. 
     ''Yöneticiler 30 milyarı almadıklarını mı söylediler'' sorusuna karşılık olarak Babacan ''Yapılan düzenlemelerin tamamen kamu bankalarının sahip oldukları iştiraklerin yönetim kuruluna yeni girecek kişilerin maaşlarıyla ilgili olduğunu söylediler'' dedi. 
     





</TEXT>
</DOC>
