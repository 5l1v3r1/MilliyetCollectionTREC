<DOC>
<DOCNO> 184882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/guncel/gun20.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Atılmayan uyduya kutlama yapıldı    ÜMİT BEKTAŞ 

   TÜBİTAK - BİLTEN'in ürettiği Türkiye'nin ilk gözlem uydusu BİLSAT teknik aksaklık nedeniyle uzaya gönderilemedi. ODTÜ kampusundaki Uydu Kontrol Merkezi'nde düzenlenen kutlamaysa, fırlatmanın iptal edilmesine rağmen gerçekleşti. Roketin Rusya Plesetsk Üssü'nden fırlatılmasını canlı yayında izlemek üzere merkeze gelenler arasında Sanayi ve Ticaret Bakanı Ali Coşkun, bazı milletvekilleri, müsteşarlar ve askeri yetkililer vardı. TÜBİTAK yetkilileri fırlatmanın ertelendiğini açıkladı, ancak davetliler için hazırlanan kutlama iptal edilmedi. 
   
   Tıp eğitimi artık öğrenci merkezli    ÜMİT BEKTAŞ Ankara 

   Yuvarlak bir masa etrafına toplanmış 10 öğrenci, iki öğretim üyesiyle, derse henüz başlamışlar. Hoca, Ceyhun Atuf Kansu'nun yazdığı bir şiirle başlatıyor dersi "Gelincikler arasından öyle masum bakıyor"... Yapılan bir edebiyat dersi değil. Burası Ankara Üniversitesi Tıp Fakültesi. Doktor adayları şiirle başladıkları derste kızamığı ele alacak. Türkiye'nin ilk "öğrenci merkezli tıp eğitimini" alan bu gençler, önce öğrenmeyi ve araştırmayı, ardından iyi bir doktor olmayı öğrenecek. Ankara Üniversitesi Tıp Fakültesi Dekanı Prof. Dr. Tümer Çorapçıoğlu, sistemlerini heyecanla anlatıyor "Şimdiye kadar öğrencilerimiz, öğretilenlerin sadece yüzde 30'unu alabiliyordu. Bu sistemde oran 70'e çıktı." İlk senaryo tüp bebek Genç doktor adayları, yeni sistemde bir senaryo üzerinde çalışma yürütüyor. İlk senaryo bir tüp bebek vakası. Bu olay üzerine konuşurken öğrenci, tıp eğitiminde ilk ders olan hücreyi öğreniyor. Tanı koyarken de hastayla diyalogdan anatomiye kadar her şeyi kendi araştırıyor. 
   
   Ciplerin hız sınırı arttı    ANKARA Milliyet 

   Arazi araçlarının yerleşim yeri dışı hız limiti 10 kilometre artırıldı. Karayolları Trafik Yönetmeliği'nde yapılan değişiklik sonucu yeni hız limitleri şöyle oldu N1G tipi araçlar 4x4 arazi vitesli cipler , minibüs, kamyon ve kamyonetler yerleşim yerleri içinde 50, yerleşim yerleri dışında 80, otoyolda 90 kilometre hız sınırında seyahat edecek. Değişiklikle "taksi dolmuş"un da tarifi yapıldı. Sürücü dahil en çok 8 oturma yeri olan, adam başına tarifeli ücretle yolcu taşıyan ticari motorlu araç, taksi dolmuş olarak sınıflandırılacak. Emniyet Genel Müdürlüğü'nün genelgesine göre de, şehirlerarası yolcu otobüslerinde sürücüler emniyet kemeri takacak. 
   
   'İçimiz biraz olsun rahatladı'    SİNAN TOROS 

   Tatil yaptıkları İzmir'in Foça ilçesindeki bir kafede çıkan kavgada maganda kurşunuyla 2.5 yaşındaki oğulları Alistair'i kaybeden Özlem Grimason ile İskoçyalı David Grimason, olayın sanığının yakalanmasının içlerini biraz olsun rahatlattığını söyledi. 
   Grimason çifti, dün Hollanda Havayolları'na KLM ait uçakla Amsterdam aktarmalı olarak İstanbul'a geldi. Özlem Grimason, Umut Vakfı'nın, "28 Eylül Bireysel Silahsızlanma Günü"nde, Taksim Gezi Parkı'nda düzenleyeceği etkinliğe katılacaklarını söyledi. Olayın sanığı Daimi Akyüz'ün yakalanmasıyla ilgili olarak Özlem Grimason şöyle dedi "İçimiz birazcık rahatladı. Kasım ayında yapılacak olan duruşmaya biz de katılacağız. İnşallah adalet yerini bulur" dedi. 
   
</TEXT>
</DOC>
