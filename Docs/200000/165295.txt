<DOC>
<DOCNO> 165295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/spor/spo03.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CİM-BOM'DA REFORM 
</HEADLINE>
<TEXT>

Galatasaray ilk kez, üyesi olmayan profesyonellere de komitelerinde görev verdi. Ayrıca taraftarla bütünleşmek için "ultraslan"dan bir kişi Pazarlama A.Ş.'nin yönetimine girdi 
     HALİL ÖZER 

     Profesyoneller işbaşında 
     GALATASARAY'DA reform olarak adlandırılabilecek bir değişim yaşanıyor. Sarı - Kırmızılılar'ın 3. kez düzenlediği Arama Konferansı'nda bu kez profesyoneller fikirlerini ortaya koydu. Yaklaşık 80 kişinin katıldığı konferansta, ilk kez kulüp üyesi olmayan katılımcılar da camia içine girdi, bundan böyle kulüp yönetimine yardımcı olarak etkin rol oynaması kararlaştırıldı. Bu isimler, kurulacak komisyonlarda görev alacak, önerilerle ve projelerle yardımcı olacak. 
     
     Japonya'dan futbolcu 
     AYRICA Galatasaray'ın 100. yıl kutlamaları için hazırlıklar da bu konferansla başladı. Toplantıda konuşan Başkan Özhan Canaydın, "Biz seçim yönetimi değiliz" ifadesini kullandı. Canaydın, "Görevde olduğumuz sürece Galatasaray için sonuna kadar çalışacağız " ifadesini kullandı. Konferans sırasında ilginç öneriler ortaya atıldı. Futbol takımının Japonya'dan veya Afrika'dan ünlü futbolcular alarak, kulübün bu pazarlara girme fırsatı yakalayacağı belirtildi. 
     
     5 komisyon kuruldu 
     TOPLANTIDAN çıkan sonuca göre, beş komisyon kurulması kararlaştırıldı. Pazarlama, finans, 100 yıl kutlamaları, yeni üyelik ve taraftar kartı projelerinde görev alacaklar, önümüzdeki hafta ilk toplantısını yapacak. Bu komisyonlar raporlarını yönetime bildirecek. Galatasaray Yönetimi ise her türlü kolaylığı sağlayacak. Bu arada isim haklarını kulübe devreden Ultrarslan'dan bir kişi Galatasaray Pazarlama A.Ş'nin yönetim kuruluna alındı. 
     
'Stres yapmıyoruz'Galatasaray 2. Başkanı Ali Dürüst, ellerinde çok iyi bir kadro bulunduğunu, transfer konusunda ise rahat olduklarını vurguladı 
     CÜNEYT KARAKAYA 

     GALATASARAY'IN transferde sessiz kalması, Sarı - Kırmızılılar'ı rahatsız etmiyor. Herşeyin yolunda gittiğini belirten 2. Başkan Ali Dürüst, stres yapmadıklarını, ince eleyip, sık dokuduklarını ifade etti. İyi kadroya sahip oldukları için yerli transferi büyük oranda düşünmediklerini vurgulayan Dürüst, "Yabancı konusunda da zaten bir kontenjanımız var. Onu da en iyi şekilde kullanacağız" dedi. 
     OKORONKWO'YU almak gibi bir niyetlerinin olmadığını da ifade eden Ali Dürüst, anlaştıkları Pratez'in 27 Haziran'da Türkiye'de olacağını ve imza atacağını söyledi. Ali Sami Yen Stadı konusunda dikkatli konuşan Galatasaray 2. Başkanı, "Krediyi bulduk ama, parayı kasada görmediğimiz için temkinli davranıyoruz. 2005'te 100. yılımızı yeni stadımızda kutlamak isteriz" diye konuştu. 
     
Rumenlere kanca      TRANSFERDE sessizliğini koruyan Galatasaray, Rumen pazarına yöneldi. Sarı - Kırmızılılar'ın Sporting Lizbonlu Marius Niculeau ile Rapid Bükreşli Florin Bratu'yu gündemine aldığı öğrenildi. Cim - Bom iki forvet oyuncu için girişimlere başladı. Niculeau'nun fiyatını yüksek bulan yöneticilerin Bratu ile daha yakından ilgilendiği belirtildi. 
     
Davala gidiyor      INTER'İN kabul etmediği Ümit Davala, bu kez şansını Almanya'da deneyecek. Sarı - Kırmızılı oyuncunun menajeri Ahmet Bulut, bir Alman kulübü ile yüzde 90 anlaşmaya vardıklarını belirterek, yarın gideceklerini vurguladı. Davala'nın, Borussia Dortmund veya Hamburg ile görüşeceği ileri sürüldü. 
     
Görüntü var ses yok      SAKARYASPOR ve Ümit Milli Takımı'nın sol beki Mahmut Hanefi'yi almak için harekete geçen Galatasaray ile Fenerbahçe, bonservis bedelini öğrendi, kendini geriye çekti. Sarı - Kırmızılı ekipten 2. Başkan Ali Dürüst'ün yöneticilerle görüştüğünü belirten Sakaryaspor Başkanı Selahattin Aydın, Fenerbahçe'nin de eski asbaşkanları aracılığıyla mesaj gönderdiğini belirtti. Aydın, "Bonservisinin 650 bin dolar olduğunu belirttik" dedi. Mahmut için Bursaspor da devreye girdi. 
     
Genk maçı iptal oldu      CİM - BOM'UN 4 Ağustos'ta Belçika'da Genk ile yapacağı hazırlık maçı iptal edildi. 8 Ağustos'ta başlayacak Belçika Ligi'nde ilk maçını, geçen yılın şampiyonu Club Brugge ile yapacağı kesinleşen Genk, dün Sarı - Kırmızılılar'a başvurarak, karşılaşmanın yapılmamasını istedi. Cim - Bom bu isteği olumlu karşıladı. 
     

</TEXT>
</DOC>
