<DOC>
<DOCNO> 178915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sondun11.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelly soruşturması Blair'in reytingini vurdu.. 
</HEADLINE>
<TEXT>

     İngiltere'de YouGov adlı araştırma kuruluşu tarafından Tony Blair'in Kelly soruşturması çerçevesinde ifade vermesi öncesinde yapılan son araştırma, Başbakan'a olan güvenin hızla kaybolduğunu ortaya koydu. 
     Kamuoyu yoklamasının sonuçları, hükümetin ve Başbakan Blair'in ''dürüst ve güvenilir'' olduğunu düşünenlerin oranının yüzde 22'ye düştüğünü gösterdi. Bu rakam, geçen genel seçim dönemindeyse yüzde 56 idi. 
     Halkın yüzde 47'si Blair'in düşüşünün Hutton soruşturmasıyla birlikte başladığını belirtirken, yüzde 54 oranındaki İngilizse Savunma Bakanı Geoff Hoon'un saygınlığını yitirmesinin bu dönemde gerçekleştiğini savundu. 
     The Daily Telegraph gazetesi tarafından yayınlanan anket, Muhafazakar Parti'yi İşçi Partisi'nin iki puan önüne geçmiş gösterirken, anamuhalefet partisinin oy oranının yüzde 37 olduğunu duyurdu. Yüzde 35 oy oranına düşen iktidardaki İşçi Partisi'ne karşılık, İngiliz siyasetinin denge partisi niteliğindeki Liberal Demokrat Parti de 2 puan kaybederek yüzde 20'ye geriledi. 
     Ancak liderler bazında yapılan reyting ölçümündeyse büyük ölçüde puan yitirmiş olmasına rağmen Başbakan Blair, hala birinciliği koruyor. 2001 genel seçimi sırasında yüzde 52'lik bir kişisel reyting tutturan Blair'in bugünkü kişisel reytingi 22 puan birden gerileyerek yüzde 30'a düştü. Muhafazakar Parti lideri Ian Duncan Smith, yüzde 19'luk bir reyting tuttururken, Liberal Demokrat Parti lideri Charles Kennedy'nin reytingininse yüzde 18 olduğu açıklandı. 
     YouGov, İşçi Partisi'nin ardından bir Muhafazakar iktidar fikrine nasıl baktığını da sordu. Halkın sadece yüzde 16'sı ''böyle bir şeyden büyük memnuniyet duyarım'' derken, yüzde 31'i ''bu durum beni rahatsız etmez'' dedi. ''Böyle bir gelişme beni mutsuz edebilir'' diyenlerin oranıysa yüzde 44 olarak ortaya çıktı. 
     
</TEXT>
</DOC>
