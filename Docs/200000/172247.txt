<DOC>
<DOCNO> 172247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/spor/aspo.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
BÜYÜK ŞEREF 
</HEADLINE>
<TEXT>

   Rijkaard, "Türk futbolunun ilerlemesinde katkıları bulunan ve şu anda Dünya'nın en büyük kalecisi olan Rüştü'yü kadromuzda bulundurmak gurur verici" dedi 
      CÜNEYT ŞENGÜL 

   
   Juventus'a geçit yok 
   ABD'DEKİ Dünya Şampiyonları turnuvasında ilk kez Barcelona formasıyla maça çıkan ve Juventus karşısında 45 dakikada klasını kanıtlayan Rüştü'yü, MİLLİYET yalnız bırakmadı. Barça'nın normal süresi 2 - 2 biten karşılaşmanın ardından penaltılarla 8 - 7 kazandığı sınavda kalesinde gol görmeyen Rüştü'ye, öncelikle Teknik Direktör Rijkaard övgüler yağdırdı. Hollandalı hoca, "Türk futbolunun ilerlemesinde büyük katkıları olan Rüştü gibi, şu anda Dünya'nın en büyük kalecisini kadromuzda bulundurmak bizim için büyük şeref" dedi. 
   
   Ronaldinho rahat 
   TÜRK basınından sadece MİLLİYET ile bir araya gelen ve Rüştü'yü değerlendiren Rijkaard, "İlk maçında sanki 40 yıllık Barcelonalı gibi oynadı. Rüştü profesyonelliği ve tecrübesiyle takımda genç isimlere örnek olabilecek bir futbolcu. Takımda lider vasfını rahatlıkla yüklenebilir" diye konuştu. Barcelona'nın yıldızı Ronaldinho ise Dünya Kupası'nda iki, Konfederasyon Kupası'nda ise bir kez Rüştü'ye karşı oynadığını hatırlattı, "Allah'tan şimdi aynı takımda oynuyoruz. Artık omuz omuzayız" yorumunu yaptı. 
   
   "İnanılmaz ortam" 
   JUVENTUS maçının ardından arkadaşlarının tebriklerini de kabul eden Rüştü, ilk maçında yanında olmayan Türk basınına sitem, MİLLİYET'e ise teşekkür etti. Milli file bekçimiz, "Barcelona gibi büyük bir kulüpte oynamak inanılmaz bir olay. Çok profesyonel bir ortam. Kendimi hiç yalnız hissetmiyorum, herkes çok yardımcı oluyor. Tek sorunum lisan. Takımdaki birçok futbolcu bırakın İspanyolcayı, İngilizceyi bile bilmiyorlar. Kısacası burası adeta Birleşmiş Milletler gibi" dedi. 
   
   Barça'ya ilaç olur    İspanyol medyası, Juventus önündeki futbolu nedeniyle Rüştü'ye övgüler yağdırdı. Gazeteler, Barcelona'nın kaleci kabusundan kurtulacağını yazdı 
   MEHMET ÇİFTÇİ 

   
   8 puan aldı 
   RÜŞTÜ'NÜN, Juventus önündeki futboluna İspanyollar da hayran kaldı. ABD'de ilk maçına çıkan ve 45 dakika oynayan milli file bekçimiz, İspanya medyasından övgü aldı. İtalyan şampiyonu önünde birinci kaleci olacağını kanıtlayan Rüştü için gazeteler 10 üzerinden 8 puan verdiler. Yazılı ve sözlü basının çoğu, "Barça aradığı kaleciyi buldu" yorumunu da yaptı. 
   
   SPORT Rüştü, Barcelona'yı kaleci kabusundan kurtaracağa benziyor. Maçın kader anı 29. dakikaydı. Rüştü yaptığı kurtarış ile takıma güven verdi ve peşinden Barça'nın golleri geldi. 
   MARCA Rüştü'den, Barça taraftarlarına umut dolu kurtarışlar. Türk kaleciden mükemmel başlangıç. 
   DIARIOAS Rüştü'den dört dörtlük kurtarışlar. İyi bir başlangıç ve devamı geleceğe benziyor. Bu kaleci Barça'nın kalesine ilaç olur. 
   EL MUNDO DEPORTIVO Rüştü ile Saviola maçın yıldızları oldu. Rüştü 40 yıllık Barçalı gibi oynadı. Kalenin yeni sahibi tartışmasız Rüştü olur. 
   
   Arkadaşı bebek    Portekizli genç futbolcu Quaresma, Rüştü'nün takımda en iyi anlaştığı oyuncu. Barcelona formasını yeni giymeye başlayan iki oyuncu, maçtan sonra birlikte poz verirlerken, Rüştü'nün, Quaresma'yı "Bebek" diye çağırması dikkat çekti. 
   
   
</TEXT>
</DOC>
