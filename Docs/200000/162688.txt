<DOC>
<DOCNO> 162688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/soneko09.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Niyet Mektubu'nda 2004 yılında 6.5 faiz dışı fazla hedefleniyor 
</HEADLINE>
<TEXT>

     5. Gözden Geçirmeye ilişkin Niyet Mektubu'nda, 2004 yılı için de yüzde 6.5 faiz dışı fazla hedefinin olması bekleniyor. 
     Ekonomi yetkililerinden alınan bilgiye göre, 5. gözden geçirmeyle ilgili Niyet Mektubu taslağı ile ilgili çalışmalar devam ediyor. 
     Mektupta, ekonomik programın uygulanmasındaki kararlılığın sürdürüleceği ifade edilirken, gelecek yıl için de yüzde 6.5 faiz dışı fazla hedefi bulunuyor. 
     Kamu Mali Yönetim ve Kontrol Kanunu'nun yasalaştırılacağı taahhüdünün bulunduğu öğrenilen mektupta, SSK prim ödemelerinde genel af olmayacağının da belirtilmesi bekleniyor. 
     SSK'da Uluslararası Para Fonu'nun IMF genel bir affa karşı olduğunu belirten yetkililer, bir kanun çıkarılarak, illerde uzlaşma kurullarının oluşturulması ve dosya bazında inceleme yapılmasının öngörüldüğünü belirtiyor. 
     Bu arada, mektupta, atıl istihdam kapsamında bulunan 9 bin 900 kişinin Haziran ayı sonuna kadar gönüllü olarak emekli olacağı da ifade ediliyor. 
     Üst kurullarla ilgili olarak ise bunların uluslararası iyi örneklerde olduğu gibi bağımsız çalışmalarını temin edilmeye devam edileceği de vurgulanıyor. 
     IMF İcra Direktörleri Kurulu'nun, mektubu onaylamasıyla birlikte, 500 milyon dolarlık kredi dilimi serbest bırakılacak. 
     
</TEXT>
</DOC>
