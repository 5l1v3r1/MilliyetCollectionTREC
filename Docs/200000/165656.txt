<DOC>
<DOCNO> 165656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo36.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız Milli takımda olmadığım için içimde burukluk var 
</HEADLINE>
<TEXT>

     Beşiktaşlı futbolcu İlhan Mansız, tatil için gittiği Münih'ten İstanbul'a döndü. 
     Atatürk Havalimanı Dış Hatlar Terminali'ne gelen İlhan Mansız, burada gazetecilerin sorularını yanıtlarken, Beşiktaş'ın yeni transferleriyle ilgili bir soru üzerine, ''Faydalı olacaklar. Zorlu maçlar bizi bekliyor. O yüzden geniş bir kadroya ihtiyacımız var'' dedi. 
     Yeni transferlerin takımda rekabet ortamı oluşturacağını ifade eden Mansız, ''Rekabet de Beşiktaş'ın başarısını artıracaktır. İnşallah iyi bir sezon geçiririz. Yeni gelenlere de hayırlı uğurlu osun diyorum'' dedi. 
     İlhan Mansız, bu akşamki milli maça ilişkin soru üzerine de şunları söyledi 
     ''Milli takımda yer almadığım için içimde bir burukluk var. Ben de her zaman milli takım içinde görev almayı isteyen bir futbolcuyum. Sezon sonuna doğru artan sakatlığımdan dolayı milli takıma katılamadım. Fakat orada oynayan arkadaşlar çok iyi mücadele ettiler. Son oynadıkları Brezilya maçında bunu gösterdiler. Kendilerine başarılar dilerim. Finale kadar yükselip Konfederasyon Kupası'nı alırlar inşallah.'' Milli takımdaki genç futbolcuları nasıl değerlendirdiği sorulan Mansız, ''Onlar takımlarında kendilerini ispatlamış insanlardır. İnşallah bize faydalı olurlar'' dedi. 
     
</TEXT>
</DOC>
