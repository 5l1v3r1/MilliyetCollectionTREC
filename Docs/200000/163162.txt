<DOC>
<DOCNO> 163162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sondun08.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cathrine Zeta-Jones, Cameron Diaz ile Jim Carrey'i ayırdı 
</HEADLINE>
<TEXT>

     İki ünlü yıldız Cameron Diaz ile Jim Carrey'nin 9 yıl sonra buluşmasının önüne ''güzel'' bir engel çıktı. Önlerinde şöhret kapılarını açan ''The Mask'' filminden sonra Diaz ve Carrey'nin tekrar biraraya gelmesi düşünülürken Catherine Zeta-Jones'un da ismi gündeme gelince Cameron Diaz'ın gözünü hırs bürüdü. 
     Internetteki ''entertainment tonight'' sitesinin haberine göre, güzel yıldız Cameron Diaz, ''Fun with Dick and Jane'' adlı filminin yeniden çekilecek olan versiyonunda Jim Carrey'le başrolü paylaşmak için Oscarlı güzel Catherine Zeta-Jones'la kıyasıya bir yarışa girdi. 
     Bu yılın sonbahar aylarında çekimlerine başlanacak olan filmdeki Jane rolü için Diaz düşünüldü. Jim Carrey ile yeniden buluşması gündeme gelen Diaz'a tam teklif götürülecekken Oscarlı Catherine Zeta-Jones'un ismi de gündeme geldi. 
     Zeta-Jones'un da film için iyi bir aday olacağını düşünen yapımcılar sonunda senaryonun tam anlamıyla oturmasının ardından başrol oyuncusunu seçmeye karar verdiler. 
     Ancak, yapımcıların kararına rağmen iki yıldız arasındaki sular durulmadı. Rol için istekli görünen Zeta-Jones ve Diaz arasındaki yarış sürerken, oyuncular başrol için kulis yapmaya başladı. 
     1977 yılında çekilen ve başrollerinde George Segal ve Jane Fonda'nın oynadığı komedi filminin yeni versiyonu olan ''Fun with Dick and Jane'', bir çiftin maddi durumlarını düzeltmek için suç işlemeye başlamasını konu alıyor. Filmin yönetmenliğini Barry Sonnenfeld üstlenecek. 
     
</TEXT>
</DOC>
