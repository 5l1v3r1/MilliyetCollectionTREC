<DOC>
<DOCNO> 179087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/siyaset/siy15.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Örgüte davet lidere veto 
</HEADLINE>
<TEXT>

   Başbakan Erdoğan, Berlin'deki toplantıya İGMG'yi davet etti, sabıkalı liderini ise çağırmadı 
   UTKU ÇAKIRÖZER Ankara 

   
   Başbakan Recep Tayyip Erdoğan, Almanya'da Türk derneklerinin yöneticileriyle yapacağı toplantıya, Dışişleri Bakanı Abdullah Gül'ün laik çevrelerde rahatsızlık yaratan genelgesi kapsamında İslam Toplumu Milli Görüş Teşkilatı'nı da davet etti. Gül'ün Milli Görüş ile Fethullah Gülen cemaatini de protokole sokan genelgesini "geçmişi temiz olan isimlerin zanlı olarak görülmemesi gerekir" şeklinde savunan Erdoğan, Berlin'de yapacağı toplantıya, İGMG'nin asıl adı Osman Yobaş olan ve geçmişte ıslahevinde yattığı bilinen lideri Yavuz Çelik Karahan yerine sicili temiz olan bir başka yöneticiyi çağırdı. 
   Diplomatik kaynaklar, "Davetli listesinde Milli Görüş var. Ama Karahan kesinlikle yok. Onun yerine hiçbir davaya karışmamış bir yönetici seçilmiştir" dedi. İGMG'nin davet edilmesiyle ilgili olarak CHP'li Onur Öymen ise, "Alman Başbakanı Ankara'da Türkiye'nin sakıncalı saydığı bir örgütle görüşse ne tepki verirdik. Türkiye'nin başbakanının bunu düşünerek hareket etmesi lazım" diyerek tepki gösterdi. 
   
   
   
</TEXT>
</DOC>
