<DOC>
<DOCNO> 198762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/spor/spo02.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tugay sesleri 
</HEADLINE>
<TEXT>

   Fenerbahçe'nin, Blackburn forması giyen milli oyuncuyla temasta olduğu öğrenildi. Yönetime haber gönderen Tugay'ın menajerleri "Daum isterse bu transfer biter" ifadesini kullandılar 
      BİLAL MEŞE 

   
   Sıcak bakıyor 
   İNGİLTERE'NİN Blackburn Rovers takımında top koşturan Tugay'ın Fenerbahçe ile flört ettiği iddia edildi. Ocak'ta serbest kalacağı belirtilen tecrübeli futbolcunun menajerlerinin Sarı - Lacivertli kulüple temasa geçtiği ve olumlu yanıt aldığı belirtildi. Teknik Direktör Daum'un da sıcak baktığı Tugay Kerimoğlu'na bir süre önce yönetimin de transfer teklifinde bulunduğu ve maddi konularda anlaşmaya varıldığı öğrenildi. 
   
   Rebrov gidiyor 
   LİGDE inişli - çıkışlı bir grafik çizen Sarı - Lacivertli ekibin Teknik Direktörü Daum'un, Beşiktaş derbisinden sonra transfer çalışmalarına start vereceği kaydedildi. Alman çalıştırıcının ara transferde orta sahanın göbeğine ve sol tarafına yeni isimler alacağı vurgulandı. Rebrov'u da gözden çıkaran Daum'un kaliteli bir forvet oyuncusu alacağı da vurgulandı. Tecrübeli teknik adamın yeni transfer isteklerine Yönetim Kurulu'nun da yeşil ışık yaktığı bildirildi. 
   
   Brezilya seferi 
   YÖNETİCİ Hakan Bilal Kutlualp'in de önümüzdeki hafta Brezilya'ya gideceği belirtildi. Kutlualp, daha önce görüşmeler yapılan oyuncular ve kulüpleriyle bir kez daha görüşüp, transferleri bitirmeyi amaçlıyor. Fenerbahçe'nin listesinde santrfor Fabiano, orta saha oyuncusu Alex'in yanısıra, 4 futbolcunun daha bulunduğu Daum'un Fabiano ile Alex konusunda ısrarcı olduğu belirlendi. Yönetim şartların ağır olması halinde alternatif isimlere yönelecek. 
   
   Ali Güneş oynuyor    Teknik Direktör Daum, hastalığı geçmeyen Fatih'in yerine sağ kanadı genç futbolcuya teslim edecek 
   YALÇIN TÜRK 

   Aurelio şüphesi 
   DERBİ maçının hazırlıklarını tamamlayan Fenerbahçe'de sakat ve hasta oyuncuların çokluğu Teknik Direktör Daum'un planların alt üst etti. Alman hocanın gıda zehirlenmesi geçiren ve bir türlü düzelemeyen Fatih Akyel'in yerine sağ kanatta Ali Güneş'e forma vereceği belirtildi. Menisküs şüphesi bulunan Aurelio ile Samsun maçı öncesi sakatlanan Serhat'ın durumu bugün kesinlik kazanacak. 
   
   Çift ön libero 
   DAUM'UN Selçuk ve Ümit'i de çift ön libero olarak görevlendireceği öğrenildi. Bu arada 34 yaşına basan Pierre van Hooijdonk'u takım arkadaşları da unutmadı. Başta Ümit Özat olmak üzere tüm oyuncular Hollandalı yıldıza bir doğum günü kutlaması hazırladı. Arkadaşlarının bu davranışı karşısında duygulanan tecrübeli futbolcu, "Beşiktaş maçında gol atıp, bu jeste karşılık vereceğim" dedi. 
   
   Kadıköy provası    FENERBAHÇELİ taraftarlar dün Şükrü Saracoğlu Stadı'nda derbinin provasını yaptı. Beşiktaş maçında tribünlerin tek renge bürünmesi için karton Sarı - Lacivert plakalar hazırlandı. Taraftarlar, bu plakalarla tribünleri istedikleri renge dönüştürecek. Dün bir araya gelen taraftarlar böylece hem yapacakları tezahüratlar, hem de tribün gösterilerini önceden denediler. 
   
   Kongreye yetişecek    BAŞKAN Aziz Yıldırım, şubat ayındaki kongreyi, inşaatını bitirmeyi planladığı Fenerbahçe Burnu'ndaki yeni sosyal tesislerde yapmayı planlıyor. Yıldırım, 17 Ocak'ta hizmete açmayı planladığı sosyal tesislerde seçime giderek hem üyelerin gönlünü kazanıp, hem de oylarını almayı planlıyor. Kongreden önceki son Yüksek Divan Kurulu toplantısı da yeni tesislerde düzenlenecek. 
   
   
   
</TEXT>
</DOC>
