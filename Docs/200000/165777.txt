<DOC>
<DOCNO> 165777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/yasam/yas05.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu görüntü 'rolden' etti 
</HEADLINE>
<TEXT>

'Hayat Bebek', bu fotoğrafı yüzünden 'Asmalı Konak'taki rolünden oldu 
     SİNAN KORKMAZER Nevşehir DHA 

     İzlenme rekorları kıran 'Asmalı Konak' dizisinde Seymen'le Bahar'ın bebeği Hayat rolünü oynayan dokuz aylık Tutku Barutçu'nun ailesi, diziden ayda 300 milyon lira kazanıyordu. Ancak baba İsmail ve anne Yasemin Barutçu, 'Asmalı Konak' oyuncularının büyük ilgi görmesi üzerine, kızlarını konak önünde hayranlarına göstererek fotoğraf çektirmeye başladı. Ancak fotoğraf başına 1 milyon lira alan ailenin bu tutumu dizinin yapımcısı Abdullah Oğuz'u çileden çıkardı. Oğuz, dizinin finalini içeren sinema filminde, Tutku yerine, kendi kızı sekiz aylık Maya'yı oynatma kararı aldı. Baba Barutçu, "Bu tamamen Oğuz'un tercihi. Filmde rol almasını çok isterdik" derken, anne Barutçu, "Eğer, sinema filminde rol verilseydi, bebeğim daha fazla tanınır ve belki de kaderi değişirdi" diye konuştu. 
     

</TEXT>
</DOC>
