<DOC>
<DOCNO> 165468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/dunya/dun01.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da tarihi zirve 
</HEADLINE>
<TEXT>

NATO ülkelerinin liderleri Mayıs 2004'te İstanbul'da toplanıyor. Kararda ABD Başkanı Bush'un desteği kilit rol oynadı. İstanbul, zirve kapsamında 46 ülkenin liderini ağırlayacak 
     GÜVEN ÖZALP Strasbourg 

     Türkiye, Mayıs 2004'te son derece önemli bir toplantıya ev sahipliği yapacak. Dün toplanan Kuzey Atlantik Konseyi, NATO'ya üye ülkelerin devlet ve hükümet başkanlarını bir araya getirecek zirvenin İstanbul'da yapılması yönünde bir karar aldı. Kararın alınmasında ABD Başkanı George W. Bush'un onay ve desteğinin önemli rolü oldu. 
     Ankara, her yıl NATO'ya üye farklı bir ülkede gerçekleştirilen zirvenin 2004'te Türkiye'de yapılması yönünde nabız yokluyordu. Dışişleri Bakanlığı Müsteşarı Büyükelçi Uğur Ziyal'in Washington'da gerçekleştirdiği temaslar sırasında konu, ABD Dışişleri Bakan Yardımcısı Marc Grossman ve Savunma Bakan Yardımcısı Paul Wolfowitz'le masaya yatırıldı. Bush'un yeşil ışığı üzerine karar aşamasına geldi. Brüksel'de toplanan Kuzey Atlantik Konseyi, konuyu son kez inceledi ve oybirliğiyle toplantının İstanbul'da yapılmasına karar verildi. Türkiye'nin yanı sıra Almanya da zirveye ev sahipliği yapmak istiyordu. Ancak Almanya, Fransa'nın desteğini alırken, Türkiye çok daha geniş kapsamlı bir destek elde etti. 
     NATO'ya yeni katılacak ülkeler bu zirve sırasında resmen üye yapılacaklar ve NATO doğuya doğru en kapsamlı genişlemesini gerçekleştirmiş olacak. NATO'nun ortaklık ilişkisinde olduğu ülkelerin de katılımıyla Türkiye'ye gelecek liderlerin sayısı 46'ya ulaşacak. 
     

</TEXT>
</DOC>
