<DOC>
<DOCNO> 193587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur10.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul hastanelerinde eylem raporu... 
</HEADLINE>
<TEXT>

     Sağlık çalışanlarının iş bırakma eylemine, Haydarpaşa Numune Hastanesi ve SSK Merdivenköy polikliniklerinde katılım geniş çaplı oldu. Kartal Dr. Lütfi Kırdar Eğitim ve Araştırma ile SSK Göztepe hastanelerinde ise hastalara sağlık hizmeti verildi. 
     İstanbul'un Anadolu yakasındaki Haydarpaşa Numune Hastanesi'nde yapılan eyleme, hekimler büyük oranda katıldı. Hastanenin çocuk, acil, onkoloji ve diyaliz servisleri dışındaki polikliniklerde, sabah saatlerinden itibaren hasta bakılmadı. 
     İstanbul Tabip Odası Yönetim Kurulu Üyesi ve Haydarpaşa Numune Hastanesi hekimi Dr. Güray Kılıç, eylemin hastanede başarıyla uygulandığını, vatandaşların da eylemi desteklediklerini kaydetti. 
     Eylemden haberi olmayan bazı vatandaşların hastaneye geldiklerini, ancak eylem kararını öğrenince genelde olumlu tepkiler verdiklerini anlatan Dr. Kılıç, ''Eylemimiz başarılı bir şekilde sürüyor. Sorunlarımızı bugün herkese anlatacağız'' dedi. 
     Günde yaklaşık 4 bin hastanın geldiği SSK Merdivenköy Poliklinikleri'nde de eyleme katılım geniş çaplı oldu. Sıra numarası verilmeyen polikliniklerde eczaneler çalışırken, birkaç hekim ise randevulu hastalarını muayene etti. 
     
     SSK GÖZTEPE VE KARTAL DR. LÜTFİ KIRDAR'DA HİZMET SÜRÜYOR 
     SSK Göztepe Hastanesi'nde ise hizmetlerin sürdüğü bildirildi. 
     Hastane Başhekimi Prof. Dr. Hasan Erbil, çocuk, kadın-doğum ve acil servisler ile birlikte diğer ünitelerde hastalara hizmet verildiğini söyledi. 
     Kartal Dr. Lütfi Kırdar Eğitim ve Araştırma Hastanesi'nde de, servislerin tamamı ve polikliniklerde hizmet veriliyor. Ancak, eylem yapılacağı haberi nedeniyle hastaneye gelen vatandaşların sayısında azalma olduğu gözleniyor. 
     Başhekim Yardımcısı Dr. Sadettin Gürel, hastanelerinde eylem olmadığını kaydederek, ''13 yıldır bu hastanede görev yapıyorum. Bizim hastanemizde böyle şeyler olmaz. Herkes görevinin başındadır'' diye konuştu. 
     
</TEXT>
</DOC>
