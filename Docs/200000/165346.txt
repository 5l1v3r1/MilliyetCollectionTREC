<DOC>
<DOCNO> 165346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sondun21.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, 6 askerini öldürenlerin teslimi için 48 saat süre tanıdı 
</HEADLINE>
<TEXT>

     İngiliz güçleri, 6 İngiliz askerini öldüren Iraklıların kendilerine teslim edilmesi için sivil liderlere 48 saat süre tanıdı. 
     Meccar belediyesinden bir yetkili, İngiliz askeri yetkilileriyle sivil yöneticilerin, olayların meydana geldiği Meccar yakınlarındaki Amara kentinde bir araya geldiğini, İngilizlerin, askerleri öldürenlerin teslim edilmesini istediklerini söyledi. 
     AP'ye göre, yerel polis, Meccar'da dünkü gösteriler sırasında sivillerin öldürülmesine öfkelenen Iraklıların, askerleri kovaladığını ve 6'sını öldürdüğünü bildirmişti. Olaylarda 4 Iraklının öldürüldüğü, 14'ünün ise yaralandığı belirtilmişti. 
     Reuters ajansı ise bölge sakinlerine dayanarak verdiği haberde, Şiilerin çoğunlukta olduğu bölgede yapılan silah aramalarına kızan sivillerin İngiliz askerlerini vurduğunu duyurmuştu. 
     
</TEXT>
</DOC>
