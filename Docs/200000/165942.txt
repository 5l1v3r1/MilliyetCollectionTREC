<DOC>
<DOCNO> 165942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/ekonomi/eko02.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Moghadam geliyor, kredi temmuz sonuna kalıyor 
</HEADLINE>
<TEXT>

Reza Moghadam başkanlığındaki IMF heyeti 9 Temmuz’da Türkiye’ye gelecek. 5. gözden geçirme tamamlanarak, İcra Kurulu’nun temmuz sonunda toplanmasından sonra kredinin serbest bırakılması bekleniyor 
     ANKARA Milliyet 

     Reza Moghadam başkanlığındaki IMF heyeti, 5. gözden geçirme çalışmalarına devam etmek ve 6. gözden geçirmeye hazırlık mahiyetinde ön görüşmelerde bulunmak amacıyla 9 Temmuz’da Türkiye’ye geliyor. Hazine Müsteşarlığı’ndan yapılan açıklamada, 5. gözden geçirme çalışmalarının mayısta başlatıldığı ve niyet mektubunun nihai hale getirilmesi konusunda önemli mesafe katedilmiş olduğu belirtildi. 
     Mayıstan bu yana programa ilişkin olarak belirlenmiş koşullardan önemli bir kısmının tamamlandığına işaret edilen açıklamada, planlanan bazı yapısal reformaların ise hedeflenen tarihlerde tamamlanamadığı belirtildi. IMF’nin Ankara’daki temsilciliğinden yapılan açıklamada da temmuzda gelecek heyetin çalışmalarında, yapısal reformların tamamlanmasına yönelik önlemler ile mali programın yolunda devam etmesi konularına odaklanacağı vurgulandı. 
     
     Meclis IMF mesaisinde’ 
     IMF heyeti ile yapılacak çalışmaların kısa süre içinde tamamlanarak, 5. gözden geçirmeye ilişkin İcra Direktörleri Kurulu toplantısının temmuz ayının sonuna doğru yapılması hedefleniyor. İcra Direktörleri Kurulu toplantısında gözden geçirmenin onaylanması ile IMF, yaklaşık 500 milyon dolar tutarında bir kredi dilimini serbest bırakacak. 
     Öte yandan Başbakan Yardımcısı Abdüllatif Şener, dün gazetecilerin sorularını yanıtlarken, niyet mektubu ile ilgili yasama faaliyetlerinin süratle devam ettiğini belirterek, "TBMM, gece gündüz mesai yapıyor ve niyet mektubu ile ilgili çalışmalar son safhada" dedi. 
     

</TEXT>
</DOC>
