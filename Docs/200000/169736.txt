<DOC>
<DOCNO> 169736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sondun06.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Süleymaniye açıklaması "Değerlendirmemiz sürüyor" 
</HEADLINE>
<TEXT>

     ABD Dışişleri Bakanlığı, Süleymaniye olayı konusunda Genelkurmay Başkanlığı tarafından duyurulan ortak açıklamaya ilişkin Washington'ın değerlendirmesinin sürdüğünü ve bunun kısa sürede tamamlanacağını bildirdi. 
     ABD Dışişleri Bakanlığı Sözcüsü Richard Boucher, düzenlediği basın toplantısında bu konudaki sorular üzerine şöyle konuştu 
     ''Böyle bir açıklama var. Bu, ortak araştırma ekibine başkanlık eden Amerikan ve Türk generalleri tarafından imzalandı. Ancak bu açıklamanın Washington ve Ankara'nın değerlendirme ve onayına bağlı olacağı anlayışı vardı. Dolayısıyla, Ankara, bu konuda kendine düşen bölümü tamamlamış olabilir. Fakat Washington açısından değerlendirme halen sürüyor. Bunun kısa sürede tamamlanacağını umuyoruz.'' Boucher, bu konuda bir sorun olup olmadığı sorusunu ise, ''Hayır. Bizim daha geride olduğumuzu sanıyorum'' diye yanıtladı. 
     Sözcü, ''Bu, bir zamanlama meselesi mi '' sorusuna da, ''Evet'' yanıtını verdi. Boucher, ABD makamlarının değerlendirmesi sonucunda bir değişiklik yapılıp yapılmayacağı yönündeki soruyu yanıtlarken, ''Washington'ın değerlendirmesi sürüyor. Kısa sürede tamamlanmasını bekliyoruz'' dedi. 
     Boucher, ABD tarafında konuyla ilgili bütün ilgili kurumların çalıştığını ve ABD Dışişleri Bakanlığı ile ABD'nin Ankara Büyükelçiliği'nin, iletişim kanalı olarak görev yaptığını söyledi. 
     Richard Boucher, Washington'ın değerlendirmesinin ne zaman sonuçlanabileceği sorusuna, ''tam olarak bilmiyorum'' yanıtını verirken, açıklamanın Türk tarafınca daha erken yapılmasına kızgın olup olmadıkları yönündeki bir soruya karşılık olarak da, ''önemli birşey değil. Böyle şeyler olur'' şeklinde konuştu. 
     Sözcü Boucher, Dışişleri Bakanı Abdullah Gül'ün gelecek hafta Washington'ı ziyaretinin planlanıp planlanmadığı sorusuna ise, ''gelecek haftanın programına henüz bakmadım'' diyerek kaçamak bir yanıt verdi. 
     
</TEXT>
</DOC>
