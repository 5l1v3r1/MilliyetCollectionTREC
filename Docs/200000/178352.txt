<DOC>
<DOCNO> 178352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/spor/spo02.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
DAYAK GİBİ CEZA 
</HEADLINE>
<TEXT>

   PFDK, Avni Aker Stadı'nda yaşanan olayların faturasını Fenerbahçe'ye kesti. Şükrü Saracoğlu Stadı bir maç kapatıldı, Trabzonspor'a ise 2.5 milyar lira para cezası verildi 
      CEMAL ERSEN 

   
   Tarafsız sahada oynayacak 
   SÜPER Lig'in 2. haftasında oynanan Trabzonspor - Fenerbahçe maçının devre arasında yaşanan olayların sorumlusu Fenerbahçe oldu. Profesyonel Futbol Disiplin Kurulu, gözlemciler Ali Kunak ile Mevlüt Güzel'in raporları doğrultusunda Sarı - Lacivertli takımın sahasını bir maç kapatıp, 1 milyar lira da para cezası verdi. Tahkim Kurulu kararı bozmazsa, 5. haftadaki Fenerbahçe - Gaziantepspor maçı tarafsız bir sahada oynanacak. 
   
   Trabzon parayla kurtuldu 
   RAPORLARDA Trabzon taraftarlarının tahrikler sonucunda olaylara karıştığı belirtilince Bordo-Mavililer'e 2.5 milyar lira para cezası kesildi. Kurul geçen sezon bir benzer kararı, Antep deplasmanında olay çıkaran Malatya'yı bir maç seyircisiz oynatarak vermişti. Bu arada Gaziantep maçındaki tezahüratlar nedeniyle Galatasaray ihtar, hakeme hakaret eden A.Sebat Antrenörü Suat Tekelioğlu ise 1 ay hak mahrumiyetiyle cezası aldı. 
   
   Yönetim şaşırdı    FENERBAHÇE Yönetimi, saha kapatma cezasını şaşırtıcı buldu. Sarı - Lacivertliler, "Verilen ceza, kulübümüz ve kamuoyu tarafından hayret ve şaşkınlıkla karşılanmıştır. Müracaat edeceğimiz Tahkim Kurulu'nun sağduyulu bir karar alınacağına inanmaktayız. Bu ceza ne kamu vicdanına, ne de adalet ilkelerine uymamakla birlikte federasyonunun hassasiyetle üzerinde durduğu barış ortamının yaratılmasına ters düşmektedir.'' 
   TRABZONSPOR kanadı da cezaları yorumlamaktan kaçındı. Bordo - Mavili kulübün Başkanı Özkan Sümer, "Karara saygılıyız. Karar verilmiştir ve bizim yorumlamaya hakkımız yok" dedi. Genel Koordinatör İsmail Yavuz, "Murat Özadınlı'nın bu karardan sonra açıklamalarını gözden geçireceğini umuyorum. Olaylarda taraftarlarımız centilmenliğini gösterdi" diye konuştu. 
   
   'Onların sorunu'    FENERBAHÇE Asbaşkanı Murat Özaydınlı, Sarı - Lacivertli kulübün Enke transferi nedeniyle Barcelona'ya borcunun olmadığını söyledi. Özaydınlı, İspanyol basının gündem yarattığını belirterek, "Barcelona, Enke'nin sigortasının yapılmasını istemişti. O da oynadığı süreç için geçerliydi. Sözleşmeyi fesh ettik. Ne oyuncuya, ne de kulübüne borcumuz var" dedi. 
   ORTEGA konusunu da değerlendiren Özaydınlı, FIFA'nın geçici lisans konusunda kendilerine bilgi vermediğini ifade etti. Fenerbahçe Asbaşkanı, "CAS, Ortega'ya 11 Eylül'e kadar oynama hakkı tanıdı. Bizim istediğimiz 11 milyon dolarlık alacağımız. Kim öder, nasıl öder bu Ortega'nın sorunu. Maddi açıdan zarara uğramadan bu dosyayı kapatmak istiyoruz" diye konuştu. 
   
   Petkov'da sona doğru    TEKNİK Direktör Daum'un alınmasını istediği İstanbulsporlu Petkov konusunda Başkan Aziz Yıldırım'ın önemli yol katettiği öğrenildi. Bu transferin bitmesinin an meselesi olduğu, Mehmet Yozgatlı için de görüşmelerin sürdüğü öğrenildi. Fenerbahçe, Diyarbakır maçının hazırlıklarını devam ederken, Luciano da dünkü çalışmaya katıldı. 
   
   
</TEXT>
</DOC>
