<DOC>
<DOCNO> 188835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sonspo15.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Letonya karşılaşması büyük olasılıkla İnönü Stadı'nda... 
</HEADLINE>
<TEXT>

     Milli Takımlar Teknik Direktörü Şenol Güneş, 12. Avrupa Şampiyonası Baraj karşılaşmasındaki rakipleri Letonya'nın kendilerinin önünde bir engel olduğunu ve bu engeli aşmak istediklerini söyledi. 
     Güneş, Trabzon Gazeteciler Cemiyeti'nde düzenlediği basın toplantısında yaptığı açıklamada, Portekiz'e gitme hedeflerinin bulunduğunu belirterek, ''Letonya, Portekiz için önümüzde bir engel ve bu engeli aşmak istiyoruz'' dedi. 
     Final maçlarında başarısız oldukları yolunda kendilerine eleştiriler yapıldığını ifade eden Güneş, şöyle konuştu 
     ''27 resmi maçın 4'ü kaybedilmiş ve İngilizlerle berabere kalınmış. Yani 5 maç başarısız. İngiltere veya Avusturya farketmez hepsi final maçıdır. Letonya maçı da bunlardan biridir. Bu maçtan istediğimiz sonuçla ayrılacağımıza inanıyoruz.'' 
     
     LETONYA YOLCUSU 
     Güneş, Cumartesi günü Letonya'ya gideceğini ve burada bazı maçları izleyeceğini söyledi. 
     İngiltere karşısında aldıkları sonuçla zaman kaybettiklerini de ifade eden Güneş, ''Letonya maçı öncesi bu ülkede bazı maçlar izleyeceğim. İklim ve kamp yerleri de bakacağım. Rakibi de iyi analiz yaparak, bu şekilde hazırlanacağız'' dedi. 
     Güneş, Letonya ile 19 Kasım'da yapacakları karşılaşmayı BJK İnönü Stadı'nda oynamayı düşündüklerini de söyledi. 
     
     ''OYUNCULARIMLA GURUR DUYUYORUM'' 
     Güneş, İngiltere karşısında gerçek oyunlarını sahaya yansıtamadıklarını belirterek, şöyle devam etti 
     ''Biz daha üst seviyede oynamalıydık. Ancak bütün oyuncularım görevlerini iyi biçimde yapmaya çalıştı. Halkı sevindiremediğimiz için bir sıkıntı yaşıyoruz. Bugünlere başarılı bir şekilde geldiğimizi ve doğru iş yaptığımızı düşünüyoruz. Ancak bize yapılan eleştirilerin dozu yüksek. Kavga etmek, kan emmek ve Türk milli takımının önünü kesmek isteyenlere imkan vermeyeceğiz. Oyuncularım yüreklerini, heyecanlarını ortaya koydular. Ben, bugün oyuncularımla gurur duydum, yarın da duyacağım. Onlar ailelerinden herşeyden ayrı kalarak fedakarlık yapmıştır. Kısıtlı bir süre içinde beraber olduğumuz için de onlara fazla teşekkür edememeşimdir.'' 
     
     ''ALPAY'A HAKSIZLIK YAPILDI'' 
     Güneş, Alpay'ın milli maç sonrası İngiltere'de baskı gördüğünü ve bazı sorunlar yaşadığını da ifade ederek, şöyle konuştu 
     ''Biz hizmet yapanlara saygısızlık yaparsak, geleceğimizi karanlık altına alırız. Devre arasında ona müdahaleler yapıldı. Alpay'ı asarak ona haksızlık yapıldı. Biz Alpay'ı asmayacağız, buna izin vermeyeceğiz. Alpay ile de görüştüm. Rahat olsun, ben ve oyuncularım da onu çok seviyor. Kadro içinde düşünüyoruz. Ancak oyuncunun futbol olarak bir başarısızlığı varsa, onu değerlendiririm. Hiçbir futbolcuya forma garantisi vermem.'' İngiletere maçında hiçbir olayın yaşanmadığını ve yüzlerinin akıyla bu maçtan çıktıklarını da ifade eden Güneş, ''Bize İngiltere'de Beckham'ın yaptıklarını herkes biliyor. Ancak ülkemizde televizyonlara çıkarılarak, sempatik hale getirilmeye çalışıldı. İngiltere'de yaptığımız maçta taraftarlarının ceplerinde para ve telefon kalmadı. Holiganizm kimde var Gizli bir tedirginlik oluşturuldu. Bu gizli bir savaştır. Taraftarlarımız baskı altına alınmıştır'' diye konuştu. 
     
</TEXT>
</DOC>
