<DOC>
<DOCNO> 176356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/dunya/adun.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı generalin Kürtlerle muhabbeti 
</HEADLINE>
<TEXT>

   Kürdistan Demokratik Partisi'nin 57. kuruluş yıldönümü törenlerine katılan ABD'li General Petraeus, "Sizi yalnız bırakmayacağız" derken, KDP lideri Barzani için de "O benim kişisel kahramanım" ifadesini kullandı 
      NAMIK DURUKAN Erbil 

   
   Irak'taki Kürdistan Demokratik Partisi'nin KDP 57. kuruluş yıldönümü törenlerine ABD damgasını vurdu. Tribünleri dolduran ABD askerleri, Kürtçe türkülere eşlik edip tempo tuttu. KDP lideri Mesud Barzani, ABD ve İngiltere'ye teşekkür ederken, "Siz olmasaydınız özgür olamazdık" dedi. ABD'nin Musul Sorumlusu General David Petraeus da, "Gelecek kolay olmayacak, ancak sizi hiç yalnız bırakmayacağız" diye konuştu. 
   Partisinin yıldönümü töreni nedeniyle Bağdat'tan Erbil'e gelen Barzani, konuşmasına ABD ve İngiltere'ye teşekkür ederek başladı. KDP'nin yıldönümüyle, Irak'ın diktatörlükten kurtulmasını birlikte kutladıklarını belirten Barzani, "KDP, Irak'ta demokrasinin teminatıdır. Irak'ın özgürlüğü için çok mücadale ettik. Diktatörlük, Kürt, Arap ve diğer gruplarla iyi ilişkiler kurulmasını hep engelledi. Bu kutlamayı Arap, Türkmen, Kürt ve Keldanilerle birlikte yapıyoruz" şeklinde konuştu. 
   Irak'ta özgür, çoğulcu ve federal bir yönetim kurulduğunu belirten Barzani, şunları kaydetti "Artık hiçbir etnik grup ayrımcılığa uğramaksızın özgür Irak içinde temsil ediliyor. Irak'ın yeniden şekillenmesinde dostlarımızla birlikte gayret içinde çalışıyoruz. Kürt ve Arap dostluğu bizim için çok önemli. Bu dostluğu bozacak hiçbir girişimi kabul etmiyoruz. Biz birbirimizin haklarına saygı gösteriyoruz ve anlamaya çalışıyoruz. Irak'ta demokratik ve federal bir sitemden yanayız. Bizi diktatör rejimden kurtaran Bush ve Blair'e, ABD ve İngiliz ordusuyla koalisyon güçlerine teşekkür ediyoruz. Tek başımıza diktatör rejimden kurtulamazdık. Irak ve Kürt halkı bu iyiliği asla unutmayacaktır." 
   
   Kürtçe teşekkür etti 
   ABD'nin Musul bölgesi sorumlusu 101. Hava İndirme Tümeni Komutanı General David Petraeus da kutlamalara katılmaktan dolayı çok mutlu olduğunu belirterek şöyle konuştu "Bugün çok güçlü ve dost müttefikimizle birlikteyiz. Yardımlarınız için teşekkür ederim. Irak'ta Arap, Kürt, Asuri ve Türkmenler liderlik konseyinde temsil ediliyor. Hepsinin haklarına saygı duyuyoruz. Mesud Barzani benim kişisel kahramanım. Kürt halkına ve KDP'ye söz veriyorum. Gelecek kolay olmayacak, ancak sizi hiç yalnız bırakmayacağız." 
   Petraeus konuşmasını Kürtçe, "Çok teşekkür ederim" Zor Spas diyerek bitirdi. 
   
   ABD askerleri tempo tuttu    İslami Hareket'in öldürdüğü KDP Politbüro Üyesi ve Erbil Valisi Hıristiyan Fransuva Hariri'nin adının verildiği 20 bin kişilik stadyum, tören nedeniyle ABD, İngiliz ve Kürt bayraklarıyla süslendi. Gövde gösterisine dönüşen şenlikte stadyumu dolduran coşkulu kalabalık davul zurna eşliğinde halay çekti. Barış güvercinlerinin uçurulduğu ve gece boyunca havai fişek atılan törende, Kürt askerler Kürdistan bayrağıyla yürüyüş yaptı. Kuzey Irak'taki Kürt parti ve örgütleri, bölgedeki uluslararası kuruluşların temsilcileri, Irak Geçici Yönetim Konseyi'nin Kürt Üyeleri, Paris Kürt Enstitüsü Baskanı Kendal Nezan ile çok sayıda ABD askeri ve komutanının katıldığı törende, Kürt marşları ve türküleri okundu. Protokol tribününü dolduran ABD askerleri, Kürtçe türkülere alkışlı tempo tutarak eşlik etti. Etkinlikler, KDP'nin yayın organı K - TV'den canlı yayımlandı. 
   
   Peşmergeler için saygı duruşu yapıldı    KDP lideri Mesud Barzani ile Amerikalı General Petraeus'un birbirlerine destek mesajları verdiği törende, Irak rejimine karşı yürütülen savaşta ölen peşmeler için yapılan saygı duruşunda Iraklılar ve Amerikan askerleri birlikte ayağa kalktılar. 
   
   
</TEXT>
</DOC>
