<DOC>
<DOCNO> 175835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/spor/spo15.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Torunlar veda etti    CROSS Country Dünya Şampiyonası'nın Türkiye ayağı Kapadokya Rallisi'ne 4. etap yarışlarıyla devam edildi. Otomobilde Vural Ak 13.'lüğe çıkarken, motosiklette Kemal Merkit günü yine 7. sırada tamamladı. Kutlu Torunlar ise mekanik arıza nedeniyle yarışa veda etti. 
   
   TOMSFED, TOFS oldu    TÜRKİYE Otomobil ve Motor Sporları Federasyonu'nun TOMSFED ismi, Motosiklet Federasyonu'nun kurulmasıyla Türkiye Otomobil Sporları Federasyonları TOSF olarak değişti. Motor sporlarının yeni temsilcisi Motosiklet Federasyonu'nun ise TMF olarak tescil edilmesine karar verildi. 
   
   Zehirlenme önlemi    FUTBOL Federasyonu, müsabaka talimatına eklediği bir madde ile toplu zehirlenmelerden kulüpleri sorumlu tuttu. 24. maddede kulüplerin zehirlenmeler için önlem alması zorunluluğu vurgulandı ve erteleme isteklerinin kabul edilmeyebileceği bildirildi. 
   
   Ogün'e zam yapıldı    KONYA'DA Trabzon maçında ikinci sarı kart sonrası oyundan ihraç olan Ogün'e PFDK tarafından üç maç ceza verildi. Tecrübeli oyuncuya, ihraç sonrası hakem Yılnur Önen'e hakaret ettiği gerekçesiyle ekstra iki maç ceza kesildi. 
   
   Nihat sahne aldı    İSPANYA'DA Nihat, Real Sociedad'ın İtalyan Udinese ile oynadığı hazırlık maçında 63 dakika görev yaptı. İspanyol basını, Udinese'nin penaltılarda 3-1 kazandığı maçta Nihat için, "El Turco bıraktığı yerden devam ediyor" diye yazdı. 
   
   Servet'te indirim    FENERBAHÇE'NİN, Alex'in transferinin gerçekleşmeme ihtimalini düşünerek, rotasını yeniden Denizlisporlu Servet'e çevirdiği iddia edildi. Yeşil - Siyahlı yönetim ise, genç futbolcunun bonservisini 2 milyon euroya çekti. 
   
   
</TEXT>
</DOC>
