<DOC>
<DOCNO> 154317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/dunya/dun04.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Musul'da kolera tehlikesi 
</HEADLINE>
<TEXT>

     NAMIK DURUKAN Erbil 

     Musul'da ABD'nin girişimiyle yeni yönetim oluşturulma çalışmaları sürerken, belediye hizmetlerinin durması nedeniyle temizlik yapılamıyor. Çöplerin birikmesi nedeniyle de kolera tehlikesi baş gösterdi. Kentte güvenlik ise Saddam döneminde çalışan polisler tarafından sağlanıyor. 
     Musul'a takviye olarak gönderilen 5 bin ABD askerinin kent merkezinde güvenliği tam anlamıyla sağlamasından sonra, yeni yönetimin belirlenmesi çalışmalarına ağırlık verildi. Resmi binaların yakılması ve malzemelerin yağma edilmesi nedeniyle belediye hizmetleri de tamamen durdu. Belediyenin hizmet vermesi için çalışanlara çağrı yapılırken, kentte biriken çöp dağları sağlığı büyük ölçüde tehdit etmeye başladı. Sıcakların bastırmasıyla etrafa koku vermeye başlayan çöplerin kolera tehlikesini artırdığı belirtildi. 
     

</TEXT>
</DOC>
