<DOC>
<DOCNO> 188847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sonspo27.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hapoel Tel Aviv 0 - Gaziantepspor 0 
</HEADLINE>
<TEXT>

     Gaziantepspor'un, İsrail'in Hapoel Tel Aviv takımıyla 0-0 berabere kaldı ve 2. tura yükseldi 
     
     İlk yarı 

     Karşılaşmayı her iki takımın yöneticileri, Gaziantep Milletvekilleri Ahmet Uzer, Mahmut Durdu, Abdülkadir Ateş ve Mehmet Sarı, Gaziantep Valisi Lütfullah Bilgin, Türkiye'nin Lahey Büyükelçisi Tacan İldem, Rotterdam Başkonsolosu Sina Yurtoğlu ile 2 bin 500 dolayında Türk seyirci izledi. Hapoel Tel Aviv takımını ise yaklaşık 500 seyirci destekledi. 
     Oyuna temkinli başlayan Gaziantepspor, savunma güvenliğini ön planda tutup ani ataklarla rakip kalede gol arayışına girdi, ancak bulduğu gol pozisyonlarını değerlendirmede başarılı olamadı. 
     Bir an önce gol bulmak düşüncesiyle oyuna hızlı başlayan Hapoel Tel Aviv'in geliştirdiği ataklar, Gaziantepsporlu savunma oyuncuları tarafından ceza alanına ulaşmadan kesildi. 
     4. dakikada Gaziantepspor önemli bir gol pozisyonundan yararlanamadı. Jaziri'nin gönderdiği topa, penaltı noktası üzerinde boş durumda bekleyen Lazarov kötü vurdu. Elimelech iki hamlede topu kontrol etti. 
     20. dakikada Jaziri'nin ceza alanına yolladığı topu Erdal tamamladı. Halfon'dan seken meşin yuvarlak Elimelech'te kaldı. 
     22. dakikada Erdal'ın ceza alanı dışından Hapoel Tel Aviv kalesine yolladığı meşin yuvarlağı kaleci Elimelech kolaylıkla kontrol etti. 
     23. dakikada Erdal'ın ileri uzattığı topu, ceza alanı ön çizgisi üzerinden yerden düzgün bir vuruşla Cem Baki kaleye gönderdi. Kaleci Elimelech gole izin vermedi. 
     35. dakikada Rosen'in yaklaşık 30 metreden serbest atıştan Gaziantepspor kalesine yolladığı meşin yuvarlak, iyi yer tutan kaleci Ömer'de kaldı. 
     43. dakikada Lazarov'un kullandığı serbest atışta, Hopel Tel Aviv kalesine gelen top, kaleci Elimelech'in kontrolünde direğin yanından auta çıktı. 
     44. dakikada sağ kanattan Lazarov'un Hapoel Tel Aviv kalesine ortaladığı topa, kale alanı içinde yaşanan karambolde İbrahim Toroman dokundu. Meşin yuvarlak yan direkten döndü ve maçın ilk yarısı 0-0 sona erdi. 
     
     İkinci yarı 

     İlk yarıdaki dikkatli oyununu ikinci yarıda da sürdüren Gaziantepspor, savunmasını ilerde kurarak rakip takım futbolcularının ceza alanında etkili olmalarına izin vermedi. Karşı ataklarla gol arayan Gaziantepspor, gol atamamasına karşın ilk maçta elde ettiği 1-0'lık skorla sahadan sevinerek ayrılan taraf oldu. 
     51. dakikada Gaziantepspor bir kez daha gole yaklaştı. Erdal'ın ceza alanı dışından sert şutunda, ağlara gitmekte olan topu kaleci Elimelech çeldi. Kale alanına düşen topu, Lazarov'dan daha çabuk davranan Hapoel Tel Aviv savunma oyuncuları uzaklaştırdı. 
     58. dakikada Hapoel Tel Aviv, Gaziantepspor kalesinde ilk kez tehlikeli oldu. Sağ kanattan Ogbonna'nın kale alanına çevirdiği meşin yuvarlağı, Edri kötü bir vuruşla auta yolladı. 
     Orta alan mücadelesi biçiminde geçen dakikaların ardından, 86. dakikada Gaziantepspor ceza alanı içinde Hapel Tel Aviv tehlikesi yaşandı. Rosen'in sağ kanattan ceza alanına çevirdiği topa Ogbanna vurdu. Devran'ın karnından seken meşin yuvarlak kornere çıktı. 
     88. dakikada Lazarov'un yaklaşık 20 metre mesafeden sert şutunda, top kaleci Elimelech'de kaldı. 
     Karşılaşma 0-0 sona erdi ve Gaziantepspor zorlu karşılaşma sonucunda UEFA Kupası'nda 2. tura yükseldi. 
     
</TEXT>
</DOC>
