<DOC>
<DOCNO> 163345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur06.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Japonları müslümanlığa davet etmedim... 
</HEADLINE>
<TEXT>

     TBMM Başkanı Bülent Arınç, Japonya seyahati sırasında Japonlar'ı Müslümanlığa davet emmesinin söz konusu olmadığını, son 1 yıl içerisinde 80 Japon'un Müslüman olmasından duyduğu memnuniyeti dile getirdiğini bildirdi. 
     Arınç, Gazeteci Baki Özilhan'ın, TRT 2'de yayınlanan ''Televizyon Gazetesi'' programına katılarak sorularını yanıtladı. 
     Japonya gezisine ilişkin anı ve izlenimlerini anlatan Arınç, ''Dönüşünüzde sizi üzen bir şey oldu mu '' sorusu üzerine ''Evet'' dedi. 
     Bir kaç gazetede, Tokyo'daki Türk camiinde Japonlar'ı Müslümanlığa davet ettiğine yönelik haberler yer aldığını ve bunların kendisi başta olmak üzere heyette yer alanlar ile refakatçileri üzdüğünü belirten TBMM Başkanı Arınç, ''Böyle bir konuşma olmadı'' ifadesini kullandı. 
     Japonya'da, mimari açıdan bir şaheser olan ve bütün Türkler'i gururlandıran bir cami bulunduğunu kaydeden Arınç, şunları kaydetti 
     ''Bu camiyi Türkiye'den giden herkes ziyaret ediyor. Biz de sabah kahvaltına gittik. Camiyi gezdik... Sohbet ederken, buranın yapılış öyküsünü dinledik. 
     Bu caminin yapıldığı arsayı, Kazanlı Türkler'den almışız. 1917'de Bolşevik ihtilalinden sonra göç eden 10-15 Kazanlı Türk aile oraya yerleşmiş ve basit, kulübemsi bir ibadet yeri yapmışlar. Yıllarca Türkler gelir ve büyük bir cami yaparlar diye beklemişler. Rahmetli Özal Japonya'ya geldiğinde bu konu kendisine anlatılmış ve ilk adımı o atmış. Daha sonra Sayın Demirel de desteklemiş ve Türkiye'nin katkılarıyla 2000 yılında bu cami bitirilmiş... 
     Bu öyküyü gözyaşları içinde anlattılar. Cami görevlisi arkadaşımız da mimariyle ilgili bilgi verdi. Japonlar'ın gelip ilgiyle incelediklerini, son derece entelektüel olduklarını anlattı. Bize, Japonlar'dan bir yıl içinde 80'inin Müslüman olduğunu söyledi. Ben de memnun olduğumuzu ifade ettim. Müslümanlığa davet etmem söz konusu değil.'' 
     
     ORTADOĞU VE ABD'NİN POLİTİKASI 
     Bir soru üzerine ABD'nin Irak politikasını eleştiren Arınç, ''Halka zorla dayatılan bir yönetim biçimi doğru değil. Irak halkı, kendi demokratik iradesini ortaya koyabilmelidir'' dedi. 
     ABD yönetiminin İran ve Suriye ile ilgili beyanlarının endişe verici olduğunu kaydeden TBMM Başkanı Arınç, ''Hiçbir ülke, zorbalıkla, güç gösterisiyle başka ülkelere dayatmada bulunamaz'' diye konuştu. 
     Arınç, BM organlarının kararlarına dayanmaksızın, ''Ben güçlüyüm, istediğimi yaparım'' anlayışının doğru olmadığını ve onaylanamayacağını ifade etti. 
     Türkiye'nin, İran ve Suriye ile ilgili gelişmeleri yakından izleyeceğini bildiren Arınç, ''Bu ülkelerdeki yönetimin bir başka ülke tarafından tehdit altında bulundurulması değil, o ülkelerin halklarının kedi iradeleriyle yönetim şekillerini belirlemelerinin esas olduğunu'' anlattı. 
     Bölge ülkelerine ''Aba altından sopa gösterildiğini'' belirten Arınç, ''Irak savaşı öncesinde bölgede coğrafya değişiklikleri olabileceği konusunda endişeliydik. Umarım bu gerçekleşmez. Umarım Irak halkı demokrasiye kavuşur'' dedi. 
     
     DOKUNULMAZLIKLAR 
     Bir soru üzerine milletvekili dokunulmazlıkları ve soruşturma komisyonları konusundaki düşüncelerini aktaran TBMM Başkanı Arınç, çözümün, milletvekili ve bakanların yargılamalarının daha çabuk yapılabilmesini sağlamak olduğunu söyledi. 
     Bu yöntemin belirlenebilmesi için TBMM Anayasa Uzlaşma Komisyonu'nun çalışması gerektiğini bildiren Arınç, ''Komisyonu bir an önce çalıştıralım, ilk maddesi dokunulmazlık olan bir seri Anayasa değişikliği üzerinde çalışma yapalım'' çağrısında bulundu. 
     
     AB VE TÜRKİYE 
     Geleceğe dönük beklentileri sorulan TBMM Başkanı Arınç, demokrasi ve hukuk standardını yükseltecek çalışmalara gereksinim olduğunu ve bunların süratle yapılacağına inandığını ifade etti. 
     AB üyeliği konusunda hem iktidar hem de muhalefet partilerinin ortak çabaları bulunduğunu anlatan Arınç, ''Parlamento olarak kendimizi AB hedefine kilitledik. En süratli, isabetli kararları alacağız ve Türkiye'nin kriterler ve ulusal program noktasında yapacağı bir şeyi kalmayacak'' dedi. 
     Arınç, TBMM'nin de AB sürecinde tüm teknik ve fiziksel imkanlara sahip, yasama görevini en iyi şekilde yapacak bir yasama organı haline getirilmesini amaçladıklarını bildirdi. 
     TBMM Başkanı Arınç, ''Türkiye'nin AB ile ilgili çok hızlı yol alacağını ve AB'deki dostlarımızın da buna kayıtsız kalamayacağını düşünüyorum'' diye konuştu. 
     
     BABALAR GÜNÜ SÜRPRİZİ 
     Bu arada, Baki Özilhan tarafından Arınç'a, bugünün Babalar Günü olması dolayısıyla bir hediye paketiyle bir de not sunuldu. 
     Kızı Ayşenur ve oğlu Mücahit tarafından gönderilen ve ''Babacığım, varlığın hep huzur verdi bize. İyi ki varsın, evimizdesin. Seni hep seveceğiz...'' ifadelerinin yer aldığı not, Arınç'ı oldukça duygulandırdı. 
     Arınç, babaların ve baba adaylarının Babalar Günü'nü kutladı. 
     
</TEXT>
</DOC>
