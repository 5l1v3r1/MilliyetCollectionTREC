<DOC>
<DOCNO> 179560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sonspo10.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz... Trabzon'un en büyük kozu, Aybaba'nın bankosu.. 
</HEADLINE>
<TEXT>

     Birinci Süper Futbol Ligi'nde, ilk 4 haftada 7 puan toplayan Trabzonspor'da, Gökdeniz Karadeniz, hem istikrarı hem de attığı gollerle dikkat çekti. 
     Bordo-mavili futbolcu, ligde yaptığı 4 karşılaşmanın 3'ünde 1'er gol atma başarısı göstererek, takımının topladığı 7 puanda önemli rol oynadı. 
     Gökdeniz, ligin ilk haftasında 3-3'lük Konyaspor, ligin üçüncü haftasında 1-0'lık Adanaspor ve ligin 4. haftasında 2-1'lik Akçaabat Sebatspor maçlarında gol atma başarısı gösterdi. 
     
     GEÇEN SEZONA ORAN 

     Bordo-mavili futbolcu, bu sezon geçen sezona oranla golcü kimliği ile daha çok ön plana çıkıyor. 
     Gökdeniz, geçen sezon boyunca ligde 4 gol atarken, bu sezon sadece ilk 4 haftada 3 gol atma başarısı gösterdi. 
     Yıldız oyuncu, geçen sezon ilk golünü ligin 12. haftasındaki Göztepe maçında kaydedebilmişti. 
     
     İSTİKRARLI 

     Şu ana dek bordo-mavili takımda en golcü oyuncu olan Gökdeniz, takım içerisindeki oyuncular arasında da en istikrarlı oyuncu olarak göze çarptı. 
     Gökdeniz, ligde 4 haftada yapılan maçların hepsinde 90'ar dakika sahada görev yaparken, bordo-mavili takımda diğer oyuncular bu başarıyı gösteremediler. 
     
     ERDİNÇ EVLENİYOR... 

     Öte yandan, Trabzonspor'un başarılı savunma oyuncusu Erdinç, bekarlığa veda ediyor. 
     Geçen sezon Kayserispor'dan Trabzonspor'a transfer olan ve bordo-mavili takımda 2. sezonunu geçiren savunmanın değişmez oyuncusu Erdinç, 6 Eylül Cumartesi günü Kayseri'de, Mücevher Çelik ile yaşamını birleştirecek. 
     Erdinç'in düğününe, teknik direktör Samet Aybaba, bazı bordo-mavili futbolcular ve yöneticiler de katılacak. 
     
</TEXT>
</DOC>
