<DOC>
<DOCNO> 198400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/soneko09.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
21. Yüzyılın petrolü Bor... 
</HEADLINE>
<TEXT>

     Çukurova Üniversitesi Ç.Ü , Mühendislik Mimarlık Fakültesi, Maden Mühendisliği Öğretim Görevlisi Yrd. Doç. Dr. Ahmet Mahmut Kılıç, ABD ve Türkiye'nin, dünya bor pazarında yüzde 75'lik bir paya sahip olduklarını söyledi. 
     Kılıç, Bor madeninin Türkiye'nin elinde bulundurduğu önemli, stratejik ve geleceğinde çok önemli rol oynayacak bir maden olduğunu belirtti. 
     Dünyadaki birçok bilim adamının Bor'un 21. yüzyılın petrolü olduğunu belirttiğini ifade eden Kılıç, ''Uzay teknolojisinden bilişim sektörüne, nükleer teknolojiden savaş sanayine kadar pek çok alanın vazgeçilmez hammaddesi durumuna gelen Bor madeni, ülkemizin belki elinde bulundurduğu en stratejik varlık durumundadır'' dedi. 
     ABD ve Türkiye'nin dünya Bor pazarında en büyük paya sahip olduğunu ifade eden Kılıç, şöyle dedi 
     ''Türkiye şu anda dünyadaki toplam Bor rezervlerinin yüzde 64'üne sahip durumdadır. Ama bu oranın, MTA'nın yapmakta olduğu detaylı rezerv tespit çalışmalarıyla birlikte yüzde 80'i bulacağı tahmin edilmektedir. Bu rezerv üretimindeki avantajlarımıza rağmen bugün itibarıyla, dünya bor pazarından almış olduğumuz pay oldukça düşüktür. 1.5 milyon ton yıl dolaylarında olan dünya bor üretiminden Eti Holding yüzde 21'lik bir pay alırken, Us Borax yüzde 65'lik bir pay almaktadır. Türkiye'nin bordan elde ettiği yıllık gelir ortalama 252 milyon dolardır. Halbuki cam elyaf, keçeler, kompozit malzemeler, fiber optikler, iletişim malzemeleri, roket yakıtı, pvc sanayii, zımpara, kozmetik, çelik ve nükleer endüstrisi gibi pekçok sektörde kullanılan bor kimyasalları ve uç ürünlerin pazar büyüklüğü bugün için 40 milyar doların üzerindedir. Türkiye yaklaşık 40 yıl sonra bu stratejik madenin tek üreticisi olacaktır.'' 
     
</TEXT>
</DOC>
