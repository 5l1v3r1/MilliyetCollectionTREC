<DOC>
<DOCNO> 172869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/dunya/dun02.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kadın yargıç olmaz' isyanı 
</HEADLINE>
<TEXT>

   Necef'te Amerikalılar bir kadını yargıç yapınca erkek avukatlar sokağa döküldü, karar iptal edildi 
      DIŞ HABERLER SERVİSİ 

   
   Irak'ta Şii nüfusun yoğunlukta olduğu Necef'te, Amerikalı yöneticilerin kadın yargıç atama kararı büyük tepkiyle karşılandı. Din adamlarının "kadın yargıç şeriata uymaz" yönündeki fetvalarından da güç alan tepkiler karşısında, karar geri çekildi. Amerikalı Yarbay Christopher Conlin, 45 yaşındaki başarılı kadın avukat Nidal Nasır Hüseyin'i Necef kentinin ilk kadın yargıcı olarak atadı. Adliye binasının dışında toplanan onlarca avukat, "Kadın yargıca hayır" sloganları atarken, Yarbay Conlin, kadın avukatların bile tepki göstermesi karşısında şaşkınlığa kapıldı. Sonunda Yarbay Conlin, Hüseyin'den özür dileyerek kendisini yargıç olarak atama kararını iptal ettiğini açıkladı. 
   
   
</TEXT>
</DOC>
