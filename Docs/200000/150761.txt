<DOC>
<DOCNO> 150761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo01.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan Kıbrıs'a gidiyor... 
</HEADLINE>
<TEXT>

     Avrupa şampiyonu milli atlet Süreyya Ayhan, kamp çalışmaları için Kuzey Kıbrıs Türk Cumhuriyeti'ne gelecek. 
     KKTC Çalışma, Sosyal Güvenlik, Gençlik ve Spor Bakanı Ahmet Kaşif, Süreyya Ayhan'ı, dünya şampiyonası öncesinde kamp çalışmalarını yapması için KKTC'ye davet etti. Ayhan, 20 Nisan'da KKTC'de kamp çalışmalarına başlayacak. Antrenörü ve masörüyle birlikte gelecek milli atleti, 30 Mayıs'a kadar Spor Bakanlığı misafir edecek. 
     Bakanlıktan verilen bilgiye göre, Süreyya Ayhan, bir süre önce KKTC'ye yaptığı ziyarette, dünya şampiyonasına hazırlanmak için kampın bir bölümünü KKTC'de yapabileceği yönünde Kaşif'e öneride bulunmuştu. Bakanlık, kamp dönemi boyunca Ayhan'ı, Gazimağusa'daki Palm Beach Otel'de konuk edecek. Ayhan antrenmanlarını Doğu Akdeniz Üniversitesi DAÜ tartan pistinde yapacak. 
     Kampla ilgili görüşmelerin Türkiye Atletizm Federasyonu ile KKTC Spor Dairesi arasında sürdüğünü bildiren Bakan Kaşif, ''Bu tür kamp ve organizasyonların ileriki günlerde de sürdürülebilmesi için karşılıklı çalışmalar devam edecektir'' dedi. Kaşif, KKTC'ye uygulanan spor ambargosuna işaret ederek, Süreyya Ayhan'ın KKTC'de kamp yapmasını taktirle karşıladıklarını belirtti. 
     





</TEXT>
</DOC>
