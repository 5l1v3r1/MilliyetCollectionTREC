<DOC>
<DOCNO> 177722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/ekonomi/eko03.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Otokar'dan 'özel' bir minibüs 
</HEADLINE>
<TEXT>

   Şehiriçinde sıkça gördüğümüz minibüslerin de sonunda 'özel seri'si oldu. Otokar, 40. yıl şerefine "M2000 Platinium"u üretti 
      LEVENT KÖPRÜLÜ 
   
   Otomobillerde alışık olduğumuz "özel seri" yani sınırlı sayıda üretilen araçlar kervanına, bu kez günlük yolcu taşımacılığının yükünü taşıyan minibüsler de eklendi. Türkiye'nin en köklü otomotiv şirketi Otokar, kuruluşunun 40. yılına özel "M2000 Platinium"u üretti. 
   İlk kez İzmir Enternasyonel Fuarı'nda sergilenecek ve sınırlı sayıda üretilecek olan "M2000 Platinium" serisi, özel plaketi, kaçıncı üretim olduğunu belirten seri numarası ve 40. yıl özel anahtarlığıyla birlikte pazara sunuluyor. Otokar M2000 Platinium, henüz satışa sunulmamasına karşın, minibüsçülerden yoğun sipariş almaya başlamış bile... Otokar Genel Müdürü Kudret Önen, 40.yıl özel serisi ile ilgili şunları söylüyor 
   "Günümüzde özellikle büyükşehirlerde minibüsler, şehiriçi toplu taşımacılık hizmetinin yaklaşık yüzde 30'unu karşılıyor. Minibüsle toplu taşımacılık pazarında rakipsiz olan Otokar da, 1963'ten beri bu ihtiyaca cevap veriyor. Bu yıl, kuruluşumuzun 40. yılı nedeniyle müşterilerimize özel bir ürün sunmak istedik ve M2000 Platinium serisini ürettik. M2000 Platinium serisinden bir araca sahip olmak, Otokar müşterileri için bir ayrıcalık olacak." 
   Otokar M2000 Platinium, minibüs sürücülerinin büyük beğeniyle karşıladığı Otokar M2000 modelinin tüm teknik özelliklerini bünyesinde barındırıyor. M2000 Platinium, Xenon mavisi ışık veren farları, beyaz camlı sinyalleri, metalik gri ön panjuruyla dikkat çekiyor. Arkadaysa yeni tasarım uygulanarak, yapıştırma cam, metalik çerçeveli yeni arka sinyal lamba grubu ve tavanda yeniden dizayn edilen havalandırma grubu kullanılmış. M2000 Platinium'un içindeyse kuvvetli iç havalandırma, çift amaçlı ışıklandırma, parlak tutunma boruları, yeni koltuk kumaşı, yeni radyo - teyp, havalı şoför koltuğu ve metalik parçalarla süslenmiş ön panel kullanılmış. 
   
   
</TEXT>
</DOC>
