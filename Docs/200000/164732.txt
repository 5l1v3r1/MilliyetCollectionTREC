<DOC>
<DOCNO> 164732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sondun15.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayınlar arasında yaşam... 
</HEADLINE>
<TEXT>

     Kerkük'te kira ödeyemeyen aileler, kentin dışında, çevresinde çok sayıda mayının döşeli olduğu bilinen askeri yapılarda yaşam savaşı veriyor. 
     Irak'ın kuzeyindeki Kerkük'ün yaklaşık 10 kilometre dışında bulunan bu yapılar, Saddam Hüseyin rejimi sırasında askeri karakol olarak kullanıldı. 
     Yapıların çevresindeki mayınlı alanlar işaretlenmiş bulunuyor. Buralarda yaşayan ailelerin en büyük korkusu, özellikle çocuklarının başına bir kaza gelmesi. 
     Bölgede yaşamak zorunda kalan aileler, mekan tuttukları yapıları kendi olanaklarıyla onarmaya çalışıyor. Aileler, en başta su sıkıntısı yaşadıklarını belirtiyor. 
     Bu yapıların birinde yaşayan ailelerden 6'sı kız 10 çocuk sahibi Muhammed Aziz , kira ödeyemedikleri için harabeye dönen bu yerleri kendi olanaklarıyla onarmaya çalıştıklarını, kendileri gibi bu bölgede birçok ailenin, çevrede çok sayıda mayın tarlası olduğu halde, aynı kaderi paylaştığını ifade etti. 
     ''Saddam rejiminin yıkılmasının ardından birçok kişi işsizlik sorunu yaşıyor. Kiralarımızı ödeyemeyince biz de bu yolu tercih ettik'' diyen Aziz, ''Burada ne su var, ne elektrik, ne de başka bir şey. İki eşeğimizle şehirden su taşıyoruz. Bir de yol kenarında bir şeyler satarak para kazanmaya çalışıyoruz'' dedi. 
     Çevredeki mayınlar konusunda uyarıldıklarını, ancak çaresiz oldukları burada yaşayacaklarını belirten Aziz, ''Tek korkumuz çocuklarımızın başına bir kaza gelmesi'' diye konuştu. 
     Ailenin küçük çocuğu Salih ise ''Zaman zaman yakınımızdaki çöplükte patlamalar oluyor'' dedi. Salih, şehirdeki arkadaşlarını özlediğini söyledi. 
     
</TEXT>
</DOC>
