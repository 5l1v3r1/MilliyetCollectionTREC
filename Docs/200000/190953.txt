<DOC>
<DOCNO> 190953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun20.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban'dan sivil toplumcu kadınlara ölüm tehdidi 
</HEADLINE>
<TEXT>

     Afganistan'daki Taliban savaşçıları, hükümet dışı örgütler için çalışan Afgan kadınlarını ölümle tehdit etti. 
     Merkezi Pakistan'da bulunan Afgan haber ajansı AIP'nin haberine göre, Taliban savaşçıları, ülkenin doğusundaki Lagman eyaletinde, yetkililer ve vatandaşlara dağıttıkları bildiride, ''yabancı sivil toplum örgütlerinde çalışan Afgan kadınlarının kesinlikle ölümle cezalandırılacağı'' tehdidinde bulundu. 
     Afgan şoförlerine de yabancıları taşımamaları uyarısında bulunulan bildiride, ''ülkedeki Amerikan askerlerine karşı cihadın her Müslümanın görevi olduğu'' vurgulandı. 
     Öte yandan, İslam Fedaileri adlı bir örgüt, Afganistan sınırındaki Pakistan kenti Peşaver'de bir gazeteye yolladığı mektupta, ABD'nin desteklediği Afgan hükümetine arka çıkacak din adamlarını hedef alacağı tehdidinde bulundu. 
     
</TEXT>
</DOC>
