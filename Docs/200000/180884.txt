<DOC>
<DOCNO> 180884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sonspo02.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Sümer'in arkasındayız... 
</HEADLINE>
<TEXT>

     Trabzonspor Teknik Direktörü Samet Aybaba, Kulüp Başkanı Özkan Sümer'in istifasına saygı duyduklarını ve her zaman arkasında olduklarını söyledi. 
     Samet Aybaba, yaşamını Mücevher Çelik ile birleştiren Trabzonspor'un genç futbolcusu Erdinç Yavuz'un, Elit Düğün Salonu'ndaki düğününde, Özkan Sümer'in istifasına üzüldüklerini kaydetti. 
     Aybaba, Sümer'in Fenerbahçe'nin saha kapatma cezasının kaldırılmasına siyasetçilerin karışmasından dolayı büyük üzüntü duyduğunu belirterek, ''Başkanımız her zaman saygı duyduğumuz işler yapmıştır. İstifa kararından sonra kendisiyle görüştük. Bize nasıl bir yol izleyeceğimiz konusunda bilgiler verdi. Takımın bana eskisinden daha çok ihtiyacı olduğunu söyleyerek göreve devam etmemi istedi. Başkanımızın kararına saygı duyuyoruz ve her zaman arkasındayız'' diye konuştu. 
     Kendisinin istifa etmesinin söz konusu olmadığını ifade eden Aybaba, ''Böyle bir karar almamı gerektirecek bir şey yok. Görevimin başındayım. Takımımız bu olaydan tabii ki etkilendi ama, daha az etkilenmesi için çalışacağız'' dedi. 
     Futbol şube sorumlusu Kenan Sönmez de yönetimin bugün toplanacağını belirterek, yönetim kurulunun Özkan Sümer'in istifasını geri almasını isteyebileceğini kaydetti. 
     
</TEXT>
</DOC>
