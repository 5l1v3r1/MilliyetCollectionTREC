<DOC>
<DOCNO> 191790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sondun13.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Uşak "Prenses Diana'nın sırlarını oğlu William'a açıklayacağım" 
</HEADLINE>
<TEXT>

     "A Royal Duty" adlı kitabına ilişkin açıklamalarını sürdüren, Prenses Diana'nın eski uşağı Paul Burrell, Diana'nın yaşamı hakkında çok şey bildiğini, ancak bunları sadece prensesin büyük oğlu Prens William ile paylaşabileceğini bildirdi. 
     Kitapta yer alan unsurların sadece prensesin tavrını netleştirmeye yönelik olduğunu belirten Burrell, kendisine yapılan ihanet suçlamalarını reddederken, "Daha açıklanacak çok sır var, ama bunları asla açıklamam" diye konuştu. 
     Prens William ile görüşüp ona bu kitabı neden yazdığını anlatmayı çok istediğini de belirten Burrell, "William'a, prensesin yaşamının, kendisi ve kardeşi Harry'nin yatılı okulda olduğu dönemdeki sır perdesini kaldırmasında yardımcı olacağım. Karşıma oturtup, 'bak bu bildiklerim, bu hissettiklerim, bunlar da bilip de asla anlatmayacaklarım' diyeceğim. Kimse bu görüşmenin içeriğini bilmeyecek. William hoşlansa da, hoşlanmasa da bu gerçekleri öğrenmeli" dedi. 
     
</TEXT>
</DOC>
