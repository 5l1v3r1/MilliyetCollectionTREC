<DOC>
<DOCNO> 169063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/spor/ytan.html </URL>
<DATE> 2003/07/13/ </DATE>
<TIME>  </TIME>
<AUTHOR> Mehmet TAN  </AUTHOR>
<HEADLINE>
Trabzonspor yaratıcılıktan uzaktı 
</HEADLINE>
<TEXT>

     Trabzonspor Teknik Direktörü Samet Aybaba, ilk onbirde muhtemelen ceza alacak oyuncularını sahaya sürmedi. Ali Şen ve Yattara, Somers ve Fatih'in görevlerini üstlendiler. 
     Bordo - Mavililer dörtlü alan savunmasından vazgeçmiyor. Ancak, savunmanın merkezindeki iki oyuncu Recep ve Erdinç son derece ağır gözüktüler. Buna karşın, bire bir adam markajında Jan Koller ve Tomas Rosicky ile iyi boğuştular. Trabzonspor'un sol kanadı elek gibi. Bu alanda kullanılan Karel D'haane, çok yetersiz kaldı. 
     Orta alanda bütün yük Hüseyin'in omuzlarını bindi. O da bir süre sonra oyundan düştü. Gökdeniz çok koştu ancak aynı oranda üretici olamadı. Ali Şen çalışkan ama sorumsuz. Va De Paar'ın daha önce tembelliği vardı, gözlemlemiştik. Dün gece ise miskinliği üzerindeydi. Kendine güveni olsa 68. dakikada yakaladığı pozisyonu sürer gol yapardı. O vurmayı tercih etti. Hem de kaleci Lehmann'ı üzerine. 
     Yattara ile ilgili kanaatlerimiz giderek netleşiyor. Ne denildiği kadar fişek gibi ve ne de öylesine ahım şahım top kullanma becerisi var. Dahası, bir takım oyuncusu değil. İleri ikilinin bir ayağını oluşturan bu oyuncunun Mehmet Yılmaz ile arasındaki mesafe giderek açıldı ve 40 metreye kadar çıktı. 
     Hasan, kalede güvenini giderek kazanıyor. İki mükemmel refleksle iki mutlak golü önledi. 
     Dortmund hazır değildi. Trabzonspor ise o bilinen yaratıcılığından uzak olduğu için müsabakayı kazanamadı. 
     

</TEXT>
</DOC>
