<DOC>
<DOCNO> 177477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sonspo12.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da tek hedef galibiyet... 
</HEADLINE>
<TEXT>

     Birinci Süper Lig'de yarın Adanaspor ile karşılaşacak olan Trabzonspor, Adana'da Seyhan Oteli'nde kampa girdi. 
     Teknik direktör Samet Aybaba, cezalı ve sakat oyunculardan dolayı sezon başından bu yana ideal kadrolarıyla oynayamadıklarını söyledi. 
     Adanaspor maçında sahaya sakat olan Fatih Tekke, antrenman eksiklikleri bulunan kaleci Petkoviç ve Sommers ile cezalı olan Oumar'dan yoksun çıkacaklarını belirten Aybaba, şöyle konuştu 
     ''Lige iyi başlayamadık. Yapılan eleştiri ve tepkilere hoşgörüyle bakıyorum. Ancak içinde bulunduğumuz ortamı herkes bilmiyor. Başta özel maçta kart gören Fatih, Konyaspor maçında Yattara ve Hüseyin''in son Fenerbahçe maçında ise Oumar'ın kart görüp cezalı duruma düşmeleriyle yeni transferler Romaschenko ve Bayram'ın antrenman eksiklikleri sistemimizi olumsuz etkiledi. 
     Bunları mazeret olarak kabul etmiyoruz. Bizden beklenenleri biliyoruz. Adanaspor maçı kolay geçmeyecek. Çünkü her 2 takımın da galibiyeti yok. Geçen yıl da Adanaspor'u deplasmanda yenerek toparlanmıştık. Kritik günler geride kaldı. Adanaspor'u yenerek bunu kanıtlayacağız. Cesur bir hakemle sevinen taraf olacağımıza inanıyorum.'' Yönetimle bir sorunu bulunmadığını da ifade eden Aybaba, ''Her kulüpte bazı olaylar yaşanır. Bunları büyütmemek gerekir. İnanıyorum ki biz maç kazanalım herşey düzelecektir'' diye konuştu. 
     Bu arada idrar yollarında enfeksiyon rahatsızlığı nedeniyle özel bir doktora muayene ettirilen Erdinç'in, sağlık durumunun iyi olduğu belirtildi. Trabzonspor'un akşam saat 18.00'de Fatih Terim Tesisleri'nde ter antrenmanı yapacağı da bildirildi. 
     
</TEXT>
</DOC>
