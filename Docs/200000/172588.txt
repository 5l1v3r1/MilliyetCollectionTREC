<DOC>
<DOCNO> 172588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sonspo13.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahmut Uslu Ortega dönemez.. İskelet yüzde 90 hazır... 
</HEADLINE>
<TEXT>

     Fenerbahçe Kulübü Asbaşkanı Mahmut Uslu, takımın bu sezonki iskeletinin yüzde 90 oranda hazır duruma geldiğini, Ariel Ortega'nın ise dönmesinin söz konusu olmadığını söyledi. 
     Kuşadası'ndaki 43. Uluslararası Hakem Semineri'ne gelen Mahmut Uslu, gazetecilerin sorularını yanıtladı. 
     ''Kulüplerin, transfer edilen futbolcuların gerçek değerlerini sakladıklarına'' ilişkin bir soruyu yanıtlayan Uslu, şunları söyledi 
     ''Böyle birşey olmaz. Biz, kamu yararına faaliyet gösteren bir derneğiz. Niye böyle bir yola başvuralım. Son aldığımız Brezilyalı oyuncunun 4.5 milyon dolar olduğu yazıldı. Biz resmi internet sitemizden 700 bin dolara aldığımızı açıkladık. Daha ne yapalım. Medyadan rica ediyoruz bu tür şeyleri yazmasınlar. Bir de futbolculara çeşitli ödemeler var. Prim, maç başı gibi. Biz bunları belirtiyoruz.'' 
     
     TAKIMIN İSKELETİ HAZIR 
     Uslu, Fenerbahçe'nin bu sezonki iskeletinin yüzde 90 oranda hazır duruma geldiğini, ancak transferin bitmediğini belirterek, ''Daum ile yapacağımız toplantıdan sonra transfer çalışmaları sürecek. Takımın durumu şu anda iyi. Geçen yıl da büyük hedeflerle yola çıkmıştık ama başarılı olamadık. Bu sezon, bu başarısızlığı unutturmak için azimliyiz'' dedi. 
     Uslu, Ortega ile ilgili bir soruya karşılık da, ''Bunu yazanlara sormak lazım. Ortega'nın dönmesi söz konusu değil. Gelişmeleri avukatlarımız takip ediyor'' diye konuştu. 
     
</TEXT>
</DOC>
