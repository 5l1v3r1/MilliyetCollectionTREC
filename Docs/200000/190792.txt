<DOC>
<DOCNO> 190792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo37.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü Üzgünüm ama Barca'dan gitmeyeceğim 
</HEADLINE>
<TEXT>

     A Milli Futbol Takımı kalecisi Rüştü Reçber, bugün İspanyol basını için düzenlediği basın toplantısında FC Barcelona'da ilk 11'de forma şansı bulamamasından dolayı üzüntü duyduğunu söyledi. 
     Tercüman aracılığıyla konuşan milli kaleci, ''Barcelona ile sözleşme imzaladığımda başka şeyler umuyordum. Ben profesyonelim ve şimdi teknik direktör bu sistemi kullanıyor, saygı duymak zorundayım. Her futbolcu gittiği takımda oynamak ister, oynamayacağını bilen hiçbir futbolcu sözleşme imzalamaz'' dedi. 
     Sözleşme imzalamadan önce kulüp başkanı Laporta ile görüştüğünü ve kendisine ''Barcelona'ya senin gibi bir oyuncu gerekiyor'' dediğini kaydeden Rüştü, ''O, bunu kabul ediyor. Barcelona gibi büyük bir kulüpte oynamak istiyordum ve sözleşmeyi imzaladım. Ama bu olayda başkan hiçbirşey yapamaz. Çünkü Barcelona'da sistem oturdu'' görüşünü savundu. 
     
     ARA TRANSFERDE NE OLUR 

     Milli kaleci ayrıca, ''Şu anda milli takımı düşünüyorum. Eğer Avrupa Şampiyonası'na katılırsak, oynatılmama riskimin olduğunu görüyorum. Bu yüzden Barcelona'da herşeyi deneyip oynamak için sonuna kadar umut etmek ve bir fırsat yakaladığım zaman takım için en iyisini yapmak istiyorum'' derken, FC Barcelona'da oynamamayı sürdürmesi durumunda 2004 yılı haziran ayında Portekiz'de düzenlenecek Avrupa Futbol Şampiyonası'nda Türk Milli Takımı'nda oynatılmasının tehlikeye girebileceğini savundu. 
     Bu arada aralık ayında ara transferde başka takıma gidip gitmeyeceği konusundaki bir soruya da Rüştü, ''Gitmeyi düşünmüyorum. Şu anda önemli olan oynayıp, oynamamak değil takımı düşünmeliyim. Çünkü iyi bir durumda değiliz'' yanıtını verdi. Rüştü, lig maçlarında ilk 11'de Victor Valdes'in oynatılıp, kendisinin yalnızca Avrupa kupası maçlarında oynatılmasının teknik direktör Frank Rijkaard'ın taktiri olduğunu sözlerine ekledi. 
     
</TEXT>
</DOC>
