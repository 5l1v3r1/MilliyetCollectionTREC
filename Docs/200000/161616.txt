<DOC>
<DOCNO> 161616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/yasam/yas01.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz niye Olimpiyat'a gidelim, o bize gelsin 
</HEADLINE>
<TEXT>

Burnumuzun dibinde yapılacak 'Atina 2004 Olimpiyatları' için satışa çıkarılan 5 milyon bilet bitti bitiyor. Ama üç kez olimpiyata ev sahibi adayı olan Türkiye'den 'şimdilik' 16 bilet satın alındı... 
     MURAT AĞCA İstanbul 

     Atina'da düzenlenecek 2004 Olimpiyatı'na Türk vatandaşları 'henüz ilgi göstermiyor.' Modern olimpiyatlar tarihinde ilk kez Türkiye'nin bu kadar yakınında yapılacak ve ülkemizin de 12 dalda rekor sayıda sporcuyla katılımının beklendiği Yunanistan'daki olimpiyat oyunları için şimdiye kadar Türkiye'de sadece 16 bilet satıldı. 
     Biletlerin biri açılış, beşi kapanış seremonileri, geri kalanları da atletizm, basketbol ve voleybol dalları için talep edildi. 
     
     Son dakikayı bekliyorlar 
     Bilet satışının Türkiye'deki yetkili kuruluşu olan Turizm ve Seyahat Acenteleri Vakfı'ndan TURVAK Yusuf Yazıcı, geçen haftaya kadar sıfır olan rakamın son birkaç günde hareketlendiğini belirterek şunları söyledi "Dünya'da iki yıldır bilet satılıyor. Ancak maalesef Türkiye'nin kaderi bu. Hep son dakikada harekete geçiyoruz. Sonra da sorunlarımıza torpille, ricayla çare arıyoruz. Bir türlü organize olamıyoruz. Ama ekonomik krizin etkisini de unutmamak gerek." 
     Üç kez olimpiyata aday olmuş bir ülkede bu tip bir bilincin oluşmamasının düşündürücü olduğunu da vurgulayan Yusuf Yazıcı sözlerini şöyle sürdürdü "Elimizden geleni yapıyoruz. Tüm büyük kurum ve kuruluşlara mektup yolladık. Gazetelere ilan verdik. Irak Savaşı'nı bahane ederek Atina Olimpiyat Komitesi'nden ATHOC de bize öncelik ve anlayış göstermeleri için ricada bulunduk. Ancak sonuç ortada." 
     

</TEXT>
</DOC>
