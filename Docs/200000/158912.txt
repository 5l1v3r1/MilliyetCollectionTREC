<DOC>
<DOCNO> 158912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/ekonomi/eko06.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Deutsche Bank Doğan Yayın Holding, hisselerini gerçek değerine yükseltecek 
</HEADLINE>
<TEXT>

EKONOMİ SERVİSİ 
     Deutsche Bank, Doğan Yayın Holding'in halka açık iştirakleri olan Hürriyet, Milliyet ve Doğan Burda Rizzoli'nin DBR hisse senetlerini satın almasını buyback değerlendirdiği bir rapor yayımladı. Raporda, Doğan Yayın Holding'in yapacağı işlem ile gerçek değerlerinin altında olduğuna inandığı iştiraklerini gerçek değerine yükseltmeyi amaçladığı kaydedilirken, "Bizim hesaplarımıza göre Doğan Yayın Holding hisseleri gerçek değerlerinin yüzde 27 altında bulunuyor, bu boşluk kadar satın alma yapılabilir" yorumuna yer verildi. 
     Değerlendirmede, Türkiye'de ilk kez başvurulan bir yöntemle satın almayı gerçekleştirecek olan Doğan Yayın Holding'in 2003 yılı sonunda yaklaşık 129 milyon dolar kazanç sağlayacağı ve adı geçen hisselere yaklaşık 13 milyon dolarlık bir fon ayıracağı belirtildi. 
     Raporda, "13 milyon doların, Hürriyet, Milliyet ve DBR arasında nasıl dağılacağı bilinmemekle birlikte, kaynaktan en büyük payı medya grubunun sermayesi en büyük şirketi olan Hürriyet'in alacağı tahmin ediliyor" denildi. Raporda hangi hisse senedinin ne kadar alınacağının ilk çeyrek mali sonuçlarıyla birlikte duyurulacağı bildirildi. Ayrıca, Doğan Yayın Holding'in yaptığı işlemin bir spekülasyon olmayıp, grubun satın aldığı iştirak hisselerini üç yıl boyunca elinde tutacağı da vurgulandı. 
     
     'Reklam pazarı büyüyecek' 
     Deutsche Bank ayrıca reklam pazarı hakkındaki yaklaşıma da yer verdi. Türkiye'de toplam reklam pazarının ülke Gayri Safi Milli Hasılası'nın yüzde 0.4'üne eşit olduğu vurgulanarak şöyle devam edildi "Reklam pazarının GSMH'ye oranı Çek Cumhuriyetin'de yüzde 1.2, Macaristan'da ise yüzde 1.4'tür. Biz Türk reklam pazarında uzun dönemli büyümenin devam edeceğini düşünüyoruz. Hürriyet'in yazılı medya toplam reklam pazarından yüzde 41, Milliyet'in ise yüzde 13 pay aldığı göz önüne alınırsa üç yılda her iki şirketin gelirlerinde dolar bazında yüzde 50 artış olabilir." 
     

</TEXT>
</DOC>
