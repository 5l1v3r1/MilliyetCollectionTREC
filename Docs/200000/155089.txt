<DOC>
<DOCNO> 155089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/soneko18.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelir vergisindeki geçici vergi oranı yüzde 20'ye çıktı 
</HEADLINE>
<TEXT>

     Gelir ve kurumlar vergisi mükellefleri, ikinci geçici vergi döneminin başlangıç tarihi olan 1 Nisan'dan itibaren geçici vergiyi 5'er puan zamlı ödeyecek. 
     Çeşitli Vergi Kanunlarında değişiklik yapan ve 24 Nisan'da yürürlüğe giren yeni vergi düzenlemelerine ilişkin uygulama tebliğleri de hazırlandı. 
     Önümüzdeki günlerde Resmi Gazete'de yayımlanacak olan Gelir Vergisi Genel Tebliğine göre, gelir vergisi oranlarında yapılan değişikliğe paralel gelir vergisindeki geçici vergi oranı da yüzde 15'den 20'ye çıktı. 
     Buna göre, gelir vergisi mükelleflerinin birinci geçici vergi dönemi 31 Mart 2003 tarihinde sona erdiğinden, bu mükelleflerin bu döneme ilişkin olarak beyan ettikleri geçici vergi matrahlarına yüzde 15, takip eden döneme ait geçici vergi matrahlarına ise yüzde 20 oranında geçici vergi uygulanacak. 
     
     YATIRIM İNDİRİMİ İSTİSNASI 
     Yatırım indiriminde teşvik belgesi alma zorunluluğunu kaldıran yeni düzenleme uyarınca da, ticari ya da zırai kazançları bilanço esasına göre tespit edilen mükellefler, 24 Nisan tarihinden itibaren, faaliyetlerinde kullanmak üzere satın aldıkları ya da imal ettikleri amortismana tabi iktisadi kıymetlerin maliyet bedellerinin yüzde 40'ını ilgili kazançlarından yatırım indirimi istisnası olarak indirebilecek. 
     Yatırım indiriminden yararlanma hakkı olan mükellefler, 24 Nisan'dan sonraki ilk geçici vergi dönemine ilişkin beyannamenin verileceği tarihe kadar hesap dönemi takvim yılı olanlar için 15 Mayıs 2003 tercihlerini bağlı oldukları vergi dairesine bildirmek kaydıyla yeni düzenlemeden yararlanabilecek. 
     Birden fazla yatırım teşvik belgesinin bulunması durumunda, bu tercihin alınan bütün yatırım teşvik belgeleri için yapılması gerekecek. Bu durumda, teşvik belgeleri kapsamındaki yatırımlarla ilgili olsa dahi 24 Nisan'dan itibaren yapılacak harcamalar için yeni düzenleme çerçevesinde yatırım indiriminden faydalanılacak. 
     
     KURUMLAR VERGİSİ TEBLİĞİ 
     Kurumlar Vergi Genel Tebliğine göre de kurumlar, 31 Mart 2003 tarihine kadarki birinci geçici vergi döneminde yüzde 25, bunu takip eden vergi dönemlerinde ise yüzde 30 oranında geçici vergiye tabi olacak. 
     Özel hesap dönemine tabi kurumlar vergisi mükelleflerinin geçici vergileri ise Nisan ayının içinde bulunduğu geçici vergi döneminden itibaren yüzde 30 oranına göre hesaplanacak. 
     
     DAĞITILACAK KAR PAYLARI ÜZERİNDEN VERGİ 
     Kurumlarca dağıtılacak kar payları üzerinden yapılacak gelir vergisi tevkifatına ilişkin düzenleme uyarınca da, tam mükellef kurumlar tarafından tam mükellef gerçek kişilere, gelir ve kurumlar vergisi olmayan mükelleflere, bu vergiden muaf olanlara, dar mükellef gerçek kişilere dağıtılan kar payları üzerinden Bakanlar Kurulu'nca belirlenen oranlarda tevkifat yapılacak. 
     Tam mükellef kurumlardan kar payı alan tam mükellef kurumlar vergisi mükellefleri ile Türkiye'de bir işyeri ya da daimi temsilci aracılığıyla kar payı elde eden ve bu paylarını kurum kazancına dahil ederek beyan edecek olan dar mükellef kurumların kar payları üzerinden tevkifatta bulunulmayacak. 
     Bu şekilde kar payı elde eden tam mükellef kurumun sözkonusu kar paylarını sayılan gerçek veya tüzel kişilere dağıtması aşamasında, dağıtılan kısım üzerinden tevkifat işlemi gerçekleştirilecek. 
     Yıllık veya özel beyanname veren dar mükellef kurumların da menkul sermaye iradının ana merkeze aktarılan tutarı üzerinden tevkifat yapılacak. 
     
     KANUNEN KABUL EDİLMEYEN GİDER 
     Bu arada söz konusu tebliğde, gelir ve kurumlar vergisi mükelleflerinin 2003 yılı Ocak-Mart geçici vergi dönemi kazançları için gider indirimi kısıtlaması uygulamasına esas alınacak indirim oranı yüzde 66.15 olarak tespit edildi. 
     Buna göre, mükellefler kullandıkları yabancı kaynaklara ilişkin gider ve maliyet unsurlarının yüzde 16.'ünü kanunen kabul edilmeyen gider olarak dikkate alacak. 
     
</TEXT>
</DOC>
