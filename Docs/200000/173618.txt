<DOC>
<DOCNO> 173618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/spor/bnba.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Teksaslı Türkoğlu 
</HEADLINE>
<TEXT>

   NBA kariyerinde yepyeni bir sayfa açılan Hidayet'in, son şampiyon San Antonio Spurs'ta ilk 5 şansı çok yüksek. Milli oyuncumuz joker olacak 
      NBA'ye yakın plan 
METE AKTAŞ 
mete.aktas altinciadam.net 

   
   
   Sacramento Kings, son şampiyon San Antonio Spurs ve Indiana Pacers, 5 oyuncunun el değiştirdiği takasa imza atarak, NBA'de 2003 - 04 sezonunun kaderini etkileyebilecek hamlede bulundular. Sacramento Hidayet Türkoğlu'nu San Antonio'ya, pivot Scot Ploord'ı da Indiana'ya gönderirken, Indiana All - Star pivot Brad Miller'ı Sacramento'ya, swingman Ron Mercer'ı ise Spurs'e gönderdi. Hidayet ve Mercer'ı alan Spurs ise sadece Pacers'a gönderdiği 38 yaşındaki Danny Ferry ile yollarını ayırmak zorunda kaldı. 
   Peki, Sacramento Kings kendi elleriyle şampiyonluk yarışındaki en önemli rakiplerinden biri olan Spurs'ü neden güçlendirdi Hidayet Türkoğlu'nu neden gözden çıkardı Hidayet'i bundan sonra ne bekliyor San Antonio'ya uyum sağlayabilecek mi Bu hafta, bu soruların yanıtını bulmaya çalışacağız... 
   
   Pivot kıtlığı 
   Geçen sezon Indiana Pacers forması ile başarılı bir sezon geçiren 27 yaşındaki Brad Miller, NBA'de her takımın göz koyduğu oyunculardan biriydi. Bu yaz free - agent olan Miller, Pacers'ın Jermaine O'Neal ile 7 yıl için 120 milyon dolarlık sözleşme imzalamasının ardından, kendisine yeterli parayı öneremeyeceği düşüncesiyle, başta Utah Jazz ve Denver Nuggets olmak üzere birçok takımla flört etmeye başlamıştı. Miller'ı bedava kaybetmek istemeyen Pacers kendisini, "imzala ve takas et" yöntemiyle uzun ihtiyacı duyan bir takıma göndermeyi planladı. Pacers'ın teklif götürdüğü takımlardan biri de Sacramento Kings'ti. 
   Kings, 2003 - 04 sonunda sözleşmesi bitecek 36 yaşındaki pivot Divac'ın boşalan koltuğuna varis arıyordu ve iyi uzun sıkıntısının had safhada olduğu dönemde Miller gibi pivotu almak, takımın geleceği açısından başarı olacaktı. 
   
   Şanssız Hido 
   Kings'in bu takasa girişmesindeki bir diğer önemli faktör Hidayet Türkoğlu'nun geçen sezon çeşitli sebeplerden ötürü kendisinden bekleneni verememesiydi. Hido, ilk 5'e yerleşme hedefi ile başladığı 2002 - 03 sezonunun başlarında geçirdiği talihsiz sakatlıklardan sonra kendisini rotasyonda arka sıralara düşmüş buldu. Hido'nun bu düşüşündeki bir neden de sakatlığı sırasında transfer edilen 32 yaşındaki Jimmy Jackson'ın etkileyici performans göstermesiydi. Öyle gözüküyor ki, Kings'in beyin takımı, Hidayet'in hiçbir zaman beklenen patlamayı yapamayacağını ve bırakın All - Star forvet Peja Stojakovic'in koltuğunu zorlamayı, skorer guard Doug Christie'yi bile ilk 5'deki yerinden edemeyeceğini düşündü ve takas için tetiği çekti. 
   Sacramento, bu tür şüphe ve endişelere sahipken, bir kişi vardı ki, Hidayet'in gerekli şans verildiği takdirde bambaşka oyuncu olacağına inanıyordu San Antonio Spurs'un Genel Menajeri R.C. Buford. Buford, 17 yaşından beri tanıdığını söylediği Hido'yu alma şansları olduğunu farkettiğinde, tereddüt etmeden oyuncumuzu, Kaliforniya'dan Teksas'a taşıyan hamleyi yaptı. 
   
   Önemli rol 
   Play - off tecrübesine sahip olan ve en üst düzeyde rakipleriyle başarıyla mücadele edebileceğini ispatlayan Hidayet, şampiyonluk unvanını korumak isteyen Spurs'ün bu hedefinde çok önemli rol oynayacak. Her şeyden önce Hidayet'in yeni takımında ilk 5 başlama şansının çok yüksek olduğunu belirtelim. 5 numara dışında her pozisyonda oynayabilecek yeteneğe sahip Hido, takımdan ayrılan yedek point guard Speedy Claxton ve ayrılmasına kesin gözüyle bakılan swingman Stephen Jackson'ın boşluklarını dolduracak, Spurs'un dış atıcı eksikliğini de giderecek. Kısacası Hidayet, Spurs'ta tam anlamıyla "joker" rolüne soyunacak. Şampiyonluğa oynayacak bir takıma takas edilmesi ve ilk 5 başlama olasılığının yüksek olmasının yanı sıra Hidayet'i, 2003 - 04 sezonunda maksimum performans sergilemesine teşvik edecek bir başka faktör de, 1 Temmuz 2004 günü free - agent olacak olması. Bu sezon 1.995 milyon dolar kazanacak Hido, iyi sezon geçirdiği takdirde bol sıfırlı yeni kontrata imza atabilecek. 
   
   
</TEXT>
</DOC>
