<DOC>
<DOCNO> 189787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/spor/spo03.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ROBOCOP 
</HEADLINE>
<TEXT>

   Galatasaray'ın biyonik adamı Hakan Şükür, bugüne kadar sekiz kırık, iki çıkık atlatıp, sahalara geri döndü 
      CAN TONGO 

   
   Sakatlık tanımıyor 
   TÜRK Futbolu'nun gelmiş geçmiş en iyi futbolcuları arasına giren Hakan Şükür, golleri kadar sakatlıklarıyla da gündemden hiç düşmedi. Bugüne kadar birbirinden ağır sakatlıklar geçiren yıldız futbolcu, fiziksel dayanıklılığı sayesinde beklenenden çok daha kısa sürelerde sahalara döndü. Golcü, son kabusu Çaykur Rize'de yaşadı. Yüzüne gelen bir tekme 3. kez burnunun kırılmasına neden oldu. 
   
   İngiltere şoku 
   HAKAN Şükür'ün vücudunda bugüne kadar tam 8 kırık meydana geldi. Üç kez burnu, iki kez ayak parmağı, bir kez kolu ve bir kez de el parmağı kırılan golcü futbolcu, en ağır darbeyi İngiltere'de yedi. Blackburn de oynarken dizinde kırık meydana geldi ve 6 ay sahalardan uzak kaldı. Hakan zor maçların hepsinde ya maske, ya da alçıyla sahaya çıkarak fedak rlık gösterdi. 
   
   Yarın forma giyecek 
   DOKTORLARIN mucize adam olarak isimlendirdiği Hakan Şükür'ün antrenmanda omuzu, son Juventus maçında ise dirseği çıkmıştı. Daha önce çeşitli kez adalelerinden ağır sakatlık geçirip, ayak bilek bağları kısmen kopan Hakan, şimdi kırık burnuyla Olympiakos maçında oynayacak. Dünkü idmanda kendini deneyen başarılı oyuncu, takımdaki yerini alacağını açıkladı. 
   
   Casus Terim Komşu basınına yakalandı 
   TEKNİK Direktör Fatih Terim, yarınki rakipleri Olympiakos'u büyüteç altına aldı. Tecrübeli teknik adam, Yunan ekibinin Kalithea'yı 2 - 0 yendiği maçı izlemek için gizlice Atina'ya gitti. Maç sırasında Yunan basınına yakalanan Terim, "Olympiakos'u tanıyorum. Ancak bir kez daha yakından izlemek istedim. Bu yüzden herhangi bir program yapmadan geldim" diye konuştu. 
   
   İlk golün önemi 
   YUNAN gazetecilerin sorularını yanıtlayan tecrübeli hoca, ilk dakikalarda atacakları bir golün galibiyetin anahtarı olacağını iddia etti. Fatih Terim, "İki takım için de çok zor bir maç olacak. Olympiakos'ta Giovanni, Georgeviç ve Castillo'yu beğendim. Özellikle ilk yarıda çok etkili oynadılar. Taraftarımızın desteğiyle 3 puan alacağımıza inanıyorum" dedi. 
   
   Son fire Tamas 
      GALATASARAY'DA sakatlar kervanına Gabriel Tamas da katıldı. Bileği şişen Rumen futbolcu son dakikada kadrodan çıkarıldı. Akşam yapılan tek çalışmanın ardından Sarı - Kırmızılılar, Florya'da kampa girdi. Teknik Direktör Fatih Terim, 20 kişilik kamp kadrosuna sakatlığı devam eden Orhan Ak ile uzun süredir formadan uzak kalan Ali Lukunku'yu da dahil etti. 
   
   Cim-Bom'un puan özlemi 
   FATİH Terim yönetimindeki Galatasaray, Avrupa'da fırtınalar estirdiği günleri mumla arıyor. Sarı-Kırmızılılar, Terim'in göreve başladığı 2002-2003 sezonunda Lokomotiv Moskova deplasmanında elde ettiği 2-0'lık zaferden bu yana, üç puanı bir arada göremedi. Cim-Bom, Avrupa'da oynadığı son 7 maçta 6 mağlubiyet 1 beraberlik elde etti. 
   
   Eyvah Hakem İsviçreli Meier 
   UEFA, Galatasaray-Olympiakos maçına İsviçreli hakem Urs Meier'i atadı. Dünyaca ünlü hakem, bugüne kadar Türk takımlarının 11 maçında görev yaptı. Bu karşılaşmalarda ekiplerimiz 6 yenilgi, 5 beraberlikle galibiyet şansı bulamadı. 
   
   Meier'in yönettiği maçlar MAÇ SKOR Türkiye - Portekiz 16 Yaş 0 - 0 Fenerbahçe - Cannes 1 - 5 O.Lyon - İstanbulspor 2 - 0 Beşiktaş - B.Münih 0 - 2 A.Bilbao - Galatasaray 1 - 0 Galatasaray - H.Berlin 2 - 2 Barcelona - Beşiktaş 5 - 0 Milan - Galatasaray 2 - 2 G.Rangers - Fenerbahçe 0 - 0 Galatasaray - Liverpool 1 - 1 İngiltere-Türkiye 2 - 0 
   
   İşadamları ile buluşma 
   GALATASARAYLI Genç İşadamları Derneği dün Florya GS Cafe'de yönetim, teknik heyet ve futbolcularla biraraya geldi. Başkan Özhan Canaydın'ın da katıldığı davette, iş adamları futbolcularla sohbet edip, hatıra fotoğrafları çektirdi. Bu arada kulübün 98. kuruluş yıl dönümü nedeniyle hazırlanan özel pastayı Canaydın, Dernek Başkanı Ulvi Suavioğlu ve Fatih Terim kesti. 
   
   
   
</TEXT>
</DOC>
