<DOC>
<DOCNO> 181574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/guncel/gun01.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK Üyesi, Bilgi Üniversitesi İİBF İktisat Bölüm Başkanı Prof. Dr. Burhan Şenatalar 
</HEADLINE>
<TEXT>
   Üye olduktan sonra YOK eleştirim arttı 
   Prof. Şenatalar, "YÖK'e girdikten sonra sistemin işleyişine dair daha iyimser bir noktaya gelmedim. Sistemin değişmesi gerektiğine olan inancım daha da arttı" diyor 
      Türkiye Üniversitesini Arıyor - 2 
Belma AKÇURA, Naki ÖZKAN 

   
   Bakanlığın hazırladığı YÖK taslağını nasıl değerlendiriyorsunuz 
   Taslak, daha ziyade muhafazakar dünya görüşüne sahip olup da, kendini mağdur edilmiş olarak gören, "haklarımız yendi" diye düşünen insanların tepkilerini yansıtmaktadır. Taslağın gerekçesi belli değil. YÖK düzeni eleştirilmiş ama, "1980'lerde sistem çok iyi çalıştı. 1990'ların yarısında merkeziyetçi ve baskıcı oldu " gibi tutarsız teşhisler yapılmış. 
   Taslak, iyi bir üniversite için şart olan özgürlük, özerklik ve liyakat bakımından ihtiyaç duyduğumuz bir model getirmiyor. Taslakta hiç yer almayan ve tartışılması gereken önemli konular var. Örneğin, "branşlara göre üniversite sağlık bilimleri üniversitesi gibi kurulsun mu" tartışmasını yapmadık, taslak da yapmıyor. YÖK olduğu gibi kalıyor. Anayasa'nın 130 ve 131 maddeleri değiştirilmediği sürece YÖK'ün yetkilerini azaltmak zordur. 
   "Mağduruz" tepkisi hangi maddelere yansımış 
   Yardımcı doçent, öğretim görevlisi, okutman atamalarının merkezileştirilmesi örneğin bunun bir göstergesi. "Atamalar üniversite içinde kararlaştırıldığında özellikle muhafazakar görüşlüler mağdur oluyor" diye düşünmüş olmalılar. Bu düşünce yanlış ve bu bakışla hazırlanan bir taslağın nesnel olması beklenemez. 
   
   Özerklik çiğneniyor 
   Öğretim elemanları için merkezi sınav yapılmasına ne diyorsunuz 
   Çok yanlış buluyorum. Hem üniversite özerkliğine aykırı, hem de gerçekçi değil. Günümüzde bilim alanları çok ayrıntılandı. Bu sorun tek başına genel ve merkezi sınavı anlamsız kılıyor. Sizin kendi elemanlarınızı kendi ihtiyacınıza göre seçmeniz engelleniyor. 
   Rektörlerin ve YÖK Başkanının tavrını nasıl değerlendiriyorsunuz 
   YÖK başkanının ve az sayıda rektörün kafasındaki mantık da şöyle AKP tutucu, hatta gerici bir partidir. Dinsel ağırlıklı bir rejim getirmek, üniversiteleri kendisine tabi kılmak istemektedir. Dolayısıyla bunların getireceği herhangi bir yasal değişikliğin önlenmesi gerekir. Bir adım daha ileri giderek "Üniversitelerimizin mali sorunu dışında hiçbir sorunu yoktur" diyorlar. Buna da kimsenin inanması mümkün değil. 
   20 yıllık YÖK sistemini, 28 Şubat döneminin çelişkilerini aşmak kolay olmuyor. Özellikle bazı rektörler olaya aşırı derecede politize bakıyorlar. Böylece yükseköğretim reformu, politik hesaplaşmanın alanı oluyor. 
   Yeni rektörleri başbakanın ataması öneriliyor... 
   Çok yanlış. Hiç düşünülmemesi gereken bir yöntem. Örneğin yeni kurulacak 20 üniversitenin rektörlerini iki aday önermek biçiminde başbakan belirlerse, Üniversitelerarası Kurul'un dengesi değişir. Kurula siyasi etki artar. Özerklik açıkça çiğnenir. Kısa dönemde yeni üniversite açılması ayrıca hatalı olur. 
   "Rektörler kral gibi" deniyor... 
   Batı'da da rektörlerin elinde geniş yetkiler var ama performans göstergeleri daha oturmuş, saydamlık ve hesap sorma anlayışı yerleşmiş olduğu için, rektör otoriter, baskıcı bir idare kurmaya kalkışmıyor. Bizim sitemimizde rektöre verilen yetkiler çok geniş olduğu için bazı üniversitelerde bu durum tek kişi yönetimine dönüşüyor. Çare, kurulların ağırlığının artmasında. Üniversite senatosu ve yönetim kurulları yeterince etkin değil. Rektörler seçimle gelmelidir. Rektörlük için 6 aday belirleniyor, taslakta 4 aday öneriliyor. Çok ciddi bir değişiklik değil. Üniversite iki aday seçsin, YÖK'e değil doğrudan cumhurbaşkanına gitsin, o birisini atasın. 
   
   80 bin kişiye danışılır mı 
   Araştırma görevlileri rektör seçimine katılamıyor... 
   Katılması tartışılabilir, ama bunun şimdi kabul göreceğini sanmıyorum. Dekanlar da seçimle gelmeli. şimdi dekan adaylarını rektör belirliyor. Seçilen dekan rektör karşısında bağımsız, eleştirel davranamıyor. 
   Denizli rektörler toplantısında "80 bin öğretim üyesinden görüş alacağız" denildi. Bu mümkün mü 
   Rektörlerin yaklaşımı bu olmamalıydı. 80 bin kişinin görüşünü nasıl tasnif edeceksiniz Bu sistem bugüne kadar hangi konuda, bırakın 80 bin kişiyi, 800 kişiye görüş sormuş acaba Birdenbire aşka gelip 80 bin kişiye soracaklar.... Hiç danışmayan sistem, birdenbire muazzam danışmacı oldu. 
   YÖK gibi bir üst kurula ihtiyaç var mı 
   Bir eşgüdüm ve planlama kurulu olmalı. Ancak üniversitenin gündelik işleyişine müdahale etmemeli. Halen YÖK'ün etkisi güçlü. Üniversitelerin farklılaşmasına olanak vermiyor. YÖK sistemi öğretim elemanlarını soğuttu, yabancılaştırdı. Giderek yalnız kendi işleriyle meşgul, yönetimle ilgilenmez hale geldiler. Böyle bir üst organda DPT, Maliye, MEB temsilcileri tabii olmalı. Ancak ağırlık üniversite tarafında kalmalı. O kurula iktidarın gölgesi düşmemeli. Taslak bunun tam tersini yapıyor. Cumhurbaşkanı ve hükümeti eşit tutarak örneğin beşer üye , Üniversitelerarası Kurul'un seçeceği üye sayısını örneğin 10 üye artırmak lazım. 
   YÖK'te genelkurmay temsilcisi olmasına ne diyorsunuz 
   Bu hiç gerekli değil. Batı üniversite sisteminde böyle bir şeyi göremezsiniz. Anayasa'nın maddeleri yeniden yazılmalı, YÖK'ün yetkilerinin bir kısmı Üniversitelerarası Kurul'a, bir kısmı da üniversitelere aktarılmalı. Üniversiteler ve rektörler YÖK karşısında YÖK de başkanı karşısında zayıf. Bunun değişmesi gerekli. 
   
   İçeriden değişmiyor 
   Taslağın, YÖK'ü, Üniversitelerarası Kurul ÜAK altına çekmesi mümkün mü 
   YÖK'ü alta çekmek Anayasa'ya göre mümkün değil. ÜAK'ın yetkilerinin artırılması doğru ama bu sefer de Kurulun sayısı çok kalabalık tutulmuş. Aşırı büyük bir kurul, çok az sayıda karar alabilir. ÜAK'ın sadece rektörlerden oluşması daha makul geliyor. 
   YÖK'e girdikten sonra YÖK'e bakışınız hiç değişti mi YÖK'ü içeriden değiştirme şansı yok mu 
   İçeriden değiştirme şansı sınırlı. YÖK yasaya göre yılda en az 6 defa toplanıyor. Uygulamada da yılda on toplantı yapılıyor diyebilirim. YÖK Genel Kurulu etkili şekilde çalışmadı. Genel Kurulun çok daha etkin çalışması için çok daha sık toplanması lazım. Toplantılar beş saat bile sürmüyor. Benim gibi düşünen arkadaşlar, "Genel kurul daha sık toplansın, toplantılar daha uzun sürsün, orta ve uzun vadeli sorunlarımızı daha çok tartışalım, planlama ve eşgüdüm görevimizi hakkıyla yerine getirelim" dedik. Bunu yazılı ve sözlü olarak defalarca dile getirdik. Ama bizi tatmin edecek bir sonuç alamadık. YÖK üyesi olduktan sonra YÖK sistemine ve zihniyetine eleştirel bakışım hiç zayıflamadı, aksine güçlendi. Sistemin işleyişine dair YÖK'e girdikten sonra daha iyimser bir noktaya gelmedim. Sistemin değişmesi gerektiğine olan inancım daha da arttı. 
   
   Saltanatım nerede       Elbette YÖK 12 Eylül sonrası çıkarılan bir yasa ile ortaya çıktığı dönemde çok büyük rahatsızlıklar yaratmış, negatif imaj da o dönemde gelişmiştir. Ama 1992 yıllarında yapılan değişikliklerle üniversiteler bu yasadaki beklentilerinin çoğunu gerçekleştirmiş durumdalar. Gerçekleşmeyen nedir diye bakarsak bunun da Türkiye'nin yüksek öğretim sisteminin finans ve bürokrasisinin hala çağdışı olması olarak karşımıza çıkmasıdır. 
   Rektör olarak görev yaptığım yedi yıl içerisinde YÖK bana bir kere olsun sen bunu şöyle yapacaksın, böyle yapacaksın demedi. Başka üniversiteler de aynı şeyi söyleyecektir. Haftada yedi gün durmaksızın çalışıyorum üniversiteye bağış toplayabilmek ve kaynak yetersizliğini aşabilmek için büyük bir grupla gecemizi gündüzümüze katıyoruz. Dolayısıyla ben rektör olduğumdan beri sözünü ettikleri saltanatı hiç göremedim. O saltanatın nerede olduğunu ben merak ediyorum çünkü ben yıllardır tatil de yapamıyorum. Sizin çok güzel fikirleriniz olabilir ama kaynak olmadığı takdir de o fikirler bir işe yaramaz. Bu yönde rektörlerin çok büyük sorumluluğu var. Çünkü herkes kaynak bulunması için rektörün yüzüne bakar. Rektörün de gelişmeleri garanti altına alabilmesi için kaynağı mutlaka sağlaması gerekir. Ailenin reisi gibi. 
   
   YÖK yasası neden değişmeli    ABBAS GÜÇLÜ 

   12 Eylül'ün dayatmacı YÖK yasası, miadını çoktan doldurdu. Değişmesini istemeyen de yok gibi. Cumburbaşkanı Sezer de değişsin istiyor, YÖK Başkanı Gürüz ve rektörler de. O halde hükümet tasarılarına karşın bu direniş niye 
   En büyük korku oldu bittiye getirilerek beterin de beteri yeni bir yasanın çıkartılması. Tedirginliğin ve karşı duruşun asıl nedeni bu. Öküzün altında buzağı aramanın hiç gereği yok... 
   Hükümetler ile üniversiteler arasında YÖK benzeri kurumlar, dünyanın her yerinde var. Olması da gerekiyor. Çünkü her iki taraf için de tampon görevi üstleniyor. Yoksa iktidarlar ile üniversiteler doğrudan yüz yüze gelirler ki bunun yaratacağı sakıncalar, daha derin yaralar açabilir. Ayrıca üniversitelerarası koordinasyon, denetim ve gelecek planlaması için de YÖK benzeri kurumlara kesinlikle ihtiyaç var. Bu yüzden hepten kaldırılması mümkün değil. 
   
   Revizyon gerekli 
   22 yıllık uygulamalarına bakıldığında YÖK, büyük bir revizyonu çoktan hak etti. Benzeri bir revizyon önceki hükümetler döneminde gerçekleşseydi bu kadar sancılı olmazdı. Eğer AKP olaya AB uyum yasaları mantığı ile yaklaşsa yine sorun çıkmazdı. Ama ortaya öyle taslaklar kondu ki tüyleri diken diken etti. AKP'nin amacı, YÖK'ü revize edip üniversiteleri çağdaş bir yapıya kavuşturmak mı, yoksa geniş bir tasfiye hareketi ile YÖK'ü ve üniversiteleri iktidarın güdümüne sokmak mı hala anlaşılamadı. Söyledikleri ile ortaya koydukları taslaklar birbiri ile öylesine çelişiyor ki, aradaki en büyük sorun olan güvensizliğin asıl nedeni bu. 
   YÖK'ün artıları olmadı mı, elbette oldu. Üniversitelerin ülke geneline yayılması, akademik üretkenliğin artırılması bunlardan bazıları. Ama ya üzerine vazife olmasına reğmen yapmadıkları İşte asıl eleştirilmesi gereken bunlar. Örnek çok Koordinasyon, denetim, kalite, sosyal adalet, planlama, vs... YÖK Başkanı Gürüz'ün görev süresi 2 ay sonra sona eriyor. Yeni bir başkan tüm tartışmaları geride bırakabilir .. 
   
   
</TEXT>
</DOC>
