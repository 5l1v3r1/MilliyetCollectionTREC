<DOC>
<DOCNO> 167652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sonspo01.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den federasyona stad teşekkürü... 
</HEADLINE>
<TEXT>

     Fenerbahçe Kulübü Yönetim Kurulu, A Milli Futbol Takımı'nın İngiltere ile 11 Ekim'de Türkiye'de yapacağı Avrupa Şampiyonası Grup Eleme maçının Fenerbahçe Şükrü Saracoğlu Stadı'nda oynanmasına karar veren Futbol Federasyonu'na teşekkür etti. 
     Kulübün resmi internet sitesinde yapılan açıklamada, milli takım için büyük önem taşıyan İngiltere maçının Fenerbahçe Şükrü Saracoğlu Stadı'nda yapılacak olmasının gurur verici olduğu bildirildi. 
     Açıklamada, şöyle denildi 
     ''Fenerbahçe olarak, devletimizden kiralayarak, dünya çapında bir stat haline getirdiğimiz Fenerbahçe Şükrü Saracoğlu Stadı'nda, A Milli Takımımız için büyük bir önem taşıyan İngiltere karşılaşmasının oynanacak olması bizleri gururlandırmıştır. Bir yerde halkın devlete hizmeti olarak gördüğümüz stadımız, hem konumu hem de UEFA standartlarına uygun şekilde hazır oluşuyla, böylesine bir maç için en ideal sahadır. 
     Bu kararı alan Futbol Federasyonu'na teşekkürlerimizi sunar, Milli Takımımıza, stadımızda oynayacağı bu önemli karşılaşmada başarılar dileriz.'' 
     
</TEXT>
</DOC>
