<DOC>
<DOCNO> 197105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur27.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Başbakan bana işimi öğretmesin, kendi işine baksın 
</HEADLINE>
<TEXT>

     Cumhuriyet Halk Partisi CHP Genel Başkanı Deniz Baykal, Cumhurbaşkanı Ahmet Necdet Sezer'e geçmiş olsun dileklerini ilettiğini ve bayramını kutladığını belirterek, Türkiye yönelen terör tehditleriyle ilgili değerlendirmelerde bulunduklarını bildirdi. 
     Baykal, Cumhurbaşkanı Sezer ile yaklaşık yarım saat süren görüşmesinin ardından Çankaya Köşkü'nden ayrılırken gazetecilerin sorularını yanıtladı. Deniz Baykal, bir gazetecinin ''Sayın Cumhurbaşkanı terör olaylarıyla ilgili ne düşünüyor, bir değerlendirme yapıldı mı '' sorusu üzerine şu yanıtı verdi 
     ''Kısaca bir değerlendirme yaptık. Sayın Cumhurbaşkanı da hepimiz gibi büyük üzüntü ve kaygı içinde. Global bir tehdidin Türkiye'ye yöneldiği görülüyor. Buna karşı yepyeni bir sorumluluk duygusuyla hazırlanma ihtiyacını hepimiz ifade ediyoruz. 
     Türkiye yeni ve ciddi bir tabloyla karşı karşıya. Bugüne kadar sürdürdüğümüz yaklaşımların ötesinde yeni bir yaklaşımla, dikkatle olayların üzerine eğilme ihtiyacı var. Bu ihtiyacı paylaşıyoruz. İktidarın bu anlayışın içine girmesi gerekiyor. Bu döneme Türkiye daha hazırlıklı bir şekilde yaklaşmalıdır.'' 
     
     ''BAŞBAKAN KENDİ İŞİNE BAKSIN'' 
     Baykal, Başbakan Recep Tayyip Erdoğan'ın kendisine yönelik eleştirilerinin hatırlatılması üzerine de şunları kaydetti 
     ''Sayın Başbakan bana işimi nasıl yapacağımı öğretmeyi bıraksın da kendi işine baksın. Sayın Başbakanın kendi işini doğru dürüst yapmamasının bedelini 70 milyon ödüyor. Ona buna sataşmak yerine sayın Başbakan işini yapsın. Ben işimi yapıyorum. Türkiye'nin maruz kaldığı terör tehdidin arka planıyla ilgili gözlemlerimi, değerlendirmelerimi sunuyorum. Bunlardan yararlanmaya baksın.'' 
     
</TEXT>
</DOC>
