<DOC>
<DOCNO> 186856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur19.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Partili Kapusuz Tezkere yarın Genel Kurul'da görüşülebilir 
</HEADLINE>
<TEXT>

     AK Parti Grup Başkanvekili Salih Kapusuz, Irak'a asker gönderilmesine ilişkin Başbakanlık Tezkeresi'nin bugün TBMM'ye gönderilmesi durumunda, ''büyük ihtimalle yarın Genel Kurul'da görüşülebileceğini'' söyledi. 
     Kapusuz, gazetecilerle düzenlendiği haftalık sohbet toplantısında, Irak'a asker gönderilmesine ilişkin çeşitli soruları cevapladı. 
     TBMM'nin daha önce 14 kez asker gönderme kararı aldığını hatırlatarak, Anayasa'nın 92. maddesine göre ''izin verme yetkisinin TBMM'ye ait'' olduğunu bildirdi. Kapusuz, tezkereler için ''izin ayrı'', ''yetki ayrı'' şeklindeki tartışmaların doğruyu yansıtmadığını savunarak, ''İzin ayrı, yetki ayrı değildir. Hükümetlerin kanun hükmünde kararname çıkarması için verilen yetki kanunu başka bir şeydir. Şimdiye kadar Meclis'te 14 kez izin verme yetkisi kullanılmıştır'' diye konuştu. 
     Kapusuz, bu konuda TBMM İçtüzüğü'nün 130. maddesinde ''belli bir süre'' ibaresinin yer aldığını, ancak bu konuda Anayasa'da bir süre bulunmadığını hatırlatarak, ''daha önce defalarca yapılan uygulamalara göre, Meclis karar vermiş, Hükümet ve asker de bu kararı yerine getirmiş'' dedi. 
     İçtüzük'te yer alan ''belli bir süre'' ibaresinin Anayasaya aykırı olduğunu ileri süren Kapusuz, ''asker gönderme konusunda süre, sınır ve sayının hükümet tarafından belirleneceğini'' kaydetti. 
     Kapusuz, Başbakanlık Tezkeresi'nin bugün Meclis'e gelmesi durumunda ''büyük ihtimalle yarın'' Genel Kurul'da görüşülebileceğini bildirdi. Bu konuda CHP grup başkanvekilleri ile de bir görüşme yapacaklarını kaydeden Kapusuz, tezkere görüşmelerinin Genel Kurul'da kapalı oturumda yapılmasının ''prensipte uygun olacağını'' söyledi. 
     Tezkere'nin gelmesi durumunda yarın gündem tamamlanıncaya kadar çalışılması için Danışma Kurulu'nu toplayabileceklerini kaydeden Kapusuz, ''Tezkere konusunda bir tereddüt söz konusu değil. Türkiye Irak'a savunma penceresinden değil, güvenlik boyutundan bakmalıdır'' diye konuştu. 
     
     ''SİYASİ'' 

     Kapusuz, Hükümet'in bu konuda alacağı siyasi kararı TBMM'ye sunacağını ifade ederek, AK Parti Grubu olarak Hükümet'in bu kararını destekleyeceklerini bildirdi. AK Parti'nin ''muhafazakar demokrat'' bir parti olduğunu kaydeden Kapusuz, ''bütün arkadaşlarımızın Hükümet'in bu haklı talebine destek olmalarını beklerim'' dedi. 
     Kapusuz, Tezkere konusunda grup karara almayı düşünmediklerini de sözlerine ekledi. 
     Tezkere'nin gelmesiyle ilgili bir başka soru üzerine de Kapusuz, ''Eğer Hükümet'ten bugün gelirse, Meclis Başkanımızın yarınki sunuşlar bölümüne koyması lazım. Bekletir mi, koyar mı Sunuşlara koyması için görüşmemiz olabilir kendisiyle. Salı olmazsa Çarşamba günü görüşülür'' diye konuştu. 
     
</TEXT>
</DOC>
