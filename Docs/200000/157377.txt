<DOC>
<DOCNO> 157377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/ekonomi/eko02.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç şimdi Bağdat'ta seneye Tahran'da... 
</HEADLINE>
<TEXT>

     AÇIK KOYU SOHBETLER 
EYLEM TÜRK 

     Koç Topluluğu bünyesinde Irak Komitesi adında bir komite kurulduğunu söyleyen Koç Holding Gıda ve Perakendecilik Grubu Başkanı Hasan Yılmaz, "Bağdat'ta RAM ofisi devreye girdi. Irak'ta perakende alanındaki yatırımları bu kanalla değerlendireceğiz" dedi. 
     Yılmaz, Migros'un 2004 yılı planlarında Tahran'da mağaza açmak bulunduğunu belirterek, "Hedefimiz bölge liderliği. Bu bölgeyi çok iyi tanıyoruz. Ayrıca Makedonya pazarını değerlendiriyoruz. Suriye'yi çok uzun zamandır inceliyoruz. iran ise bizi çok heyecanlandıran bir pazar" diyor. 
     
2003 yılının ilk ayları perakende sektörü açısından nasıl geçti şu anda bir canlanma söz konusu mu 
     Kötü geçmedi. Migros ve Koçtaş'ın satışlarına baktığımızda her iki şirketin performansı da kabul edilebilir düzeydeydi. Bu yılın ilk çeyreğinin bizim açımızdan kötü geçmemesinin ana nedenleri büyüme ve verimlilik konusundaki aldığımız tedbir ve kararlardı. 
     
Alınan kararlar neydi 
     Bunlar sadece pozitif kararlar değildi. Negatif kararlar da var bunların içinde. İyi çalışmayan mağazaların kapatılması yenilerinin açılması gibi. Geçen yıl 40 kadar mağaza kapattık. Çoğu Şok mağazalarıydı. Türkiye değişiyor. Üç yıl önceki gerçek üç yıl sonra farklı olabiliyor. Mağazanızın olduğu mahallenin yapısı, ekonomik görüntüsü değişebiliyor. Mağazayı açmadan önce yaptığınız fizibilitenin geçerliliği değişebiliyor. Ancak kapattığımız mağaza metrekaresinden daha fazla metrekare açtık. Yani mağaza kapatırken büyümeye devam ettik. Bir tür budama gibi. Ağacın belli dallarını budayacaksınız ki üstteki dallar yeşersin. Bütün bu tedbirlerin sonuçlarını görerek ilk dört ayı gayet iyi geçirdik. 
     
Şu anda toplam kaç mağazanız var 
     Türkiye içinde 424 mağazamız var. Sene sonu itibariyle bu rakamı 462'ye çıkarmayı hedefliyoruz. Yüzde 10'luk bir büyüme bekliyoruz. Yurtdışında da 23 mağazamız altı tane de alışveriş merkezimiz var. Toplam 29. Yıl sonu itibariyle de bu rakamı 39'a çıkaracağız. Yurtdışında agresif bir büyüme planımız var. Geçen yıl metrekaremizi yüzde 90 büyüttük. Bu yıl da yüzde 35 büyüme planımız var. Dört sene içinde gıda ve perakende grubunun cirosunu 3 milyar Euro'ya çıkarma hedefimiz var. 
     
Perakendede yeni hedefleriniz ne olacak 
     Hedefimiz bölge liderliği. Bu bölgeyi çok iyi tanıyoruz. Ayrıca Makedonya'yı değerlendiriyoruz. Suriye'yi çok uzun zamandır inceliyoruz. İran ise bizi çok heyecanlandıran bir pazar. Yakından ilgiliyiz. Savaşın başlaması buradaki planlarımızı yavaşlattı ama İran çok uygun bir pazar. Orada ciddi bir zenginlik var. Şirketlerle ve resmi otoritelerle görüşmelerimiz başlamıştı. Politik olarak bir engel yok. Tahran'da Migros açma konusu 2004 yılı planlarımız içinde yer alıyor. Ancak öncelik önemli. Bir yanda Ukrayna, İran, Irak, Suriye, Makedonya var. Hepsini alıp öncelik sırası vermeniz lazım. Hepsine yetişmeniz mümkün değil. Değerlendirmelerin içinde mümkün olan en iyi şekilde gitmeye çalışıyoruz. 
     
Pastavilla, Sek ve Maret şirketleri 2002 yılında Tat şirketi şemsiyesi altında birleştirilmişti. Bu konuda gelinen son nokta nedir 
     Süreç tamamlandı. Bağımsız denetim kuruluşu değerlendirmesini bitirdi. Geçen hafta itibariyle sonuçlandı ve SPK'ya sonuçlar hakkında bilgi verildi. Yasal sürecin izinleri alındığı zaman olağanüstü genel kurulları toplayıp onaylarına sunacağız. Bir ay içinde yasal sürecin de tamamlanacağını tahmin ediyorum. Bu sene sonu itibariyle yeni şirketin 220 milyon dolar cirosu olacak. Burada da agresif büyüme planlarımız var. 
     
En çok baba mesleğini sevdi      1957 Ankara doğumlu Hasan Yılmaz, Orta Doğu Teknik Üniversitesi Endüstri Mühendisliği mezunu. Unilever Türkiye'nin çeşitli kademelerinde görev alan Yılmaz, 1991'de şirketin genel müdürlüğü ve yönetim kurulu başkanlığını yürüttü. 1994'te İngiltere'ye giderek yine Unilever'in Doğu Asya Pasifik Bölge Sorumluluğunu üstlenen Yılmaz, 2000 yılında Ava Stratejik Yönetim Danışmanlığı şirketini kurdu. Yılmaz, aynı dönemde Koç Üniversitesi'nde öğretim üyeliği de yaptı. 
     Öğretmen bir babanın çocuğu olan Yılmaz, gençlerle uğraşmanın kendisine büyük keyif verdiğini söylüyor. Yılmaz, "İnsanları hayata hazırlamak çok hayırlı bir iş. Bu işi çok sevmiştim" diyor. 
     Yılmaz'ın en büyük tutkularından birisi de futbol. Yılmaz, geçen hafta düzenlenen Koç karması ile TSYD karması arasındaki maçta, Koç Holding Yönetim Kurulu Başkanı Mustafa Koç, CEO Bülend Özaydınlı, Bilgi Grubu Başkanı Ali Koç'un da yer aldığı Koç karma takımının antrenörlüğünü ve kaptanlığını da üstlenmişti. 
     
Sibirya'da "sıcak ekmek" kuyruğu Sibirya Migros'a ilgi nasıl Bu mağazada en çok hangi ürünler talep görüyor 
     Sibirya'daki mağazamızdan yılda 12 milyon dolar ciro bekliyoruz. Bugün Türkiye'de böyle ciro yapan mağaza ilk 10'a girer. En başarılı mağazalardan bir tanesi olur. Bunlar çok iyi lokasyonlardaki nadir mağazalardır. Burada en çok sebze meyvenin yanında, balık ilgi görüyor. Ayrıca mağazadaki fırında yeni pişmiş unlu mamuller de talep görüyor. Fırından yeni çıkmış, taze ekmekler, kekler, kurabiyeler onlara çok cazip geliyor ve önünde kuyruklar oluşturuyorlar. Ayrıca tüm Rusya'da olduğu gibi alkol de çok önemli satış kalemlerinden bir tanesi. 
     
"Irak Komitesi" kurulduIrak pazarı için yatırım planlarınız var mı 
     Irak pazarını piyangodan çıkmış bir imkan olarak görmek istemiyorum. Planlı olmamız lazım. Türkiye'den başka bölgenin liderliğine soyunabilecek bir ülke görmüyorum. Bilgi ve kültür birikimine sahip. Hem de tecrübesi var. Bunların üzerine doğru bir planlama, vizyon gerekiyor. Ciddi stratejilerin üzerine odaklanmak gerekiyor. Biz Koç Topluluğu bünyesinde Irak Komitesi adı altında bir komite kurduk. Bağdat'ta RAM ofisimiz devreye girdi. Bu kanalla Irak pazarının değerlendirilmesini istiyoruz. Buradaki işleri organize bir şekilde yapmayı planlıyoruz. 
     

</TEXT>
</DOC>
