<DOC>
<DOCNO> 182571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/spor/aspo.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇİZME'NIN BOYASI HAZIR 
</HEADLINE>
<TEXT>

   Teknik Direktör Lucescu, Lazio karşısında orta sahayı altı futbolcuyla kuracak, rakibini presle oyundan düşürmeye çalışacak. Rumen hoca, "Ne kadar güçlü olsalar da onların da zaafları var" ifadesini kullandı 
      BİLAL MEŞE 

   
   Planlar hazır 
   HAFTALARDIR Lazio'nun maç kasetlerini büyük sabırla izleyen, en küçük detayları bile gözardı etmeyen Teknik Direktör Lucescu imha planını hazırladı. Geçen yıl UEFA Kupası'nda yaşanan hayal kırıklığı sonrası bu kez daha tedbirli bir oyun planı uygulamaya karar veren Lucescu, orta sahayı altı kişiden oluşturacak. Lucescu'nun İlhan Mansız'ı tek forvet olarak görevlendireceği, Tayfur ve Giunti'nin de savunma ağırlıklı bir taktikle mücadele vereceği öğrenildi. 
   
   'Silahımız özgüven' 
   LAZİO'NUN atak başlangıçlarını tam saha pres ile durdurmayı amaçlayan tecrübeli teknik adam, futbolcularına, "Top rakipteyken, iki kişi aynı anda basıp oyun kurmalarına engel olun. Top onlarda olsa bile, hakimiyet bizde olmalı. Böylece Lazio'yu kandırıp tuzağa düşürürüz" uyarısında bulundu. Lucescu dün düzenlediği basın toplantısında ise "Herkes sabırsızlıkla Şampiyonlar Ligi'ni bekliyordu. İyi hazırlandık. Özgüvenimiz tam. Bu bizim silahımız olacak" dedi. 
   
   Fener'e taş attı 
   RUMEN hoca, "Lazio ofansif ağırlıklı oynuyor. İyi defans yapıp, alanları iyi kullanıyor. Rakibi hataya zorluyorlar. Onların da zayıf tarafları var. Geçtiğimiz sezon oynadığımız maçlardan aldığımız dersler var. Çok sakin olup, sinirlenmemeliyiz. Geçmiş geçmişte kaldı. Yarına bakıyoruz. Her şey sahada belli olacak. Oyuncularımızı bu yönde uyardım. Biz de çok güçlüyüz. Onlarda güçlü" diye konuştu. Beşiktaş seyircisinin sorumluluğunu çok iyi bildiğini de kaydeden Lucescu, "Fenerbahçe ile aramızdaki fark da bu" yorumunu yaptı. 
   
   'Sabırlı olmalılar' 
   BEŞİKTAŞ taraftarının daha eğitimli olduğunu savunan Lucescu, "Eski bir kulübüz. Seyircimiz futbolu iyi biliyor. Onlardan destek bekliyoruz. Sabırlı olmaları lazım. Ben galibiyetten başka bir şey düşünmüyorum. Bu sezon 4. torbada yer aldık. Beşiktaş neden üçüncü torbada veya ikide olmasın. Biz bunu hedefliyoruz" ifadelerini kullandı. Kartal'ın İtalyan oyuncusu Giunti ise "Lazio'yu yenmek zor ama bunu başarmaya çalışacağız" dedi. Lucescu toplantıda soruları hem İtalyanca, hem de Fransızca yanıtladı. 
   
   Lazio iddialı geldi    BEŞİKTAŞ'IN Şampiyonlar Ligi'nde bugün karşılaşacağı İtalyan rakibi Lazio dün öğle saatlerinde İstanbul'a geldi. Atatürk Havalimanı'nda Beşiktaş Kulübü Futbol Direktörü Erdil Arpacı tarafından karşılanan Lazio kafilesi, daha sonra kamp yapacağı Hilton Oteli'ne gitti. Lazio dün akşam da maçın oynanacağı BJK İnönü Stadı'nda yaptığı antrenmanla hazırlıklarını tamamladı. 
   TEKNİK Direktör Manchini futbolcu Oddo ile düzenlediği basın toplantısında iyi bir başlangıç yapmak için kazanmak istediklerini ve Beşiktaş'a karşı önlem aldıklarını belirtti. Manchini," Rakibimizin, skoru ve oyunu değiştirecek oyuncuları var. Zago'yu tanıyorum. Lucescu'nun çalıştırdığı takımlar da çok iyi oynuyor. İşimiz zor ama kazanmaya geldik" ifadelerini de kullandı. 
   
   BURASI İNÖNÜ BURADAN ÇIKIŞ YOK    Beşiktaş, Şampiyonlar Ligi'ndeki ilk maçını bugün saat 21.45'te Lazio ile oynayacak, güçlü rakibini İtalya'ya eli boş göndermeye çalışacak 
   ŞAMPİYONLAR Ligi'nde G Grubu'nda mücadele edecek olan Beşiktaş ilk maçında İtalya'nın Lazio takımını ağırlayacak. İnönü Stadı'nda 21.45'te başlayacak bu zorlu karşılaşmayı Star TV naklen yayınlayacak. Geçtiğimiz yıl rakibine UEFA Kupası çeyrek finalinde elenen Kartal, hem rövanşı almaya, hem de iyi bir başlangıç yapmaya çalışacak. Grubun diğer maçında Sparta Prag, Chelsea'yi konuk edecek. 
   
   Beşiktaş'ın Avrupa karnesi O G B M A Y Ş.K.K. 46 16 9 21 52 70 K.G.K. 20 4 4 12 21 38 UEFA 26 9 7 10 34 32 TOPLAM 92 29 20 43 107 140 
   Not Hükmen galibiyetler toplama alınmıştır. 
   
   İtalyan fobisi Sezon Rakip Kupa Tur Sonuç 1975-76 Fiorentina Kup.G. 1 0-3, 0-3 1987-88 Inter UEFA Kupası 1 0-0, 1-3 2000-01 Milan Şam.Lig. grup 1-4, 0-2 2002-03 Lazio UEFA Kupası ç.f. 0-1, 1-2 
   
   Günün programı 
   E Grubu 
   M.United İng - Panathinaikos Yun 
   G.Rangers İsk - Stuttgart Alm 
   F Grubu 
   Partizan Sır - Porto Por 
   R.Madrid İsp - O.Marsilya Fra 
   H Grubu 
   Brugges Bel - Celta De Vigo İsp 
   Milan İta - Ajax Hol 
   
   
</TEXT>
</DOC>
