<DOC>
<DOCNO> 190882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/siyaset/siy02.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet'e konuşan eski Dışişleri Bakanı Pangalos'tan Apo açıklaması 
</HEADLINE>
<TEXT>
   'Yaptıklarımdan gurur duyuyorum' 
   Pangalos, Öcalan tavrını savundu "Türk-Yunan ilişkilerinin gerilmemesi için, Apo'yu ne Atina'da tutabilirdim, ne de Türkiye'ye iade edebilirdim." 
      UTKU ÇAKIRÖZER Ankara 

   
   PKK lideri Abdullah Öcalan'ın Kenya'da yakalanmadan önce Yunanistan'da kaldığı sırada Dışişleri Bakanı koltuğunda oturan PASOK Genel Başkan Yardımcısı Teodoros Pangalos, o dönem takındığı Öcalan yanlısı tavrı savunarak, "Ne Yunanistan'da tutabilirdim, ne de Türkiye'ye iade edebilirdim. Yaptığımla gurur duyuyorum" dedi. CHP Kongresi'ne katılan Pangalos, "Kimse şaşırmış gözükmedi. Deniz Baykal kadar alkışlandım" diye konuştu. 
   
   SORULARI YANITLADI 
   CHP Kongresi için geldiği Ankara'da Sheraton Oteli'nin kafesinde Milliyet'in sorularını yanıtlayan Pangalos, Türkiye'ye gelişinin kendi seçimi değil parti kararı olduğunu, ama Türkiye'de bulunmaktan mutluluk duyduğunu belirtti. İlk kez Ankara'ya geldiğini kaydeden Pangalos, Öcalan'ın Yunanistan'da barındığı dönemle ilgili olarak şunları söyledi 
   "Öcalan'ın gelişinden haberli ve sorumlu değilim. Ama geldikten sonra yaptıklarımdan h l gurur duyuyorum. Türk-Yunan ilişkilerinin gerginleşmemesi için onun 24 saatten fazla kalmasına izin veremezdim. Ama aynı zamanda Türkiye'ye de barışı korumak için ve inandığım için iade edemezdim. Yani ne Kürt gibi davrandım, ne de Türk gibi. Türkiye'de bazı basın organları tarafından eleştirilirken Yunanistan'da da 'niye gönderdin' diye eleştirildim. Herkesi tatmin etmek mümkün değil." 
   Ankara'da olmaktan bir rahatsızlık duymadığını kaydeden Pangalos, "CHP'liler de şaşırmış gözükmedi. Konuşmamla çok ilgiliydiler. CHP lideri Baykal'ı alkışladıkları kadar beni de alkışladılar" dedi. 
   
   ÖZKÖK'E ELEŞTİRİ 
   Türk - Yunan ilişkilerini de yorumlayan Pangalos, en büyük engelin Kıbrıs olduğunu belirterek, "Genelkurmay Başkanı Orgeneral Hilmi Özkök, Türkiye'nin AB sürecinde ilerleme olursa tüm sorunların bir haftada çözüleceğini söylüyor. Yunanistan'dan AB ile ilgili problemi çözmesini istiyor. Bence bu mantıklı, zekice bir yaklaşım değil. AB üyeliğiniz Yunanistan'ın işi değil, tüm AB'nin işi. Asıl kilit Kıbrıs'tır. Kıbrıs çözülürse diğer tüm ikili sorunlarımız da Özkök'ün dediği gibi bir haftada çözülür" diye konuştu. 
   
   
   
   
   
   
</TEXT>
</DOC>
