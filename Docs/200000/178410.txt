<DOC>
<DOCNO> 178410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun12.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık BM personeline saldırı savaş suçu sayılacak.. 
</HEADLINE>
<TEXT>

     BM Güvenlik Konseyi, BM personeli ve diğer yardım kuruluşları çalışanlarının korunmasını öngören karar tasarısını oybirliğiyle kabul etti. 
     Meksika tarafından hazırlanan ve Fransa, Almanya, Rusya, Bulgaristan ile Suriye'nin ortak-sunucu oldukları karar tasarısına başlangıçta karşı çıkan ABD de oylamada tasarıyı veto etmedi. 
     Kabul edilen tasarı, BM ve yardım kuruluşları personeline yönelik kasıtlı saldırıların savaş suçu olarak kabul edilmesini öngörüyor. 
     ABD'nin tasarının orijinal metninde yer alan ''Uluslararası Ceza Mahkemesi''ne UCM itiraz etmesi üzerine yapılan yoğun müzakereler sonucu UCM ifadesi metinden çıkarıldı, ancak BM personeline yönelik kasıtlı saldırıların savaş suçu sayılacağı vurgulandı. 
     BM Genel Sekreteri Kofi Annan, oylamadan önce konseyde yaptığı konuşmada, ''BM bayrağı altında hizmet verenleri korumak ve onlara saldıranları adalete sevk etmek herkesin görevidir'' dedi. 
     Annan, ''karar tasarısının, BM ve insani yardım kuruluşları personelini hedef alarak davalarını yürüteceklerini düşünenlere verilen bir mesaj olduğunu'' da ifade etti. 
     
</TEXT>
</DOC>
