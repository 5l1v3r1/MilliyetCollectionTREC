<DOC>
<DOCNO> 171016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur30.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçıvanı kim dövdü CHP İstanbul milletvekili "Ben değilim" 
</HEADLINE>
<TEXT>

     AK Parti Giresun Milletvekili Hasan Aydın'dan sonra CHP İstanbul Milletvekili Hasan Aydın da Meclis'te görevli bahçıvan Bilal Özdemir'i döven milletvekilinin kendisi olmadığını bildirdi. 
     CHP'li Aydın, bugün yaptığı yazılı açıklamada, kendisinin ''Olayla ilgisi olduğu izlenimini uyandıran'' gazete haberinin ''Gerçek dışı bir haber'' olduğunu savunarak, ''Böyle bir haberi ciddiye alan bir gazetecinin ilk yapması gerekenin TBMM arşivinde bulunan fotoğrafımı, bahsi geçen bahçıvana göstermek olacağı açıktır'' dedi. 
     Olayın olduğu gün partisinin ilçe kongreleri nedeniyle İstanbul'da olduğunu bildiren CHP'li Aydın, açıklamasında şunları kaydetti 
     ''Hayatım boyunca şiddete dayalı hiçbir eylemde bulunmadığım gibi, bir Meclis çalışanına karşı şiddet içeren bir davranışta bulunmam söz konusu bile olamaz. 
     Halkın seçtiği bir milletvekilinin, bu tür bir eylemde bulunmasını küçüklük sayarım. Medyanın da gerekli duyarlılığı göstererek, insanların kişilik haklarını ihlal eden, basın hürriyetiyle bağdaşmayan yayanlardan kaçınması gerekir.'' AK Parti Giresun Milletvekili Hasan Aydın da bu sabah Parlamento'da düzenlediği basın toplantısında bahçıvanı döven milletvekilinin kendisi olmadığını söylemişti. 
     
</TEXT>
</DOC>
