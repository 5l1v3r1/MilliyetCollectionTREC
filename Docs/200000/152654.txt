<DOC>
<DOCNO> 152654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur37.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Refahiye'de 60 ev ve işyeri su altında... 
</HEADLINE>
<TEXT>

     Erzincan'ın Refahiye İlçesi'nde meydana gelen su taşkınında, şimdiye kadar yapılan tespitlerde 60 ev ve işyerinin su altında kaldığı, en az 14 köyde ekili alanların ve 10 köy yolunun büyük zarar gördüğü bildirildi. 
     Refahiye Kaymakamı Halil Canavar, ilçede şu an kar yağışının hakim olduğunu dolayısıyla arazinin tam olarak görülemediğini belirtti. 
     Bu nedenle zarar konusunda şu an kesin bir tespit yapılamayacağını kaydeden Canavar, ancak gözlemlere göre, şimdiye kadar en az 60 ev ve işyerinin su altında kaldığını, en az 14 köyde ekili alanlar ile 10 köy yolunun büyük zarar gördüğünü tespit ettiklerini, bu rakamların artabileceğini bildirdi. 
     Kötü hava koşullarına karşın çalışmaların devam ettiğini belirten Canvar, evleri oturulamayacak hale gelen vatandaşlara ilçede kalacak yer temin ettiklerini, ayrıca ev ve işyerlerindeki suların tahliye çalışmalarının da sürdüğünü açıkladı. 
     Su taşkını sırasında vatandaşların acil olarak evlerinden tahliye edildiklerini bu nedenle can kaybı ve yaralanmanın söz konusu olmadığını belirten Canavar, kar yağışının durmasının ardından tespit çalışmalarının daha sağlıklı yapılabileceğini dile getirdi. 
     Canvar, su kanalının hemen yanında bulunduğu için, taşkından en fazla zararı İlçe Emniyet Müdürlüğü'ndeki arşiv bölümünün ve TEDAŞ binasının gördüğünü açıkladı. 
     Refahiye'de Nisan ayının genellikle kar, Mayıs'ın yağmur yağışıyla geçtiğini anlatan Canavar, ''Ancak bu kez alışılmışın dışında yağmur yağdı ve yüksek kesimlerdeki karın erimesine neden oldu. Taşkın bu nedenle büyük zarar verdi. Yani su taşkını kaçınılmazdı'' dedi. 
     Canavar, ilçede hasar tespit ve mağdur vatandaşlara yardım çalışmalarının sürdüğünü sözlerine ekledi. 
     Refahiye'de uzun süren yağışın ardından dün ilçe merkezinden geçen Belgazi Deresi'nin de taşmasıyla birlikte su taşkını meydana gelmişti. 
     





</TEXT>
</DOC>
