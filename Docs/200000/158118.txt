<DOC>
<DOCNO> 158118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/ekonomi/eko05.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağımsız kurullar dayatmadır 
</HEADLINE>
<TEXT>

Bağımsız kurulların dayatma sonucu oluşturulduğunu belirten Devlet Bakanı Şahin, bu dayatmanın da "iç karartıcı ekonomik tablo" olduğunu söyledi 
     Devlet Bakanı ve Başbakan Yardımcısı Mehmet Ali Şahin, "Bağımsız düzenleyici kurullar, ülkemizde birçok alanda ve bir çok kez olduğu gibi, bir dayatma ve zorlama sonucu oluşturuldu" dedi. Şahin, bu kurulların sisteme girişinin temel nedenini ise "yaşanan iç karartıcı ekonomik tablo" olarak ifade etti. 
     Şahin, TÜSİAD tarafından Ankara Hilton Oteli'nde düzenlenen "Bağımsız Düzenleyici Kurumlar" seminerinde yaptığı konuşmada, bu kurumlar aracılığıyla siyaseti, ekonomiden ayırmanın amaçlandığını belirtti. İşadamlarına yönelik, "Şimdi sizin akıllarınızdan, fena mı oldu sözünün geçtiğini duyar gibiyim" diyen Şahin, "Türkiye'nin birkaç yıl önce içine düştüğü duruma bakınca haklı olmadığınızı söylemek çok zor" şeklinde konuştu. 
     
     'Standart geliştirilmeli' 
     TÜSİAD Başkanı Tuncay Özilhan da bağımsız düzenleyici kurulların bağımsızlığının niteliği ve ölçüsü konusunda, anlayış birliğine varılması gerektiğini vurguladı. Siyaset, bürokrasi ve özel çıkar gruplarının baskısına direnebilmeleri için, bu kurumların da bağımsızlığın sorumluluğunu yerine getirmesi gerektiğini anlatan Özilhan, son aylardaki bazı gelişmelerin bile bağımsız kurulların bağımsızlıklarını azaltmadan, kuruluşları, yapılanmaları, yetkileri ve işleyişleri hususunda bazı standartlar geliştirmenin, önemli önceliğini gösterdiğini belirtti. 
     IMF ile 5. gözden geçirmenin eksiksiz tamamlanmasının önemine de değinen Özilhan, "Bu şansı dikkatli kullanmalıyız, en ufak şüpheye mahal vermeden koşulları tamamlamalıyız" dedi. 
     CHP İstanbul Milletvekili Kemal Derviş ise ekonominin günlük işlerine yeniden siyasi parti olarak karışılması durumunda, 90'lı yılların zararlarının, olumsuzluklarının yeniden yaşanacağını bildirdi. 
     

</TEXT>
</DOC>
