<DOC>
<DOCNO> 186343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/guncel/agun.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Veliler devreye girdi sınıflar çağ atladı... 
</HEADLINE>
<TEXT>

   İstanbul'daki Cemal Diker İlköğretim Okulu'nun sınıfları, velilerin gönüllü katkıları sayesinde özel okulları solladı 
      ÜMRAN AVCI 

   
   Çocuklarını özel okula gönderemeyen ama konforlu ve temiz sınıflarda öğrenim görmesini isteyen veliler el ele verip harikalar yaratıyor. Perdeler, sıralar, aydınlatmalar değişince devlet okulu derslikleri, özel okullarla yarışacak düzeye geliyor. İstanbul'un Kadıköy ilçesindeki Cemal Diker İlköğretim Okulu'nun bazı sınıfları da, "Her şeyi devletten beklemeyelim. Gücümüz yettiğince biz katkıda bulunalım" düşüncesiyle hareket eden veliler sayesinde çok farklı bir görünüme kavuştu. Ortalama mevcudu 30 - 35 olan bazı sınıfların sabahçı ve öğlenci velileri bir araya geldi, masrafları paylaştı, sınıflar A'dan Z'ye yenilendi. 
   
   DVD VE KLİMALI 
   Önce veliler arasında birkaç toplantı yapıldı. Hali vakti yerinde olanlar ortaya daha fazla para koydu. Durumu olmayanlar hiçbir masrafa karışmadı, karıştırılmadı. Zaman konusunda acele edilmedi. Paralar biriktiğinde, öncelik sırasına göre hareket edildi. Eski pencereler ısı camla, üzerleri çizilip karalanmış sıralar depreme dayanıklı sıralarla, karatahta, çocukların boylarına göre ayarlanabilen, açılır kapanır tahtayla değiştirildi. Sınıflar yeniden boyandı. Öğretmen masası, sandalyesi ve dolabı yenilendi. Çocuklar çanta taşımasınlar diye sınıflara dolap yaptırıldı. Eski tül perdeler atılıp, pencerelere stor perdeler takıldı. Aydınlatma ve sınıf kapısı değiştirildi. Bir televizyon, VCD ve klima da takılınca ortaya pırıl pırıl sınıflar çıktı. 
   
   ÇOCUKLAR MUTLU 
   Sınıflardaki bu olumlu değişim çocukları da etkiledi. Öğretmenlerinin anlattığına göre artık okula daha istekle geliyor, dersleri heyecanla izliyorlar. Üstelik anne babalarının verdiği paralarla güzelleşen sınıflarına zarar gelmemesi için de çok daha dikkatli ve sorumlu davranıyorlar. 
   
   Herkesin katkısı var    Velilerin bu çabalarına eğitimciler de kayıtsız kalmadı. 3 - C sınıfının öğretmeni Mahir Aşcı, 'çocuklar için daha fazla ne yapabilirim' düşüncesiyle ortaya elektronik bir çarpım tablosu çıkardı. Aşçı, şimdi iki kabloyla çalışan çarpım tablosunun patentini almaya uğraşıyor. Kablonun biri sol taraftaki soru üzerinde bulunurken, öğrenci ikinci fişi yanıt vereceği sayının üzerine koyuyor. Doğru yanıtla birlikte çarpım tablosunda ışıklar yanarken, cihazdan alkış sesi yükseliyor. 
   
   
</TEXT>
</DOC>
