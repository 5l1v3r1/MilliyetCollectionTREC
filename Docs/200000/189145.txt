<DOC>
<DOCNO> 189145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/dunya/dun01.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İslam dünyası kendini eleştirdi 
</HEADLINE>
<TEXT>
   Sorunları çözemiyoruz, işbirliği yapamıyoruz 
      DIŞ HABERLER SERVİSİ 

   
   İslam Konferansı Örgütü İKÖ Zirvesi'nde söz alan Müslüman liderler, İslam ülkeleri olarak kendi sorunlarını çözmekte zorlandıklarını, işbirliği konusunda başarısız olduklarını söyleyerek özeleştiri yaptı. 
   İKÖ 10. Dönem Zirvesi'ne ev sahipliği yapan Dönem Başkanı Malezya'nın Başbakanı Mahathir Muhammed, zirvenin açılış konuşmasında, 1 milyar 300 milyon nüfuslu İslam leminin hiçbir zaman işbirliği yapamadığını söyledi. "Hepimiz Müslümanız, bastırıldık, aşağılandık" diyen Muhammed, dünyanın en zengin petrol yataklarına sahip İslam ülkelerinin isterlerse dünya dengelerini etkileyebileceklerini kaydetti. "Dünyayı Yahudiler yönetiyor. 1 milyar 300 milyon Müslüman, birkaç milyon Yahudi tarafından alt edilemez" ifadesini kullanan Muhammed, Müslümanların "beyinlerini kullanmaları gerektiğini" belirtti. 
   İKÖ Genel Sekreteri Abdüllahid Belkeziz de, İslam dünyasının kendi sorunlarını çözemediğini, Irak sorununda gelinen noktanın, bunun bir örneği olduğunu söyledi. Irak'taki yabancı güçlerin çekilmesi için tedbir alınması gerektiğini belirten Belkeziz, İslamı terörizmle özdeşleştiren kötü imajın silinmesinin zorunlu olduğunu vurguladı ve yeni bir İslam bilincinin oluşturulmasını istedi. 
   BM Genel Sekreteri Kofi Annan da, zirveye gönderdiği mesajda, İslam'la Batı arasında çatışmanın artmasından kaygı duyduğunu bildirdi. BM'nin Afganistan Temsilcisi Lahdar İbrahimi tarafından okunan mesajda, Annan, Batı'yla İslam arasındaki çatışmayı tehlikeli bulduğunu, Müslüman ülkelerin, demokrasi ve kadın hakları başta olmak üzere insan haklarını geliştirmeleri gerektiğini belirtti. 
   
   
   
   
</TEXT>
</DOC>
