<DOC>
<DOCNO> 179033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur41.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Yüzde 6.5 hedefi tutacak, sürpriz de yapabiliriz... 
</HEADLINE>
<TEXT>

     Başbakan Recep Tayyip Erdoğan, 2004 yılında mali disiplini aynı şekilde sürdüreceklerini bildirdi. 
     Erdoğan, CNN Türk'te yayınlanan ve Taha Akyol'un sunduğu ''Eğrisi Doğrusu Özel'' programına katıldı. 
     Erdoğan, bütçe açığına ilişkin bir soruyu yanıtlarken, 2003 yılın ilk 6 ayında faiz ödemelerinde yaşanan sıkıntıların aşıldığını, artık çok rahat olduklarını, ancak bu rahatlığın ayakları yerden kesmemesi gerektiğini söyledi. 
     Vergi barışı sonucunda herkesin beklentisinin üstünde gelir elde ettiklerini anlatan Erdoğan, bu durumun adeta ek gelir, kaynak oluşturduğunu, rahatlama süreci yarattığını belirtti. Erdoğan, 16 Mart'tan sonra bütün arkadaşlarına, ''Bütçemiz belli, ancak ne yapıp yapıp en az yüzde 10 kısıp Maliye'ye kazandıracaksınız'' dediğini belirterek, herkesin buna göre tasarruf yaptığını kaydetti. 
     Erdoğan, Anadolu'yu dolaştığını, vatandaşın ne tür sıkıntı içinde olduğunu yerinde gördüğünü, ancak hiçbir şekilde popülizm yapmayacağını söyledi. 
     Muş'ta geçtiğimiz günlerde gerçekleştirilen hastane açılışına da değinen Erdoğan, ekonomik olarak güçlü hale geldiklerinde eski hastanelerin yerine modern hastaneler yapacaklarını ifade etti. Erdoğan, ''Koğuş sistemiyle insanımızı yaşatmayacağız'' dedi. 
     Faizdışı fazla hedefinin tutturulmayacağı yönünde piyasalarda korku bulunduğunun hatırlatılması üzerine Erdoğan, ''Bizim öyle bir korkumuz yok'' diye konuştu. 
     Erdoğan, 5. gözden geçirme çalışmaları sırasında IMF heyetine, ''Bizim iki şeyde önemli hassasiyetimiz var. Bir defa harcama kısıcı tedbirler alıyoruz, ikincisi gelir artırıcı tedbirlerimiz var'' dediklerini, IMF heyetinin de tablo istediğini, yapılan çalışmalar sonunda bu tabloyu heyete verdiklerini söyledi. Harcamalarda yüzde 80 kısıntıya gittikleri, gelir artırmada da yüzde 20 başarı sağladıklarını ifade ederek, ''Bunu hedefledik ve devam edecek. Bunu görünce, bu işte mutabık kaldılar. 5. gözden geçirmeyi, böylece halletmiş olduk. Bu disiplin aynı şekilde devam edecek'' diye konuştu. 
     Erdoğan, makam araçlarının döküldüğünü, buna rağmen yeni araç almayarak eskilerine katlandıklarını kaydetti. 
     Erdoğan,''Yüzde 6.5 hedefini inşallah gerçekleştireceğiz ve sürpriz de yapabiliriz'' dedi. 
     IMF ile 6. gözden geçirmenin neden 20 gün kadar öne alındığının sorulması üzerine Erdoğan, ekonomide bir rahatlık bulunduğunu, çalışmalarda da karşılıklı mutabakat olduğunu kaydetti. Erdoğan, Türkiye'nin IMF'ye olan borçlarının ödeme planlarında da mutabakatlar sağlandığını ifade ederek, ''Bunlar aramızdaki münasebetlerin güven esasına dayandığını gösteriyor'' diye konuştu. 
     Erdoğan, ''6. gözden geçirmenin öne alınması, ekonomi kötüye gidiyor erken el koyalımdan değil de, iyimserlikten mi kaynaklandı '' şeklindeki soru üzerine, gözden geçirmenin öne çekilmesinin iyimserlikten kaynaklandığını, bir an önce bu çalışmaları neticelendirerek 2004 bütçesinin hazırlıklarını yapacaklarını söyledi. 
     ''2004'te aynı politika devam edecek mi '' sorusu üzerine Erdoğan, 2004 yılında mali disiplini aynı şekilde sürdüreceklerini söyledi. Erdoğan, ''Bunların hepsi ülkemiz için gerekli olan adımlardır. Dolayısıyla bu gerekli olan adımları atacağız ve attığımızı da uygulayacağız'' diye konuştu. 
     Erdoğan, vatandaşın ödediği vergilerde bekledikleri artışın gerçekleşmediğini, kayıt dışının kayıt altına alınması olayında da henüz istedikleri seviyeye gelmediklerini ifade ederek, ''Eski alışkanlıklar hala devam ediyor'' dedi. 
     Ekonomideki iyimserliğin göstergesi olarak ihracatta artış olduğunu, geçen yıla göre ihracatta yüzde 35'lik bir fazla olduğunu ifade eden Erdoğan, yıl sonu itibariyle 40 milyar dolarlık ihracata ulaşmayı hedeflediklerini kaydetti. 
     
</TEXT>
</DOC>
