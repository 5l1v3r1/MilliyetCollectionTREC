<DOC>
<DOCNO> 180188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/yasam/yas03.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Seks, kadının da aklından çıkmıyor 
</HEADLINE>
<TEXT>

   Bir tabu daha yıkıldı. Almanya'da 'Journal' adlı kadın dergisinin yaptırdığı ankete göre, kadınların yüzde 70'i günde en az bir kez seksi düşünüyor... 
      GÜNAY YURTGÜLÜ FRANKFURT 
   
   Erkekler tek değilmiş 
   GENEL kanı erkeklerin 'seks'i aklından çıkaramadığı şeklinde olsa da, Almanya'da yapılan bir anket, kadınların da bu konuda erkeklerden aşağı kalmadığını gösterdi. Journal adlı kadın dergisinin ülke genelinde yaptığı ankete göre, kadınların yüzde 86'sı seksi, yaşamlarının en büyük zevki, yüzde 71'i ise kadınlığın en önemli bir parçası olarak görüyor. Ankete katılan kadınların tümü, aşk ve seksin ayrılmaz bir bütün olduğunu vurguladı. 
   
   Anket, cesaret örneği 
   YAKLAŞIK 3 bin kadının katıldığı anket sonuçlarını değerlendiren cinsel sorunlar uzmanı Prof. Dr. Kurt Starke, ankete katılan kadınların, büyük bir cesaret örneği sergileyerek, seks hakkındaki düşüncelerini açık bir şekil de dile getirdiğini söyledi. Kadınların yüzde 86'sı sevdikleri erkekle seks yapmanın doyumsuz bir zevk olduğu görüşünü savunurken, yüzde 82'si mükemmel bir seksin, kendilerini yeniden doğmuş gibi hissettirdiğini söyledi. 
   
   'Aşkımı artırıyor' 
   ANKETE katılanların yüzde 81'i ise seksin yeme içme gibi yaşamlarının bir parçası olduğunu, karşı cinsle oturup konuşmak yerine yatakta seks yapmayı tercih ettiklerini söyledi. Ankete katılanlardan 41 yaşındaki Anne-Marie, "Sekste büyük zevk almam, aşkımın artmasına da yol açıyor. Erkek ve kadın arasındaki iletişimi en iyi sağlayan seks hayatıdır" dedi. 42 yaşındaki Thea takma adlı kadın da, "Seks yaparken, sanki içimde bir kelebek uçuyormuş gibi hissediyorum" diye konuştu. 
   
   
</TEXT>
</DOC>
