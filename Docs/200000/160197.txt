<DOC>
<DOCNO> 160197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sonspo03.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Toraman hangi kulübe gidecek 
</HEADLINE>
<TEXT>

     Galatasaray Kulübü Başkanı Özhan Canaydın, 2-1'lik Gaziantepspor galibiyetiyle Ali Sami Yen Stadı'na mutlu bir şekilde veda ettiklerini söyledi. 
     Maçtan sonra basın mensuplarının sorularını yanıtlayan Canaydın, ligin son maçında güzel bir mücadele izlediklerini ifade ederek, ''Bugün hüzünlü değil, sevinçliyiz. Ali Sami Yen Stadı'na, yeni stadımızı inşa edinceye kadar veda ediyoruz'' dedi. 
     Galatasaray Antrenörü Müfit Erkasap da maç sonrası yaptığı açıklamada, fırsat verildiği takdirde takımdaki genç yeteneklerin ortaya çıkacağını, Gaziantepspor maçında bunun görüldüğünü kaydetti. 
     Erkasap, Galatasaray'ın, altyapısının her zaman başarılı futbolcular çıkardığını ifade ederek, ''Çocuklarımız fırsat buldukları takdirde, yetenekleri ortaya çıkacaktır. Umarım gelecek sezon da bu fırsatı bulurlar'' diye konuştu. 
     Gaziantepsporlu İbrahim Toraman'ın, Türkiye'nin takdir ettiği bir futbolcu olduğunu belirten Erkasap, ''Herkes takımında O'nu görmek istiyor. Tabii ki biz de isteriz. Ama bu idari bir karardır'' dedi. 
     Erkasap, ligdeki son maçlarını galibiyetle kapattıkları için mutlu olduklarını da sözlerine ekledi. 
     
     GALATASARAY'IN GENÇ FUTBOLCULARI YENİ SEZONDAN ÜMİTLİ 
     Galatasaray'ın genç futbolcuları Sedat ve Suat Usta, gelecek sezonun sarı-kırmızılılar için başarılı geçeceğine inandıklarını söylediler. 
     Sedat, Atatürk Olimpiyat Stadı'nda yeni sezonda yapacakları karşılaşmalarda taraftarları daha mutlu edeceklerini kaydederken, Suat Usta, bu sezonun kendisi için tecrübe olduğunu, daha başarılı maçlar çıkarıp, gelecek sezon şampiyonluk ipini göğüsleyeceğine inandığı Galatasaray'a daha fazla katkı sağlayacağını söyledi. 
     Tecrübeli savunma oyuncusu Vedat da biten sezonun kısa bir değerlendirmesini yaparken, şampiyonluğu yitirmelerindeki en büyük nedenin, bir türlü istikrarlı bir grafik yakalayamamaları olduğunu vurguladı. 
     
     GALATASARAY'DA TATİL BAŞLADI 
     Galatasaray'da maçların bitmesiyle futbolcular için tatil başladı. 
     Sarı-kırmızılı ekipte, futbolcular yarından itibaren tatile çıkacak. İlk önce Lukunku ve Xavier yarın öğle üzeri ülkelerine gidecek. 
     
     DOĞAN ''SATMAYACAĞIZ'' 
     Gaziantepspor Kulübü Başkanı Celal Doğan, adı transfer gündeminde sıkça yer alan futbolcuları İbrahim Toraman'ı satmayacaklarını söyledi. 
     Doğan, İbrahim'i gelecek sezon için kimseye vermeyeceklerini ifade ederken, yıkılacak olan Ali Sami Yen Stadı ile ilgili olarak da ''Ben ilk milli maçımı burada izlemiştim. Türkiye ile Bulgaristan arasında oynanmıştı. Bende de farklı hatıraları var. Ama her şey sonunda eskir'' diye konuştu. 
     Gaziantepspor Teknik Direktörü Nurullah Sağlam da Gaziantepspor yönetiminin, İbrahim'i satmama kararı aldığını ifade ederek, ''Gaziantepspor Kulübü Yönetim Kurulu, ne kadar astronomik bir teklif gelirse gelsin, bu oyuncuyu bırakmama kararı almıştır. Ama sonra koşullar ne olur, bilemiyorum. İbrahim, A Milli Takım forması giyebilecek düzeyde bir futbolcu. Bir yıl daha kadroda kalması hem kendisi, hem de Gaziantepspor için iyi olur'' şeklinde konuştu. 
     Gaziantepsporlu İbrahim de takımında mutlu olduğunu ve sözleşmesinin sürdüğünü vurgulayarak, şunları söyledi 
     ''Başkanımın sözlerine saygı duyuyorum. Profesyonel bir futbolcuyum. 3 büyük takımdan birinde forma giymek benim çocukluk hayalim. Menajerler yoluyla bazı teklifler var. İstanbul'a gelirsem başarılı olacağıma inanıyorum.'' 
     
</TEXT>
</DOC>
