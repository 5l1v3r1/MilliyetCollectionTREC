<DOC>
<DOCNO> 178837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/guncel/gun02.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik terörü iç tehdit oldu 
</HEADLINE>
<TEXT>

   Radikal dincilerin silahlı eyleme yöneldikleri belirtilen 'İç Güvenlik' belgesinde, trafik suçlarının toplumda güvenlik endişesi oluşturduğu vurgulandı 
   TOLGA ŞARDAN Ankara 

   
   AB'ye 7. Uyum paketiyle danışma organı niteliği ağır basan Milli Güvenlik Kurulu MGK , Milli Güvenlik Siyaset Belgesi kapsamındaki "İç Güvenlik Stratejisi Belgesi"ni yeniledi. 
   Başbakan Tayyip Erdoğan, "radikal dincilerin şiddete yöneldikleri" tespitini içeren ve "trafik terörü"ne özel vurgu yapılan belgeyi 20 Haziran 2003'te onayladı. "İç güvenlik durum değerlendirmesi" belgede şöyle yapıldı 
   Bölücü terör örgütü ile ayrılıkçı ve bölücü terör örgütleri ve bunların istismar ettiği kimi kuruluşlar, ağırlıklı olarak siyasal alana yönelmiş, yurtiçi ve yurtdışındaki illegal faaliyetlerini, demokratik talepler gibi göstererek meşruiyet kazanma çabalarını hızlandırmıştır. 
   
   Misyoner faaliyetler 
   Misyonerlik faaliyetleri şemsiyesi altında yürütülen gayretler, ülkemizin siyasi, etnik ve inanç yapısı ile sosyal ve ekonomik sorunlarını istismar etmek suretiyle vatandaşlar arasında yeni çatışma ve ayrılık yaratma çabalarıdır. 
   Dinsel temellere dayalı devlet düzeni kurmak isteyen radikal dinsel kesimlerin, 1990'lı yılların başına kadar sürdürdükleri propagandaya yönelik faaliyetlerini bu tarihten sonra milletlerarası güçlerin de tahrikiyle şiddete yöneldikleri ve dinsel motifli terör örgütleri oluşturarak silahlı eylemler gerçekleştirdikleri bilinmektedir. 
   İç göç, özellikle metropol alanlarda büyük sorun yarattı. Çarpık kentleşme, terör örgütleri ve her çeşit suç için barınmaya elverişli ortamlar oluşturmuştur. 
   
   Trafik suçu 
   Toplumu ve vatandaşı doğrudan etkileyen trafik suçları ile şahsa ve mala karşı işlenen asayiş suçları toplumda güvenlik endişesi oluşturmaktadır. 
   Suçların nitelik ve niceliğine bakıldığında son 10 yıllık dönemde trafik suçları birinci, asayiş suçları ikinci, kaçakçılık suçları üçüncü, toplumsal olaylar dördüncü ve terör suçları beşinci sırada yer almıştır. 
   
   Kriz saldırgan yapıyor 
   Ekonomik ve sosyal sorunlar hırsızlıktan gaspa, rüşvetten yolsuzluğa, psikolojik bunalımlardan aile geçimsizliğine, hatta intihara kadar birçok soruna yol açmakta, insanları saldırgan yapmakta ve suç oranını artırmaktadır. 
   Adalet sisteminin yavaş işlemesi, sıklıkla çıkarılan aflar, cezaların caydırıcı özelliğinin olmaması, mağduriyeti giderilemeyen kişiler adaleti kendilerince sağlamak için suç işlemektedir. 
   
   
</TEXT>
</DOC>
