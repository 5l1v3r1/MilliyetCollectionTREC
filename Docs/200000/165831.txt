<DOC>
<DOCNO> 165831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/soneko10.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İktisat Kongresi 2004'te toplanacak... 
</HEADLINE>
<TEXT>

     Türkiye İktisat Kongresi, 17-20 Şubat 2004 tarihleri arasında İzmir'de toplanacak. 
     Başbakan Recep Tayyip Erdoğan imzasıyla bugünkü Resmi Gazete'de yayımlanan genelgede, uygulanmakta olan ekonomik ve sosyal politikalarla, sürdürülebilir yüksek oranlı bir büyüme için gerekli ortamın oluşturulmasında ve AB'ye üyelik hedefi doğrultusunda önemli aşamalar kaydedildiği belirtildi. 
     Bu çerçevede 2001 yılında yayımlanan bir genelgeyle ileri bir tarihe ertelenen Türkiye İktisat Kongresi'nin, 17-20 Şubat 2004 tarihlerinde İzmir'de gerçekleştirileceği kaydedilen genelgede, daha sonra şu görüşlere yer verildi 
     ''Geniş bir katılımla gerçekleştirilmesi planlanan 2004 Türkiye İktisat Kongresi'nde, ülkemizin ekonomik ve sosyal gelişmesinin daha ileri aşamalara ulaştırılmasına ve uzun vadeli strateji ve 8. Beş Yıllık Kalkınma Planı'nda öngörülen doğrultuda hızlı bilgi toplumuna dönüştürülmesine yönelik öneriler geliştirilmesi beklenilmektedir. 
     Kongrede beklenen yararların elde edilebilmesi amacıyla, öğretim üyelerinin, kamu ve özel sektör ile sivil toplum kuruluşlarının temsilcilerinin ve yurt dışından uzmanların katılımı sağlanacaktır.'' 
     
     HAZIRLIK ÇALIŞMALARINI DPT YAPACAK 
     Başbakanın genelgesine göre, Türkiye İktisat Kongresi'nin hazırlık çalışmalarını, Devlet Planlama Teşkilatı yürütecek. 
     İzmir'deki çalışmalar Valilikçe koordine edilecek ve kongrenin düzenlenmesinde İzmir Büyükşehir Belediye Başkanlığı, bu ildeki Üniversite Rektörlükleri ile Ege Bölgesi Sanayi Odası, Ticaret Odası ve Ticaret Borsası Başkanlıkları başta olmak üzere kamu ve özel sektör ile sivil toplum kuruluşlarının katkılarından yararlanılacak. 
     Genelge çerçevesinde kongrenin hazırlık ve toplantı aşamasında da, kamu kurum ve kuruluşlarınca her türlü işbirliği ve yardım sağlanacak. 
     
</TEXT>
</DOC>
