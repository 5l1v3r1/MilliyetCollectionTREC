<DOC>
<DOCNO> 160236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur16.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıkule'deki 2 trilyon liralık X-ray cihazı kullanılamıyor 
</HEADLINE>
<TEXT>

     Türkiye'nin en büyük, dünyanın sayılı kara sınır kapıları arasında yer alan Kapıkule'de Ocak ayında Devlet Bakanı Kürşad Tüzmen tarafından hizmete sokulan ve 2 trilyon lirayı aşan bir fiyata maledilen X-ray cihazı, 15 gündür devre dışı bulunuyor. 
     Araçların bulunması çok zor olan yerlerine gizlenen, uyuşturucu, silah ve diğer eşyaların tespitinde en etkin cihaz olarak nitelenen ve maliyeti trilyonlarla ifade edilen X-ray cihazı, elektrik akımındaki değişiklikler göz önünde tutulmadığı için meydana gelen arıza sonucu devre dışı kaldı. 
     Kapıkule TIR Gümrük Müdürlüğü sahasına Çin'den gelen uzmanlarca konulan ve özellikle TIR'ların kontrolünün en sağlıklı şekilde yapılmasına olanak tanıyan X-ray cihazı, voltajdaki düzensizlikler nedeniyle arızalandı. Yaklaşık 15 gündür işlevini yapamayan trilyonluk cihazın transformatörünün yandığı belirtiliyor. Yetkililer, cihaza gerekli parçanın temini için çalışıldığını ve önümüzdeki günlerde gerekli parçanın temininden sonra cihazın tekrar devreye alınacağı kaydedildi. 
     Çinli uzmanların, Türkiye'deki voltaj oynamalarını hesap edemedikleri ve bunun için gerekli önlemi almadıkları öğrenildi. X-ray cihazından Edirne'nin Kapıkule ve İpsala sınır kapılarına konulmuş, 1 mobil cihazla birlikte toplam maliyetin 5.1 milyon dolar olduğu bildirilmişti. 
     
</TEXT>
</DOC>
