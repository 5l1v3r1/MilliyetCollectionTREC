<DOC>
<DOCNO> 168510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko30.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivil Toplum Kuruluşları AB sürecini değerlendirdi... 
</HEADLINE>
<TEXT>

     Türk-İş Genel Başkanı Salih Kılıç, AB'ye katılımın yolunun tavizlerden değil, her açıdan daha da güçlenmekten ve AB standartlarına uyum sağlamaktan geçtiğini bildirdi. 
     Kılıç, Ekonomik ve Sosyal Konsey Toplantısı'nda, Türkiye'nin uluslararası ilişkilerde hassas bir dönemi yaşarken, konseyin AB ile ilişkiler gündem maddesiyle toplanmasının son derece önemli olduğunu vurguladı. 
     Sendikal hak ve özgürlükler konusundaki bazı antidemokratik düzenlemelerin AB'ye girmede önemli engeller oluşturacağını ifade eden Kılıç, ''Ancak ne yazık ki 2. Türkiye Ulusal Programı'nda bu konuda önemli bir geriye gidiş söz konusudur'' dedi. 
     Türkiye'nin AB ile arasındaki sosyal gelişmişlik farkını azaltabilmek için önce ekonomik gelişmesini sağlamak zorunda olduğunu belirten Kılıç, ancak izlenecek ekonomik politikanın gerekleriyle çalışanların ihtiyaçları arasında bir uyumun sağlanmasının, demokrasiye, sendikal hak ve özgürlüklere gereken hassasiyetin gösterilmesinin zorunlu olduğunu söyledi. 
     Özelleştirme konusuna da değinen Kılıç, 58 ve 59. hükümetler döneminde sağlıklı bir özelleştirme gerçekleştirilemediğini savunarak, yapılan özelleştirmelerin insani, sosyal ve hukuksal boyutunun eksik olduğunu iddia etti. 
     
     HAK-İŞ'İN GÖRÜŞLERİ 
     Ötke yandan toplantıda, Hak-İş'in görüşlerini de Genel Başkan Salim Uslu sundu. Buna ilişkin basına dağıtılan değerlendirmede, Türkiye'nin AB üyeliği yolunda ve kendi demokratikleşmesi konusunda radikal adımlar attığı kaydedildi. 
     Katılım ortaklığı belgesine bakıldığında Türkiye'nin kısa süre içinde önemli ilerlemeler kaydettiği, tabu sayılacak siyasi sorunları aştığının görüldüğü belirtilirken, Türkiye'nin çözmesi gereken tek sorunun kaldığı, bunun da MGK'nın Türk siyasetindeki yerinin azaltılması olduğu vurgulandı. 
     Bu konuda ilerlemeler olduğunu, ancak bu alanda daha ileri düzenlemeler yapmanın uygulamada zor olmadığı ifade edilirken, ''MGK'nın tamamen kaldırılması zaten istenmiyor. Ancak işleyiş ve etki olarak siyasetin altında bir görüntü sergilemesi gerekir. Bunu da başarmak mümkündür'' görüşü dile getirildi. 
     Türkiye'nin siyasi sorunları çözmek konusunda gösterdiği başarıyı ve kararlılığı sosyal sorunları çözmede göstermediği savunulurken, hükümetin bu alanda adımlar atması istendi ve muhtemel bir sosyal pakette Hak-İş'in yer almasını istediği hususlar sıralandı. 
     
     DİSK'İN DEĞERLENDİRMESİ 
     DİSK'in değerlendirmesinde ise AB üyeliğini destekleyen, üyelik için her türlü çabayı gösterdiğini söyleyenlerin uygulamada farklı bir davranış içinde oldukları ve çifte standart içinde bulunduklarının gözlerden kaçmadığı savunularak, verilen sözlerin, belgelere yansıyan taahhütlerin yerine getirilmediği iddia edildi. 
     Uygulanan ekonomik politikaların sonuçta emeğin kayıplarını artırdığı belirtilen değerlendirmede, toplumsal diyalog ve uzlaşma koşullarının gerçekleştirilebilmesinin öncelikle emeğin kayıplarının karşılanması ile mümkün olduğu belirtildi. 
     Çalışma yaşamına ilişkin düzenlemelerde köklü bir yenilenme ve demokratikleşmenin zorunluluk olduğu kaydedilirken, SSK'yı özerk, katılımcı, şeffaf ve demokratik bir kurum işleyişine kavuşturacak yasal düzenlemelerin acilen yapılması istendi. 
     
     TİSK'İN GÖRÜŞ VE ÖNERİLERİ 
     TİSK de, AB'ye üyelik süreci konusunda Konseye görüş ve önerilerini sundu. 
     Buna göre, ulusal programın revizyonunda ekonomiyi zayıflatacak bir gayretkeşlik gösterilmemesi istenirken, ''AB'ye uyumda ekonomi ile çalışma hayatı arasındaki dengeler asla gözden uzak tutulmamalıdır'' denildi. 
     AB'ye aday ülkelerin çoğunda rekabet gücünü etkileyen sosyal uyum konularının üyelik sonrasına bırakıldığı hatırlatılırken, Türkiye'nin tam üyelik müzakerelerinin başlaması için göstermek zorunda olduğu uyumun Kopenhag Siyasi Kriterleri alanında olduğu bildirildi. 
     İşsizliğin önlenmesinin AB'ye paralel şekilde temel öncelik olması gerektiği vurgulanırken, işsizliğin azaltılmasına ve nitelikli istihdamın artırılmasını hedef alan 3'lü istihdam politikası geliştirilmesi, teşviklerin istihdam bazda olması önerildi. 
     SSK'nın özerkleştirilerek AB'ye uyumunun sağlanması istenirken, sosyal sigortanın finansmanına devletin 3. taraf olarak prim ödemek suretiyle katkıda bulunması istendi. 
     SSK yönetim kurulunun 2 hükümet, 2 işçi ve 2 işveren temsilcisinden oluşması talep edilirken, SSK işveren prim oranının da 3 yıllık kademeli bir plan çerçevesinde yüzde 14'e indirilmesi talep edildi. 
     
</TEXT>
</DOC>
