<DOC>
<DOCNO> 165922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur31.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Trende ilaçlı soyguna suçüstü... 
</HEADLINE>
<TEXT>

     Bandırma-Balıkesir seferini yapan Mavi Tren'de yaşlı yolcuyu, içine uyku ilacı karıştırılmış kahveyle uyutup soymak isteyen 2 kişi, tren görevlilerince suçüstü yakalandı. 
     Alınan bilgiye göre, Bandırma-Balıkesir Mavi Treni'nde yalnız yolculuk eden 73 yaşındaki İbrahim Bilgiç'in yanına gelerek bir süre sohbet eden Mehmet Oğuz ile Nihat Turan, ellerindeki ''bin Peru sol''unu yaşlı adama uzatarak, değerinin 480 milyon lira olduğunu, ancak ihtiyaçları olduğu için bu parayı 40 milyon liraya bozdurabileceklerini söyledi. 
     Bilgiç'ten 40 milyon lirayı alan zanlılar, daha sonra trenin restoran kısmından aldıkları kahvenin içine bir uyku ilacı kattıktan sonra yaşlı adama ikram etti. İlacın etkisiyle bir süre sonra uyumaya başlayan Bilgiç'in cebindeki 210 milyon lirayı almaya çalışan Oğuz ve Turan, kompartıman görevlileri tarafından suçüstü yakalandı. 
     Tren Balıkesir Garı'na yanaştıktan sonra Balıkesir Emniyet Müdürlüğü ekiplerine teslim edilen Turan ve Oğuz, sorgulamalarının ardından çıkarıldıkları nöbetçi mahkeme tarafından tutuklandı. 
     
</TEXT>
</DOC>
