<DOC>
<DOCNO> 173368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sontur17.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu Başkanı Ulusoy, "Taş Fırın Erkeği" seçildi... 
</HEADLINE>
<TEXT>

     Trabzon'un Vakfıkebir İlçesi'nde düzenlenen ''1. Vakfıkebir Ekmek Festivali''nde, Futbol Federasyonu Başkanı Haluk Ulusoy, 3 bin 893 oy alarak ''taş fırın erkeği'' seçildi. 
     Vakfıkebir Belediyesi'nde, Kaymakam Abdullah Aslaner'in başkanlığında açılan sandıktaki oylar ile internet üzerinden gönderilen oylar tek tek sayılarak toplandı. 
     Yarışma gereği 14 Temmuz ile 3 Ağustos tarihleri arasında yapılan oylamada, sandıktan 11 bin 243 oy çıktı. Yarışmaya internet üzerinden ise 1279 oy gönderildi. 
     Toplam 12 bin 522 oyun kullanıldığı seçimde, geçerli 11 bin 325 oy 193 aday arasında paylaşıldı. Yarışmada 3 bin 893 oy alan Futbol Federasyonu Başkanı Haluk Ulusoy, ''taş fırın erkeği'' seçildi. Milli Takımlar Teknik Direktörü Şenol Güneş 2 bin 572 oy ile ikinci, Kadir İnanır da 749 oy ile üçüncü oldu. 325 oy boş çıkarken, 872 oy ise geçersiz sayıldı. 
     ''Taş fırın erkeği'' yarışmasında ilk 3'e girenlere önümüzdeki günlerde düzenlenecek törenle, ceylan derisi üzerine festivalin anlamını içeren yazının yer aldığı bir plaket verilecek. 
     Festivalde düzenlenen atma türkü yarışmasında ise Zehra Kandil 88 oy ile birinci oldu. Festival, atma türkü yarışmasında dereceye girenlere çeşitli ödüllerin verilmesinin ardından sona erdi. 
     
</TEXT>
</DOC>
