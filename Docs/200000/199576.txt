<DOC>
<DOCNO> 199576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo32.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde Ceyhun sakatlandı 
</HEADLINE>
<TEXT>

     Birinci Süper Lig'de zor günler geçiren Ankaragücü, hafta sonu Fenerbahçe ile yapacağı maçın hazırlıklarını sürdürüyor. 
     Sarı-lacivertli ekip, Gökçe Tesisleri'nde Türk Telekomspor ile yaptığı hazırlık maçını 3-1 kaybetti. Karşılaşmada, Konyaspor maçında forma giymeyen futbolcular yer aldı. Ankaragücü'nün tek golünü Mısırlı futbolcu Ramadan kaydetti. 
     Ceyhun, maç sırasında hafif bir sakatlık geçirdi ve sahayı terk etmek zorunda kaldı. Yıldız oyuncunun sakatlığının önemli olmadığı ve Fenerbahçe maçında oynayabileceği öğrenildi. 
     Hazırlık maçını, Ankaragücü Kulübü Başkanı Celal Aydın ve bazı yöneticiler de izledi. 
     Karşılaşma sonrasında gazetecilere bir açıklama yapan teknik direktör Rıza Çalımbay, ''Her iki takım açısından da zor bir maç olacak. Fenerbahçe üst sıralardan kopmamak için, biz de acil puana ihtiyacımız olduğu için kazanmak zorundayız. Bu maçta herkes kapasitesinin üzerinde mücadele ederse, iyi bir sonuç alırız. Takımıma güveniyorum'' diye konuştu. 
     Sarı-lacivertilerin golcü futbolcusu Hakan Keleş de, Fenerbahçe maçıyla ilgili olarak, ''Konyaspor maçında aldığımız bir puan bize moral oldu. Artık ligde herkes herkesi yenebiliyor. İçerde seyirci avantajımız var. Bunu en iyi şekilde değerlendireceğiz. Üç puan almak istiyoruz. Çalışmalarımız bu doğrultuda'' ifadelerini kullandı. 
     Keleş, Türkiye Kupası'nda Adana Demirspor eşleşmeleriyle ilgili de kupada final oynamayı hedeflediklerini, rakiplerini eleyerek, buna bir adım yaklaşmak istediklerini sözlerine ekledi. 
     
</TEXT>
</DOC>
