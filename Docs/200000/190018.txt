<DOC>
<DOCNO> 190018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/guncel/gun03.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Alışmış bir kere... 
</HEADLINE>
<TEXT>

   Ö.Ç... İzmir'de 8 gün önce kapkaç yaparken yakalandı. Polisi bıçakladı. 'Uyum yasaları' kapsamında serbest bırakıldı. 4 arkadaşıyla genç kızın cep'ini çaldı, ancak yakalandı 
      MURAT EĞİLMEZ İzmir DHA 

   
   İzmir'de geçtiğimiz hafta kapkaç yaparken kendisini yakalayan polisi bıçakladıktan sonra savcılıkça serbest bırakılan 17 yaşındaki Ö.Ç., dün yine kapkaç yaparken yakalandı. 
   
   Eşkalleri belirlendi 
   Cumhuriyet Bulvarı'nda meydana gelen olayda, bir iş görüşmesinden çıkan üniversite öğrencisi Dilek Yavuz 21 , dört kapkaççının saldırısına uğradı. Diğer arkadaşları gözcülük yaparken Ö. Ç., genç kızın arkasından yaklaşarak boynunda asılı bulunan cep telefonunu koparıp kaçırmaya başladı. Hızla uzaklaşan kapkaççıların ardından koşan genç kız, Ö.Ç.'nin elindeki bıçağı görünce durarak, hemen 155 polis imdat telefonunu aradı. Genç kızın eşkallerini verdiği kapkaççılardan Ö.Ç., U.İ.Ö. 16 ve Yusuf Lağap 23 motorize polis ekipleri tarafından kısa sürede yakalandı. Bir kapkaççı ise kayıplara karıştı. 
   
   Polisi yaralamış 
   Ö.Ç. 8 gün önce Karşıyaka'da yine kapkaç yaparken kendisini yakalayan Terörle Mücadele Şubesi'nde görevli polis memuru Yavuz Selim Yiğitbaşı'ı bacağından bıçaklayıp yüzüne kafa atarak yaralamış ancak, sevk edildiği adliyede, AB Uyum Yasaları kapsamında değişen çocuk suçları uyarınca savcılıkça serbest bırakılmıştı. 
   
   
   
</TEXT>
</DOC>
