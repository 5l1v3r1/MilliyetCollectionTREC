<DOC>
<DOCNO> 181514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko37.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Maliye Bakanı Oral Sıfır atmanın ekonomiye faydası olur 
</HEADLINE>
<TEXT>

     Eski Maliye Bakanı Sümer Oral, Türk Lirası'ndan TL altı sıfır atılmasının 3.5 senedir uygulanmakta olan güçlü ekonomiye geçiş programının bir parçası olduğunu söyledi. 
     Oral, ''Bu ekonomideki stabiliteyi gerçekleştirir, milli paranın değerini toplumda kuvvetlendirir. Ekonomiyi daha düzgün ve dengeleri içinde götürmede faydası olur'' dedi. 
     Maliye Bakanı Kemal Unakıtan'ın, Ağustos ayı bütçe gerçekleşmelerine ilişkin dün düzenlediği basın toplantısında, Türk Lirası'ndan sıfır atma işlemi ilgili çalışmaları Merkez Bankası ile birlikte müşterek olarak yürüttüklerini ve uygulamanın 2004 yılı sonuna doğru olacağını söylemesi üzerine, 1983 yılından bu yana defalarca tartışılan konu yeniden gündeme geldi. 
     Oral, konuya ilişkin olarak yaptığı açıklamada, TL'den sıfır atılmasının ekonomik programın bir hedefi olduğunu belirterek, enflasyonun yüzde 10'lara inmesi halinde bu uygulamaya geçileceğinin gerek eski Başbakan Bülent Ecevit, gerek eski Merkez Bankası Başkanı Gazi Erçel tarafından söylendiğini hatırlattı. 
     Bunun ancak enflasyon kalıcı bir şekilde indiği zaman yapılabilecek bir düzenleme ve uygulama olduğunu vurgulayan Oral, ''Türkiye'nin uyguladığı programın içinde vardır. Ekonomik programın bir boyutudur, bir unsudur ve enflasyonun yüzde 10'lara inmesi halinde uygulanması öngörülmüştür. Yeni bir şey değildir. Mühim olan enflasyonu o rakamlara indirebilmektir. Enflasyonu da yüzde 20'den yüzde 10'lara çekmek de kolay değildir. Ama hedef budur'' dedi. 
     
     ''OLUMLU BİR UYGULAMA'' 
     Türk Lirası'ndan 6 sıfır atılmasının olumlu bir uygulama olacağına işaret eden Oral, ''Bu ekonomideki stabiliteyi gerçekleştirir ve milli paranın değerini toplumda kuvvetlendirir. Ekonomiyi daha düzgün ve dengeleri içinde götürmede faydası olur'' dedi. 
     Oral, uygulamaya geçilmesi için ''Bütün hazırlıklarımızı yaptık, 15 aylık bir çalışma ve hazırlık dönemine ihtiyaç var'' ifadesinin ancak enflasyonun düşürülmesi için kullanılabileceğini belirterek, şunları kaydetti 
     ''Yoksa sıfırı atmak için değil. Türk Lirası'nda sıfır atılmasıyla ilgili çalışmalar ve hazırlıklar zaten Merkez Bankası'nda var. Yeniden çalışmalara başlanması ve hazırlık yapılması gereken bir konu değildir. Merkez Bankası da bunu çok söyledi. Enflasyon indiği zaman bu yapılacaktır.'' 
     
     İSMET ATTİLA... 
     Eski Maliye Bakanı İsmet Attilla da, liradan sıfır atılması uygulaması için 2004 yılı sonu hedefine bugünkü ekonomik koşullarla ulaşmanın mümkün olmadığını söyledi. 
     Ekonominin rayına girmesi halinde bunun otomatikman gündeme geleceğini ve meselenin kendiliğinden çözüleceğini kaydeden Atilla, şöyle devam etti 
     ''Olumlu bir şey ama bugünkü ekonomik koşullar ve Türkiye'nin içinde bulunduğu borç batağında bunun söz konusu bile olması mümkün değil. Bu yapılablabilecek bir şeydir ama ben kısa vadede bunun yapılması ve şu anda gündeme getirilmesini doğru bulmuyorum. Şartlar oluşursa yani iç ve dış borç temizlenir, böylece vergi gelirleri faize gitmez. O zaman mesele kendiliğinden çözülür. O zaman sıfırları atmanıza da gerek yok.'' 
     
     KESİCİYE GÖRE, SIFIR ATMAK İÇİN DAHA ERKEN 
     Eski Devlet Planlama Teşkilatı DPT Müsteşarı İlhan Kesici de, liradan sıfır atılması meselesinin, ara ara hükümetlerin gündemine geldiğini hatırlatarak, ''Genellikle de, yeni değişen hükümetlerin birinci yılında bu konu gündeme gelir. Çünkü, bu istikamette akıl veren ve sıfır atılmasını kolay zanneden insanlar vardır'' dedi. 
     Kesici, bazı ülkelerin 2. Dünya Savaşı'nın ardından böyle bir uygulama yaptığını ve başarılı olduğunu vurguladı. Yüksek enflasyon yaşamış olup da, parasından sıfır atan ülkeler arasında İsrail'in bulunduğunu ve kısmen başarı sağladığını bildiren Kesici, ''Ancak, bu tür ülkeler enflasyonist ortamla mücadelelerini tamamladıktan sonra, böyle girişimde bulunmuşlardır'' diye konuştu. 
     Paradan sıfır atma konusunda girişimde bulunan Latin Amerika ülkelerinin bu anlamda başarısız olduklarını vurgulayan Kesici, başarısızlığın, bu ülkelerin makro ekonominin icaplarını yerine getirmemelerinden kaynaklandığını söyledi. 
     Kesici, şöyle dedi 
     ''Ekonomi tam anlamıyla istikrara kavuşur gibi olmadan, kavuşmadan, liradan sıfır atılması gibi benzeri yaklaşımlar, umulan hiçbir sonucu vermemektedir. Yüksek enflasyon yaşamış ülkeler, asıl olarak ekonominin yapısal reformlarını yapmalıdır. Bu reformlar, kağıt üzerinden, günlük uygulamaya geçirilmeli, sonuçlarının alınması beklenmeli ve ekonomideki iç aktörler, dış aktörler, ekonomik yapının yerli yerine oturduğu sonucuna varmalıdır. 
     Kurumların, Türk Lirası'nın çok sıfırlı olmasıyla ilgili kayda değer bir itirazı yoktur. Mesele, ekonomideki dengeleri yerli yerine oturtmaktır. Liradan sıfır atmak ise, işin sonucu olmalıdır.'' 
     
</TEXT>
</DOC>
