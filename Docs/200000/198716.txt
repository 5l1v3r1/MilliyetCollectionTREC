<DOC>
<DOCNO> 198716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/dunya/dun02.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef bu kez İspanyollar... 
</HEADLINE>
<TEXT>

      DIŞ HABERLER SERVİSİ 

   
   Irak'ın başkenti Bağdat'ın güneyinde, bir İspanyol askeri istihbarat ekibine yönelik pusuda, yedi İspanyol askeri öldü, biri de yaralandı. 
   İspanya Savunma Bakanı Federico Trillo, İspanya Ulusal İstihbarat Merkezi'nden sekiz kişilik bir ekibi taşıyan iki araca, görev dönüşünde, başkent Bağdat'ın 30 kilometre güneyindeki El Mahmudiye bölgesinde, omuzdan fırlatılan roketler ve tüfeklerle saldırı düzenlendiğini açıkladı. 7 askerin öldüğünü, birinin de yaraladığını söyleyen Trillo, saldırının, Amerikan Üçüncü Tugayı'nın kontrolü altındaki bölgede meydana geldiğini söyledi. 
   İki aracın da yandığı olayla birlikte, Irak'ta, savaşının başladığı geçtiğimiz mart ayından bu yana ölen İspanyol askerlerinin sayısı 10'a yükseldi. 
   Saldırının ardından Sky News televizyonu tarafından kaydedilen görüntülerde, Saddam yanlısı bir grubun, cesetler etrafında toplanarak, "Saddam, kanımız, canımız sana feda olsun" diye sloganlar attığı görüldü. Kalabalık içindeki bir kişinin, ayağını cesetlerden birinin üzerine koyduğu, diğerinin ise cesedi tekmelediği de görüntülerde yer aldı. 
   Bu arada, Saddam'ın memleketi Tikrit'in yakınlarında da, diplomat olabilecekleri belirtilen iki Japon öldürüldü. 
   
   
   
</TEXT>
</DOC>
