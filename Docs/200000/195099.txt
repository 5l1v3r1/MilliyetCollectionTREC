<DOC>
<DOCNO> 195099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur10.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Düzce depreminin üzerinden 4 yıl geçti... Sezer'in demeci... 
</HEADLINE>
<TEXT>

     Cumhurbaşkanı Ahmet Necdet Sezer, depremlerin önceden bilinemeyen ve engellenemeyen doğal felaketlerden olmasının, karşılaşılan büyük yıkımların özrü olarak değerlendirilemeyeceğini belirtti. 
     Sezer, Düzce depreminin 4. yılı dolayısıyla bir mesaj yayınladı. Mesajında, Türk ulusunu derinden etkileyen, maddi ve manevi yıkımlara yol açan Marmara depreminin yaraları sarılmadan yaşanan Düzce depremi ile acıların katlandığını ifade eden Sezer, bu gelişmelerle Türkiye'nin bir deprem ülkesi olduğu gerçeği ve bunun yüklediği sorumluluğun göz önüne serildiğini vurguladı. Cumhurbaşkanı Sezer, devletin ve Türk ulusunun bu felaketlerin ardından toplumun tüm kesimlerinin katıldığı bir dayanışma örneği sergileyerek, depremin yaralarını sarmak için var gücüyle çalıştığını belirterek şunları kaydetti 
     ''Depremlerin önceden bilinemeyen ve engellenemeyen doğal felaketlerden olması, karşılaşılan büyük yıkımların özrü olarak değerlendirilemez. 
     Birey, toplum ve devlet olarak deprem konusuna daha duyarlı yaklaşmalı, depremleri ve getirdiği yıkımları unutmamalı, gerekli önlemleri zaman yitirmeden almalıyız. 
     Depreme karşı alınacak en etkili önlem, yurttaşlarımızın eğitilmesi ve toplumsal bilincin artırılmasıdır. Bu bilinci, en yapıcı denetleme düzeneği olarak geliştirmeli, yayılmasını sağlamalıyız. 
     İnşaatlarımızın kalitesinin yükseltilmesi ve deprem ülkesinde yaşadığımız gerçeğinin gözetildiği kentleşme anlayışının egemen olmasının acılarımızın en aza indirilmesinde etkili olacağını unutmamalıyız.'' Türk ulusunun bir daha böyle acılar yaşamaması dileğinde bulunan Cumhurbaşkanı Sezer, depremde yaşamını yitiren yurttaşlara Tanrı'dan rahmet, ailelerine de başsağlığı ve sabır dileklerini ifade etti. 
     
</TEXT>
</DOC>
