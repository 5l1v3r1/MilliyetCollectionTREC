<DOC>
<DOCNO> 176793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo40.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe taraftarı yönetimi kınadı... 
</HEADLINE>
<TEXT>

     Fenerbahçe Taraftarlar Birliği, Trabzonspor maçında yaşanan olayların suçunu sarı-lacivertli taraftarlara yüklediklerini iddia ettikleri Trabzonspor Külübü Başkanı ve yöneticileriyle, bu duruma sessiz kalan Fenerbahçeli yöneticileri kınadı. 
     Birlikten yapılan açıklamada, Trabzonspor Kulübü ve taraftarlarının Fenerbahçe düşmanlığının fanatizm boyutlarını aştığı, kin ve nefrete dönüştüğü ileri sürüldü. 
     Açıklamada, özetle şöyle denildi 
     ''Her yıl şartlar ne olursa olsun, milyonlarca lirasını verip, kulübüne destek amacıyla kombinesini alan bu taraftar topluluğunun içinde bulunduğu durumu görmezlikten gelen ve olaylarla ilgili tek bir açıklama yapmayan Fenerbahçe Kulübü yöneticilerinin, sergilemiş olduğu tavrı üzüntüyle karşılıyoruz. 
     Toplumun kolluk kuvveti olan ve her zaman için güven duyulan bir birimin, çaresiz kalmış 500 kişiyi göz göre göre saldırıya mahkum etmesini, hiçbir koruma önlemi almamasını ve hatta biber gazı, jop ve bilumum saldırı aletlerini bize karşı kullanmasını kınıyoruz. 
     Trabzon'da saha içi ve dışı olaylarının suçunu Fenerbahçe taraftarına yükleyen, başta medya olmak üzere, Trabzonspor Kulübü Başkanı, yöneticileri ve kendi camiamızın bazı eski yoneticileriyle bu duruma sessiz kalan yönetimimizi de kınıyoruz.'' 
     
</TEXT>
</DOC>
