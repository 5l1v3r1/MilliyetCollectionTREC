<DOC>
<DOCNO> 169839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur11.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'de greve doğru... 
</HEADLINE>
<TEXT>

     Türk Hava Yolları THY işyerlerinde 10 bin işçiyi kapsayan Toplu İş Sözleşmesi görüşmelerinde ''arabulucu''dan da sonuç çıkmadı. Hava-İş Sendikası 21 Temmuz tarihinden itibaren THY işyerlerinde grev kararı alacak. 
     Hava-İş Sendikası Antalya Şube Başkanı Alim Yılmaz, 19. Dönem Toplu İş Sözleşmesi görüşmelerinde ''arabulucu''dan da sonuç çıkmadığını ve arabulucu raporunun taraflara gönderildiğini söyledi. Arabulucu raporunun Hava-İş Sendikası'na ulaştığını belirten Yılmaz, sendikanın yasal olarak 21 Temmuz tarihinden itibaren, THY işyerlerinde grev kararı alacağını bildirdi. 
     İşveren temsilcileriyle dün yapılan görüşmelerden de sonuç çıkmadığını, 18 Temmuz Cuma günü işçi ve işveren temsilcilerinin yeniden biraraya geleceğini anlatan Yılmaz, ''THY çalışanları olarak Toplu İş Sözleşmesi görüşmelerinin masa başında bitirilmesinden yanayız'' dedi. 
     Yılmaz, THY işyerlerinde olası bir grev için hazırlıkları tamamladıklarını sözlerine ekledi. 
     
</TEXT>
</DOC>
