<DOC>
<DOCNO> 182499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur02.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aile kavgası polisle arbedeye dönüştü... 
</HEADLINE>
<TEXT>

     Antalya'da birbirleriyle kavga eden aile ile olaya müdahale eden polisler arasında arbede yaşandı. 
     Alınan bilgiye göre, Güllük Caddesi'ndeki Savaş Apartmanı'nda oturan Arzu ve Sinan Akkuş çifti arasında, henüz belirlenemeyen bir nedenle tartışma çıktı. 
     Tartışmayı ve Sinan Akkuş'un eşi Arzu Akkuş'u darp ettiğini duyan çiftin yakınları olaya müdahale etti. Tartışma kavgaya dönüşürken, yapılan ihbar üzerine olay yerine gelen polisler, tarafları ayırmaya çalıştı. 
     Çıkan kavgada bıçak çekilirken, Önleyici Hizmetler Şube Müdürlüğü'nde görevli adı açıklanmayan bir polis memuru kolundan bıçakla yaralandı. 
     Hafif yaralanan polis memuru arkadaşları tarafından hastaneye kaldırılırken, bu sırada polislerle aile arasında arbede yaşandı. 
     Eşini dövdüğü belirtilen Sinan Akkuş ile bir yakını gözaltına alınmak istenirken polislere küfür edince, olay yerinde bulunan polisler Akkuş'u yere yatırarak tartakladılar. Akkuş çiftinin yakınları da tartaklama nedeniyle polislerle tartışırken, polis aynı aileden 6 kişiyi gözaltına aldı. 
     Bu arada olayları görüntülemeye çalışan gazetecileri de apartman yöneticisi ve sakinleri engellemeye çalıştı. 
     
</TEXT>
</DOC>
