<DOC>
<DOCNO> 191912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/dunya/adun.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide parmağı 
</HEADLINE>
<TEXT>

   İngiliz ve Amerikalı yetkililer Bağdat'ta 43 kişinin ölümüne, 224 kişinin de yaralanmasına neden olan intihar saldırılarının İslamcı terör örgütü El Kaide'nin işi olabileceğini belirtiyor 
      DIŞ HABERLER SERVİSİ 

   
   Irak'ın başkenti Bağdat'taki Kızılhaç merkeziyle, 4 polis karakoluna önceki gün düzenlenen intihar saldırılarında Usame Bin Ladin'in El Kaide terör örgütünün parmağı olabileceği belirtiliyor. 
   İngiliz ve Amerikalı yetkililerin yanı sıra Irak Geçici Hükümet Konseyi'nin Kürt Dışişleri Bakanı Hoşyar Zebari de, yabancı teröristler ile El Kaide'nin saldırılarda rol almış olabileceklerine işaret etti. 
   43 kişinin öldüğü, 224 kişinin yaralandığı 5 saldırının hemen hemen eş zamanlı düzenlenmesine dikkat çeken Irak'taki en üst düzey İngiliz yetkili Jeremy Greenstock, Batılı hedeflere yönelik saldırılarda yabancı teröristlerin yer aldığını gösteren kanıtların giderek çoğaldığını vurguladı. 
   
   İntihar saldırısı yabancı taktiği 
   Eylemlerin intihar saldırıları şeklinde yapılmasının yabancı taktiği olduğunu, devrik lider Saddam yanlısı Iraklı direnişçilerin böyle bir yolu tercih etmediklerini ifade eden Greenstock, ancak herşeye karşın söz konusu saldırıların tamamen yabancılar tarafından gerçekleştirdiğini ispatlayacak yeterli kanıt olmadığını söyledi. 
   BBC'nin haberine göre, İngiliz gizli servisleri de, saldırıların El Kaide tarafından gerçekleştirilmesi ihtimali üzerinde ciddiyetle duruyor. İstihbarat kaynakları, bomba yüklü büyük araçlarla yapılan saldırıların El Kaide'ye özgü bir yöntem olmasına vurgu yapıyorlar. Kızılhaç merkezine bomba yüklü bir ambulansla saldırılmıştı. 
   Amerikalı Tuğgeneral Mark Hertling de son saldırıların yabancı savaşçıların işi olabileceğini söylerken Irak Dışişleri Bakanı Hoşyar Zebari, intihar saldırılarının, El Kaide'nin izlerini taşıdığını bildirdi. 
   Önceki günkü saldırılarda, bir karakola el bombası atmaya çalışırken vurulan teröristin Suriye pasaportu taşıdığı belirlenmişti. 
   
   
</TEXT>
</DOC>
