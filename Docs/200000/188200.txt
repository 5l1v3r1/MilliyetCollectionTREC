<DOC>
<DOCNO> 188200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur30.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Yağma Hasanın böreği burada bitmiştir 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, devlet yönetiminde kurumların birbirleriyle uyum ve diyalog içinde hareket etmesine zemin hazırladıklarını belirterek, ''Gerilimi tırmandırmadık, polemiklere kapılmadık, birilerine laf yetiştirerek ülke meselelerine ayrılan zamanı çarçur etmedik'' dedi. 
     Erdoğan, partisinin 1. Olağan Büyük Kongresi'nde yaptığı konuşmada, iktidarda geldiklerinden itibaren asla partizanlık yapmadıklarını, kendilerine oy veren-vermeyen diye ayrıma gitmediklerini, bulundukları makamın, üstlendikleri sorumluluğun gereğini yerine getirerek ''Türkiye'nin Hükümeti'' olduklarını unutmadıklarını vurguladı. 
     Devlet yönetiminde kurumların birbiriyle uyum ve diyalog içinde hareket etmesine zemin hazırladıklarını belirten Erdoğan, ''gerilimi tırmandırmadıklarını, polemiklere kapılmadıklarını, birilerine laf yetiştirmeye çalışarak Türkiye'nin meselelerine ayılması gereken zamanı çarçur etmediklerini'' söyledi. 
     Partilileri, ''sorumluluklarını ihmal etmeme'' konusunda uyaran Erdoğan, her AK Partili'nin Türkiye'nin yükünü omuzlarında hissetmesini istedi. Ahlaki temeller üzerinde yükselmeyen bir siyasetin kalıcı olamayacağını belirten Erdoğan, adaletin milletin en büyük özlemi olduğunu ifade etti. 
     Adaletin sadece yargıyla ilgili olmadığını, tam bir hukuk devletinde yargı kararlarının halkın vicdanını yaralayıcı olamayacağını anlatan AK Parti Lideri Erdoğan, sözlerini şöyle sürdürdü 
     ''Fakat, adalet sadece yargıyla sınırlı değildir. Biz, en geniş anlamıyla adaleti tesis etmeyi ve hakkaniyeti sağlamayı kastediyoruz. Anayasal vatandaşlık şemsiyesi altında, herkesin hukukunu kendi hukukumuz gibi koruyacağız. Zira biz siyaseti bir rant kapısı olarak görmüyoruz. Biliyor ve unutmuyoruz ki, bu salonlarda bizden önce de yüzlerce parti yüzlerce kongre yaptı. Bugün eğer onlar milletin tasfiyesine uğradıysa, bizim de hem varoluş gerekçelerimizi hem de bizden öncekilerin akıbetini unutmamamız gerekiyor. 
     Olaki, bir Ak Partili'nin başı dönebilir. Baş dönmesi emaneti unutturabilir diye söylüyorum. yönetimdeki kirlenmenin tamamen giderilmesi için geçip giden karanlık ve umutsuz günlerin bir deha dönmemesi için demokrasinin tartışılır olmaktan tamamen çıkabilmesi için, herkesin temel vatandaşlık hakkını kullanabilmesi için daha çok yapacak işimiz var. Unutmayalım henüz yolun başındayız. Sakın unutmayalım ki, AK Parti herhangi bir siyasi parti değildir. '' Türkiye'nin, kaynakları ''haramzadeler'' tarafından hortumlandığı, kötü ve beceriksiz yöneticilerle yönetildiği ve uzun yıllar kendi siyasi menfaatlerinin milletin menfaatlerinin önüne koyan siyasilerin eline düştüğü için dönemsel zaaflara uğradığını ve hakkettiği yere gelemediğini belirten Erdoğan, şöyle konuştu 
     ''Herkes bilmelidir ki yağma hasanın böreği burada bitmiştir. Bugünden sonra milletin hakkı dışında hiçbir odağa, kişiye, kuruma, çeteye yar edilmeyecektir. Devlet, hortumcuların birer birer yakalarına cesaretle yapışmaya başlamıştır. Yakında hepsinin perçemlerinin nasıl bir bir önlerine düşeceğini de inşallah hep birlikte göreceğiz. Türkiye, adaleti her alanda tesis etmeden daha fazla ilerleyemez. 
     Devlet aygıtımız ve bürokratik yapımız günün ihtiyaçlarına cevap veremeyecek kadar büyümüş ve hareket kabiliyetini kaybetme noktasına gelmiştir. Hükümet olduğumuz günden beri bu hantallığı gidermek için çeşitli yapısal düzenlemeler üzerinde yoğun çalışmalar yürüttük ve bunların bir kısmını TBMM'de yasalaştırdık. 
     Kamu yönetimi ve yerel yönetimler gibi bazı yasal düzenlemeler içinde gün sayıyoruz. umuyorum ki, yakın bir zamanda devletimizin daha rahat ve verimli çalışabileceği hukuksal noktaya gelmiş olacağız. Yerel yönetimlere aktaracağımız yetkilerle, merkezin yükünü önemli ölçüde hafifletebileceğiz. Devletin iki yakasının biraraya gelmesini istiyorsak, öncelikle bu plansız, kayırmacı ve müsrif bürokrasi anlayışından vazgeçmeliyiz. Şunu herkes bilsin ki, bundan sonra devletin en ücra köşesindeki birimlerinde bile hiçbir aksamaya izin vermeyeceğiz. bugün git yarın gel anlayışı, millet hafızasından bir daha geri dönmemek üzere sökülüp atılacaktır. asık suratlı ve hantal devlet gidecek, güler yüzlü ve işbilir devlet gelecektir. devlet için millet dayatması bitecek, millet için devlet anlayışı yeşerecektir. bu milletin dinamizmi ve canlılığı, mutlaka devlet mekanizmaların da yansıtılacak, devlet milletin hızını kesen bir pranga olmaktan çıkarılacaktır.' Türkiye'yi daha ileriye götürme gayretlerinin süreceğini bildiren Erdoğan, sözlerini, ''Dün bitti, bugün ne geçmişin karanlığına ağıtlar yakacağız, ne dünkü başarılarımıza destanlar yazacağız. Dostlarım dün bitti geçti gitti, bugün yeni bir gündür. Aydınlık Türkiye için, gençlerimiz için, geleceğimiz için, yeniden yollara düşme günüdür. Yolumuz açık olsun'' diyerek tamamladı. 
     
</TEXT>
</DOC>
