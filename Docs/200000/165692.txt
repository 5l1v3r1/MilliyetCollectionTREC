<DOC>
<DOCNO> 165692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur26.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski DEHAP Genel Başkanı ve 3 yöneticisine hapis cezası... 
</HEADLINE>
<TEXT>

     Eski DEHAP Genel Başkanı Mehmet Abbasoğlu ve 3 eski parti yöneticisi, partiyi 3 Kasım seçimi öncesinde yasal örgütlenmesini tamamlamış gibi göstererek ''resmi belgede sahtecilik'' yaptıkları gerekçesiyle 1 yıl 11 ay 11'er gün hapis cezasına çarptırıldı. 
     Ankara 2. Ağır Ceza Mahkemesi'nde görülen davanın bugünkü karar duruşmasına, bazı sanıkların avukatları katıldı. 
     Sanık avukatları mahkemeye yazılı olarak sundukları esas hakkındaki savunmalarında, suçun unsurlarının oluşmadığını ileri sürdüler. Sanık avukatları, suçun, ''resmi belgede sahtecilik'' olarak tanımlanamayacağını, müvekkilleri tarafından bildirim amacını taşıyan belge düzenlendiğini ifade ettiler. 
     Cumhuriyet Savcısı, eski Genel Başkan Mehmet Abbasoğlu, eski Genel Sekreter Nurettin Sönmez, bildirimde bulunulan dönemin Genel Başkanı Veysi Aydın ve dönemin Genel Sekreteri Ayhan Demir'in cezalandırılması yönündeki mütalaasını tekrar etti. 
     Sanık avukatları, son sözlerinde beraat isteminde bulundular. 
     Mahkeme heyeti, Abbasoğlu, Sönmez, Demir ve Aydın'ın Türk Ceza Kanunu'nun TCK 342. maddesi, suçun birden fazla kez işlenmesi halinde cezayı artıran 80. maddesi ve cezada indirim öngören 59. maddeleri uyarınca sonuç olarak 1 yıl 11 ay 11'er gün hapis cezasına çarptırdı. 
     Partinin eski 22 Merkez Yürütme Kurulu üyesi 22 kişi ise beraat etti. 
     Abbasoğlu, 8 Haziran'da yapılan DEHAP 2. Olağanüstü Kongresi'nde Genel Başkanlığı Tuncer Bakırhan'a devretmişti. 
     İddianamede, Abbasoğlu'nun da aralarında bulunduğu 26 sanık hakkında 12'şer yıla kadar hapis cezası talep ediliyordu. 
     
</TEXT>
</DOC>
