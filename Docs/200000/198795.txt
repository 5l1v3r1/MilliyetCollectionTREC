<DOC>
<DOCNO> 198795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun01.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü aktör Sean Penn, Irak'a gidiyor... 
</HEADLINE>
<TEXT>

     Savaş öncesinde Bağdat'a giderek Irak halkına destek verdiği için ülkesinde tepki gören ABD'li ünlü aktör Sean Penn, bir gazeteye makale yazmak üzere yeniden bu ülkenin yolunu tutuyor. 
     Internetteki ''imdb'' sitesinin haberine göre, San Francisco Chronicle gazetesine Bağdat izlenimlerini yazacak olan savaş karşıtı ünlü aktör, daha önceki ziyaretinde tanıştığı Iraklı insanları yazılarında işleyeceğini kaydetti. 
     Editörlüğünü aktris Sharon Stone'un ayrıldığı eşi Phil Bronstein'ın üstlendiği gazeteyle anlaşan Penn, ''Orada tanıştığım insanları yazılarıma aktarmak istiyorum. Onların yaşadıklarını şimdi kendi ağızlarından daha ayrıntılı dinleyeceğime inanıyorum'' dedi. 
     Editör Phil Bronstein da, Penn'i Bağdat'a giderek izlenimlerini aktarmaya kendisinin ikna ettiğini belirterek, ''Biz de ona Irak'ta basın mensubu statüsünde kabul edilmesi için gereken şartları temin ettik. Bağdat sokaklarından izlenimlerini en iyi şekilde aktaracağına inanıyorum'' açıklamasında bulundu. 
     Penn, geçen yıl aralık ayında Bağdat'a ziyarette bulunmuş ve ziyaretinin ardından, ''Bu ziyareti bir baba, aktör, yapımcı ve yurtsever olarak kendi vicdanımın sesini bulmak için sorumluluğum gereği gerçekleştirdim'' açıklamasında bulunmuştu. Savaş karşıtı sözleriyle ülkesinde bazı kesimlerden tepki gören oyuncuya, bu nedenle uzun süre film teklifi gelmemişti. 
     
</TEXT>
</DOC>
