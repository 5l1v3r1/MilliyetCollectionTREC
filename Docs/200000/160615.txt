<DOC>
<DOCNO> 160615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur10.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Okullar sınavında hatalı soru iddiası... 
</HEADLINE>
<TEXT>

     İzmir Özel Fatih Dershanesi öğretmenleri, dün yapılan Özel Okullar Sınavı'nda, Sosyal Bilgiler testi 15. sorusunun hatalı olduğunu iddia ettiler. 
     İzmir Özel Fatih Dershanesi Müdürü Metin Biniş, yaptığı yazılı açıklamada, öğrencilerin büyük umutlar bağladığı bir sınavda hatalı soru bulunmasının üzücü olduğunu bildirdi. 
     Daha önce de, 11 Haziran 2000 tarihinde yapılan Orta Öğretim Kurumları Öğrenci Seçme ve Yerleştirme Sınavında Fen Bilgisi ve Sosyal Bilgiler testlerinde iki hatalı soru tespit ettiklerini hatırlatan Biniş, sorunun iptali için başvuruda bulunacaklarını da belirtti. 
     Metin Biniş, şunları kaydetti 
     ''Hatalı soru şöyle, Türkiye'nin kuzey ve güneyindeki iki kıyı şehrinde çocukları bulunan bir çiftçinin, oğlu Mehmet Antalya'da öğretmenlik yapmakta, kızı Ayşe üniversitede okumaktadır. Çiftçi ise, çocuklarının yaşadıkları şehirlerin tam ortasında Anadolu'nun küçük bir kasabasında yaşamakta ve geçimini bozkırlarda otlatarak beslediği koyun sürülerinden sağlamaktadır. 
     Bu bilgilerden hareketle çiftçi ve çocuklarının yaşadıkları yerler hakkında aşağıdakilerden hangisi söylenemez 
     A Çiftçinin yaşadığı yerde don olaylarına rastlanır . 
     B Mehmet'in görev yaptığı coğrafi bölgenin doğal bitki örtüsünü bozkırlar oluşturur . 
     C Ayşe'nin yaşadığı şehir, Mehmet'in yaşadığı şehirden daha fazla yağış alır. 
     D Üçünün yaşadığı yerlerin de iklim özellikleri farklıdır. 
     Sorunun bilgi kısmında verilen Anadolu'nun ortasında geçimini koyunları otlatarak sağlayan çiftçinin iki çocuğundan Mehmet'in yaşadığı şehir belirtilirken, Ayşe'nin yaşadığı şehir belirtilmiyor.'' İzmir Özel Fatih Dershanesi Müdürü Metin Biniş sorunun yanıtının ise şöyle ortaya çıkabileceğini belirtti 
     ''Soru kurgulanırken çiftçinin ve çocuklarının yaşadıkları yerler hakkında neyin söylenemeyeceği soruluyor. C seçeneğinde, Ayşe'nin yaşadığı şehrin, Mehmet'in yaşadığı şehirden Antalya'dan fazla yağış aldığı belirtiliyor. Bu haliyle seçenek söylenebilecek kabul ediliyor. Bölge olarak, kuzeydeki bölgenin Karadeniz , güneydeki bölgeden Akdeniz fazla yağış aldığı doğrudur. Ancak C seçeneğinde bölge yerine, şehir denildiğinden bu seçenek doğru kabul edilemez. Çünkü, Devlet İstatistik Enstitüsü verilerine göre, Antalya yılda ortalama 1052 milimetre yağış alırken, kuzeyde bulunan üniversite şehirlerinden Samsun 650 milimetre, Trabzon ise 833 milimetre yağış almaktadır. Kuzeydeki şehir belirtilmediğinden, C seçeneği söylenebilecek bir seçenek değildir. B seçeneği de söylenemeyeceğinden iki doğru seçenek karşımıza çıkar. Bu nedenle sorunun iptali gerekir.'' 

     
</TEXT>
</DOC>
