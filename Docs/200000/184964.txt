<DOC>
<DOCNO> 184964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sondun11.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Gönderilmemiş Mektuplar", Almanya'da gösteriliyor... 
</HEADLINE>
<TEXT>

     Türkan Şoray ve Kadir İnanır'ın başrollerini paylaştığı ''Gönderilmemiş Mektuplar'' filmi, Almanya'da Türk sinemaseverlerle buluşuyor. 
     Filmi Almanya'da gösterime sokan MaXXimum GmbH'nın Genel Müdürü Anıl Şahin, filmin 2 Ekim'den itibaren Almanya genelinde 30 şehirde gösterime gireceğini söyledi. 
     Şahin, ''Yönetmen Yusuf Kurçenli, seyirciyi 'aşkı acılar mı besler yoksa aşk mı açar acıların kapısını' sorusunun peşine takıp ta Amasra'ya kadar götürmektedir. Şehrin büyülü doğası ve sürpriz gelişmeler izleyicinin beyaz perde karşısında soluksuz bir 110 dakika geçirmesine neden olacak'' dedi. 
     ''Gönderilmemiş Mektuplar'' filminin Türk sinemasının temel taşı sayılabilecek bir baş yapıt olduğunu belirten Şahin, filmin Türkan Şoray ve Kadir İnanır'ın birlikte çevirdikleri 16. film olduğunu ve ''Gönderilmemiş Mektuplar''ın hayata dair önemli sorular sorduğunu kaydetti. 
     
</TEXT>
</DOC>
