<DOC>
<DOCNO> 156039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/dunya/dun01.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimyasal bulamadan dönüyorlar 
</HEADLINE>
<TEXT>

     SEMA EMİROĞLU New York 

     Irak'ta gizlendiği sanılan kitle imha silahlarını arayan Amerikan ekipleri, bu konuda hiç bir kanıt bulamadan operasyonlarını bitirip ABD'ye geri dönüyor. 
     Washington Post'un manşetten verdiği habere göre, ekibin gelecek ay başında ABD'ye dönmesinin, savaşın ilan edilen temel nedeninin oluşturan "Irak'ın kitle imha silahlarından arındırılması" konusundaki hayal kırıklığının da bir göstergesi olduğuna dikkat çekildi. 
     
     Umutlar boşa çıktı 
     ABD Dışişleri Bakanı Colin Powell'ın 5 Şubat'ta BM Güvenlik Konseyi'ne yaptığı sunumda Irak'ın sahip olduğunu açıkladığı "yüzlerce ton biyolojik ve kimyasal madde, bunları taşıyacak füzeler ve nükleer silah programı"nın kanıtlarını bulma amacıyla ülkeye gelen biyolog, kimyager, nükleer operatör, bilgisayar ve belge uzmanı ve silah uzmanlarından oluşan ekiplerin çabalarının sonuçsuz kalmasıyla, umutların boşa çıktığı bildirildi. Araştırmacılar, pek çok şüpheli noktada ya kimyasal silah izine rastlanmadığını, ya da buraların yağmalandığını ve yakıldığını belirlediler. 19 tesisten 17'sinin arandığı, kitle imha silahlarıyla bağlantısı bulunmayan, ama ipucu verebilecek 68 noktadan 45'inin de araştırıldığı, ancak başarılı olunamadığı kaydedildi. Gazete bu durumun, "araştırmalara henüz başlandığı" iddiasıyla uyuşmadığına da dikkat çekti. 
     

</TEXT>
</DOC>
