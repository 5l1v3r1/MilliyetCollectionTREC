<DOC>
<DOCNO> 170968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sonspo17.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahmut Hanefi Almanya'ya gitti... 
</HEADLINE>
<TEXT>

     Fenerbahçe'nin yeni transferi Mahmut Hanefi Erdoğdu, takımının kampına katılmak üzere Almanya'ya gitti. 
     Bu sabah kulüp binasında 5 yıllık sözleşmeye imza atan, ardından da Almanya'ya gitmek için Atatürk Havalimanı'na gelen Mahmut Hanefi, burada yaptığı açıklamada, Fenerbahçe'ye, Fenerbahçeli olduğu için geldiğini söyledi. 
     Basın mensuplarının, Fenerbahçe'de sol kanatta önemli oyuncular bulunduğunu hatırlatması üzerine de Mahmut Hanefi, ''Sol kanatta forma savaşı vereceğim, bu da çok doğal. Ben Fenerbahçe'ye futbol oynamak için geldim. Önemli olan da takımın başarısıdır. Bence rekabet, takım açısından çok yararlı olur'' diye yanıt verdi. 
     Sakaryaspor'dan daha önce Tuncay'ın da Fenerbahçe'ye geldiğini ve başarılı olduğunu belirten Mahmut Hanefi, ''Ben de burada Tuncay'ın izinden yürüyeceğim ve Onun kadar başarılı olmaya çalışacağım'' dedi. 
     
</TEXT>
</DOC>
