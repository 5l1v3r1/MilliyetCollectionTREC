<DOC>
<DOCNO> 172217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/ekonomi/eko02.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'da kayıtsız hesabı bonoyla ödeme planı 
</HEADLINE>
<TEXT>

   İmar Bankası'nda resmi kaydı olmayan hesapların mali bünyesi güçlü bankalara aktarılması, karşılığının da bono olarak ödenmesi yöntemi üzerinde çalışılıyor 
      SALİHA ÇOLAK Ankara 
   
   Hazine ve BDDK'nın İmar Bankası eski yönetiminin mevzuata uygun olarak kaydını tutmadığı hesapları bonoyla ödeme yöntemi üzerinde çalıştığı belirtildi. 
   Edinilen bilgilere göre, İmar Bankası'nda resmi olarak yaklaşık 1 katrilyon liralık mevduat bulunmasına karşılık, sahte ve resmi kaydı olmayan sayısı 212 bin hesap nedeniyle bu rakam 5 katrilyon lirayı aştı. Resmi olarak kaydı tutulmayan hesapların vergisi verilmediği gibi, mevduat sigortası ödemeleri de yapılmadı. 
   Bu kategoriye giren hesaplara ilk başta ödeme yapılmaması fikri ortaya atılırken, yapılan çalışmalarda mudilerin dava açarak haklarını alabilecekleri sonucuna varıldı. Paranın nakit olarak ödenmesinin de büyük bir çıkışa neden olacağı için dengeleri zorlayacağı anlaşıldı. 
   Yapılan toplantılarda bono ile ödeme yöntemi ağırlık kazandı. Buna göre mali bünyesi güçlü bankalara bu hesaplar karşılıkları Hazine bonosuyla ödenerek devredilecek. Mudinin mevduatının karşılığı bonolar olacak. 
   Bu bankalar güvenilir bankalar olacağı için mudi parasını bir anda çekmek istemeyecek. Böylelikle yüklü bir nakit çıkışı önlenmiş olacak. İmar Bankası mudilerine yapılacak ödemenin kaynağının TMSF'ye ikrazen verilecek Hazine tahvilleri oluşturacağı için özellikle Hazine'de bu formülün öne çıktığı kaydedildi. 
   
   'Çalışmalar bir ay sürer' 
   BDDK ve TMSF'nin şu anda Türkiye çapındaki bütün İmar Bankası şubelerine müfettiş gönderdiği belirtildi. İncelemelere Hazine müfettişlerinin de katıldığı ifade edildi. Bütün çalışmaların İmar Bankası'nda gerçekte ne kadar mevduat olduğunun ortaya çıkarılmasına yoğunlaştığı belirtilirken, çalışmaların yaklaşık bir ay süreceği kaydedildi. 
   
   
</TEXT>
</DOC>
