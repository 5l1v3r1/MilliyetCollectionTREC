<DOC>
<DOCNO> 150173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun34.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker izledi, yağmacı götürdü... Son kurban arkeolojik hazine... 
</HEADLINE>
<TEXT>

     Uluslararası çağrılara rağmen, ABD ya da BM'nin eyleme geçmemesi yüzünden çalınan, yağmalanan ve yakılan Irak'ın arkeolojik hazinesi, ülkedeki savaşın bir başka kurbanı. 
     Iraklı yetkililer, insanlık tarihinin önemli medeniyetlerinin beşiği konumundaki ülkenin, Mezopotamya uygarlıklarına tanıklık etmiş 150 bin parça eserinin sergilendiği Bağdat Arkeoloji Müzesi'ne elini kolunu sallayarak giren 10 kadar yağmacının, müzenin ana girişinde duran Amerikan tanklarına rağmen eserleri torbalara doldurduğunu bildirdi. 
     Eski kültür bakanının danışmanlığını yapan Muayyed Said el Damergi, ''Askerlerin burnunun dibinde, eserleri torbalara doldurdular'' derken, Musul ve Tikrit'teki müzelerin de yağmalanıp, yakılıp, yıkıldığını söyledi. Bağdat Üniversitesi Arkoeoji Profesörü El Damergi, ''Askerlerden, yağmacılara karşı gelmek için yardım istedik, ancak onlar müdahale etme talimatı almadıklarını söylediler'' dedi. 
     Müzenin kapalı olduğunu ve müze çalışanlarıyla gönüllü arkeologların hasar bilançosu çıkarmaya ve bina girişini korumaya çalıştıklarını belirten El Damergi, ortadan yok olan ünlü parçalar arasında 4 bin yıllık gümüşten ''Ur arpı'', Sümerler döneminden Uruk vazosu ve Akadlar döneminden bronz bir heykelciğin yer aldığını kaydetti. 
     UNESCO'yu, müzenin ve Irak arkeolojik mirasının korunması için yardıma çağıran El Damergi, 1954 Lahey anlaşması uyarınca UNESCO'nun silahlı çatışma halinde kültür mirasını korumakla görevli olduğunu hatırlattı. 
     Saddam Hüseyin rejiminin Irak Ulusal Eski Eserler Ofisi Başkanı Cabir Halil İbrahim de, görüştüğü Amerikalı yetkililerden müzenin korunmasıyla ilgili söz aldığını belirterek, ''Ancak 3 gündür gelen giden yok. Tank göndermeye söz verdiler, ancak hala bekliyoruz ve müze yeniden yağmalanabilir'' diye konuştu. 
     Savaş patlak vermeden önce de müzenin korunmasıyla ilgili teklif götürdüklerini belirten Halil İbrahim, ''Ancak onlar Petrol Bakanlığı ve kuyuları korumakta daha hızlı davrandılar'' dedi. 
     Müzenin araştırma ve etütler müdürü Donny George, yağmacıların profesyonel olduğunu belirterek, ''Kopyalara dokunmamışlar, orijinal parçaları çalmışlar. Bu organize bir hırsızlıktır'' dedi. 
     Amerikalı Tuğgeneral Vincent Brooks, artan eleştiriler karşısında dün bir açıklama yaparak, ''Çalınan nesneleri bulmak için Irak halkının yardımıyla çalışıyoruz'' demiş, UNESCO Genel Müdürü Koicho Matsuura da Irak'taki arşiv ve kütüphanelerin korunması çağrısında bulunmuştu. 
     Ancak çok değerli özgün belgelerin bulunduğu Irak Milli Kütüphanesi yağmalandıktan sonra ateşe verildi ve kimsenin müdahale etmemesi sonucu büyüyen yangında eserler kül oldu. 
     





</TEXT>
</DOC>
