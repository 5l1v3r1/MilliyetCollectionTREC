<DOC>
<DOCNO> 196397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sonspo26.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, Galatasaray'a 1500 kişilik yer ayırdı 
</HEADLINE>
<TEXT>

     Denizlispor'da Galatasaray maçı hazırlıkları bir günlük aradan sonra yeniden başladı. 
     Kulüp Basın Sözcüsü Zorhan Sancar, Galatasaray maçının bilet fiyatlarını üst kapalı tribün 30 milyon, alt kapalı tribün 20 milyon, açık tribün 5 milyon ve kale arkası 3 milyon lira olarak belirlediklerini açıkladı. 
     Sancar, biletlerin perşembe gününden itibaren Denizlispor Kulübü ile Dörtçeşme, Oto Gar ve Delikliçınar'daki gişelerde satışa sunulacağını bildirdi. 
     Karaborsa bilet satışlarına karşı önlemlerin alındığını da ifade eden Sancar, ''Maç biletleri hologram olacak. Maça gelecekler buna dikkat etsin ve üzerinde hologram olmayan biletleri almasınlar'' dedi. 
     Sarı-kırmızılı taraftarlara bin 500 kişilik yer ayrıldığını da kaydeden Sancar, Denizlisporlu taraftarların arasına rakip takım seyircisinin oturmasına izin verilmeyeceğini söyledi. 
     Galatasaray'ı yenerek yeşil-siyahlı taraftarlara bayram hediyesi vermek istediklerini belirten Sancar, galibiyet priminin 5 milyar lira olacağını, beraberliğe 2 milyar lira prim verileceğini sözlerine ekledi. 
     
</TEXT>
</DOC>
