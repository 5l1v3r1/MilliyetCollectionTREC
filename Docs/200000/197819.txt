<DOC>
<DOCNO> 197819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sonspo17.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Juventus'un tarafsız saha hayali iyice zayıfladı... 
</HEADLINE>
<TEXT>

     FC Juventus'un 2 Aralık'ta Galatasaray'la oynaması gereken Şampiyonlar Ligi karşılaşmasının Türkiye dışında tarafsız bir sahaya taşınması umudu tümüyle zayıflamış durumda. 
     Juventus'un tarafsız saha talebine UEFA'dan olumlu bir yanıt gelmeyeceğini artık İtalyanlar da kabullenmeye başladı. Tuttosport gazetesi, ''Galatasaray garanti verdi. UEFA yeniden İstanbul'u düşünüyor'' diye başlık attı. Spotta ise ''Türkler'den Cenevre çıkartması. 2 Aralık'ta tarafsız saha ihtimali giderek zayıflıyor'' ifadesi kullanıldı. 
     Tuttosport, Türk taraftarların internet sitelerinde Juventus'un mizah konusu yapıldığına da dikkati çekti. Türk taraftarların sitelerinde Juventuslu oyuncuların, korkaklığın simgesi olan birer ''tavuk chicken '' gibi gösterildikleri, takımın adını ise ''Chickentus'' olarak değiştirdikleri belirtildi. 
     Öte yandan Juventus'un İstanbul'a gitmemesi için İtalya'da polemiklerin yapıldığı bir dönemde, basketbolda İtalya'nın Roma takımı Lottamatica'nın Erkekler Avrupa Ligi'nde yarın Ülkerspor'la yapacağı karşılaşma için İstanbul'a gideceğinin kesinleştiği de vurgulandı. 
     
</TEXT>
</DOC>
