<DOC>
<DOCNO> 189440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/spor/aspo.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom, 98. yaşına Çaykur Rize galibiyetiyle girdi, yoluna devam etti 
</HEADLINE>
<TEXT>
   Doğum günü hediyesi 1-0 
   Galatasaray, 16 yıldır yenilmediği rakibini kötü futbola rağmen bu kez de Hakan Şükür'ün penaltı golüyle geçti, Olympiakos maçı öncesi güven tazeledi 
      MEHMET DEMİRKOL 

   
   Ergün serbet vuruşu kullandığında tribünler derin bir sessizlik içindeydi. Top kale ağzına giderken o sessizlik içinde bir kaç dikkatli seyircinin ağzından aynı kelime döküldü "Penaltı"... Belli ki Serdar Tatlı da dikkatliydi. Kalabalık içinde Hakan Şükür'ü çeken ele penaltı noktasını göstererek müdahale etti. Aslında hemen herkes bunda hem fikirdi. Ama neden sonra müthiş bir protesto başladı. Dakika 12'iydi... Hakan Şükür'ün vuruşu gol oldu. 
   Galatasaray başlarda kapalı ama aslında önceki haftalarla aynı oynayan bir takımdı. Pozisyon üretmese de topa hakim oluyordu. Aslında bunu biraz da Hikmet Karaman istiyordu. Topu rakibine bıraktı. Beşli, tek süpürücülü savunma, dörtlü bir orta saha ve forvette Okan'la rakibine baskın yapmayı hedefledi. Ama istedikleri oranda başarılı olamadılar. Daha önemlisi iki hızlı orta saha Zafer ve Serkan'ın akınların ucundaki değil, başındaki isimler olmaları, Okan'ın De Boer ve Bülent arasında sıkışması düşünün o kadar ağır yani Rize'yi 25. dakikaya kadar pozisyonsuz yaptı. Bu dakikada üç ver - kaçın sonucunda top ceza sahası içindeki Murat Sözkesen'e geldi. O'nun şutu kötüydü. Yani Karaman'ın biraz da Eriksson'dan aparttığı diziliş düşüncesi doğruydu ama oyuncu yerleşimi sorunlu görülüyordu. Sonra Galatasaray kapandı ve bu kez sahaya yayılıp topa hakim olan Rize oldu. Topu iyi çevirseler de ilk yarı sonuna kadar iki şut dışında pozisyon bulamadılar. 25 ve 44'te Koray'ın iki vuruşu. İkinci şutta topun Ayhan'ın kolundan dönüşü, yine bir infial yarattı ve ikinci anons geldi. Peki, penaltı mıydı Cevap vermek çok zor. 
   Karaman, ikinci yarıya Murat'ı forvete sürerek, Zafer ve Serkan'ı da iyice ileriye çıkararak başladı. Terim ise Orhak Ak'ı De Boer'in, Baliç'i Hasan'ın yerine alarak. İkisi de risk alıyordu. Ve daha iyi oynayan Rize'ydi. Kanatları kullanmakta maharetliydiler. 52'de Okan'ın kafasından gole yaklaştılar. Ancak sonra Orhan ile aktifleşen Galatasaray göbeğini delmekte zorlandılar. Ve biraz doldur - boşalta geçtiler. Ortaların tamamı konuk savunma tarafından karşılandı. Doğrusu buna Karaman da yardım etti. Önce iyilerden Victoria'yı çıkarıp Serkan'ı savunmaya çekti. Sonra da Zafer'i oyundan aldı. Rize'nin kanatları da tıkanmış oldu. Bunun dışında fizik olarak da düşmeye başladılar. Ama Galatasaray bundan hiç yararlanamadı. 
   67'de ceza sahası içindeki çift vuruşta bile inanılmaz konsantrasyonsuzdular. Ve maç korkunç bir futbolsuzluğa gömüldü. Gerçekten azap dolu bir son 20 dakikaydı. Ve bazı dersler de veriyordu. Ligin Şampiyonlar Ligi'ne gönderdiği yıldızıyla, kendi evinde hiç yenilmeyen flaş takımının ortaya koyduğu futbol değil "tepükti." Ve bu tabloda İngiltere'yi neden yenemediğimizin de sinyalleri var sanırım. Belki de sandığımız kadar iyi değiliz. 
   
   Terim Sıra Olympiakos'ta    Tecrübeli hoca, Rize galibiyetine sevindi, "Salı günü üç puan almamız bizim için çok önemli" diyerek, yeni rotayı gösterdi 
   
   "Penaltı verilmedi" 
   UZUN süredir eleştiri oklarına hedef olan Fatih Terim, Çaykur Rize galibiyetiyle moral buldu. Tecrübeli hoca, "Üç puan için mutluyuz. İlk yarı iyiydik. İkinci devrede ise pozisyon vermedik. İkinci golü de bulabilirdik. Gol yememe psikolojisi oyuncularımı etkiledi. Skoru korumaya gittik. Hakan'ın burnuna vurulan pozisyon penaltıydı. Bir maça sığmayacak kadar çok sakat verdik. Orhan da, Hakan da iyi oynadı" dedi. 
   
   Kayıp istemiyor 
   OLYMPIAKOS maçına da değinen Galatasaray'ın teknik patronu, şöyle devam etti "Sociedad maçının ikinci devresindeki gibi oynarsak rakip kim olursa olsun yeneriz. Olympiakos'tan daha fazla puan toplamamız lazım. Salı günü üç puan almamız bizim için çok önemli. Ardından Juventus'la dilediğimiz şartlarda karşılaşacağız. Niyetimiz kalan maçları kazanmak. İnşallah futbolumuzun karşılığını alırız." 
   
   Maçın hakemi 
   Tatlı'ya yakışmadı    SERDAR Tatlı son dönemlerdeki en kötü maçlarından birini yönetti. Galatasaray lehine verdiği penaltıda haklıydı ancak Ayhan'ın ceza sahası içinde elle kestiği pozisyon ile Ali Eren'in Hakan Şükür'ün yüzüne gelen tekmesi de penaltıydı. Bunları atladı. Ayrıca ikili mücadelelerde de standardı tutturamadı, bir ara oyunun kontrolünü elinden kaçırdı ancak son bölümlerde toparlandı. 
   
   
</TEXT>
</DOC>
