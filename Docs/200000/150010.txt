<DOC>
<DOCNO> 150010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sonspo19.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe Galatasaray'ı gözüne kestirdi... 
</HEADLINE>
<TEXT>

     Göztepe-Galatasaray maçında konuk takım taraftarlarının kale arkası tribünlerine alınacağı bildirilirken, sporseverler sahte bilet konusunda uyarıldı. 
     Göztepe Kulübü Başkanı İskender Tuğsuz, düzenlediği basın toplantısında, İl Spor Güvenlik Kurulu'nda Göztepe-Galatasaray maçı öncesinde alınan kararları açıkladı. 
     Tuğsuz, 18 Nisan Cuma günü saat 20.00'de Atatürk Stadı'nda oynanacak karşılaşmada, açık ve kapalı tribünde Göztepe taraftarlarının, kale arkası tribünlerde ise konuk ekip taraftarlarının yer alacağını kaydetti. 
     Kapalı ve kale arkası tribün bilet fiyatı 20 milyon, açık tribün bileti 10 milyon lira olarak belirlendi. Karşılaşmayı öğrenci ve bayanlar yüzde 50 indirimli biletle izleyebilecek. 
     Biletlerin Cuma günü Göztepe Kulübü Binası'nda ve Atatürk Stadı'ndaki 12 gişede satışa çıkacağını belirten Tuğsuz, şunları söyledi 
     ''Sattığımız her bilette şifre olacak. Ayrıca özel güvenlik şirketi elemanları ile bir yönetici arkadaşımız kapıda bulunacak. Sahte bilet tespit edilirse, bu konuda yasal işlemler yapılacak. Mali Şube, sivil ekiplerle statta sahte bilet satışının yapılmaması konusunda önlem alacak. Ayrıca bedava girişlere de izin verilmeyecek.'' 
     
     ''HEDEFİMİZ 3 PUAN'' 
     Kümede kalma yolunda puana ihtiyaçları bulunduğunu kaydeden Tuğsuz, şöyle konuştu 
     ''Bu maçta hasılat beklemiyoruz. Bizim hedefimiz 3 puan. Bu nedenle açık ve kapalı tribünleri kendi taraftarlarımıza ayırdık. Taraftar desteğini arkamıza alarak, bu karşılaşmadan 3 puan almak istiyoruz.'' Beşiktaşlı taraftarların bu maçta Göztepe'yi destekleyeceği yönündeki haberleri de değerlendiren Tuğsuz, ''Bizim büyük bir taraftar potansiyelimiz var. Onların desteği yeterli. Ancak Beşiktaşlılar desteklemek istiyorlarsa, bunu kendileri bilir'' diye konuştu. 
     Öte yandan Diyarbakırspor maçında çapraz bağları koparak sakatlanan Koray'ın sezonu kapattığı, ablasına ilik veren Zafer Biryol'un bu akşam yapılacak antrenmana katılacağı bildirildi. 
     





</TEXT>
</DOC>
