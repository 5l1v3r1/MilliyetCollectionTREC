<DOC>
<DOCNO> 171751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/spor/ykocaomer.html </URL>
<DATE> 2003/07/26/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Olmadı Sinan ağabey 
</HEADLINE>
<TEXT>

   
   Kısa bir süre önce Paris'e gitmeden "Keşke 10 yıl önce bir araya gelseydik . Seninle ne işler başarırdık Sinan Ağabey" dediğimde "Hayatta hiçbir şey için geç değil. Önümüzde daha uzun zaman var, seninle çok güzel şeyler yapacağız . Bak başladık bile" demiştin. Ama şimdi bizleri bırakıp gittin. 
   Seni eleştirdiğimde "Bu olumsuzluklara nasıl dayanıyorsun, sende ne yürek varmış" dediğimde "Ben de bazen aynı şeyleri düşünüyorum ama, geriye baktığımızda, başladığımızdan bugüne kadar kat ettiğimiz yolda yapılanları görüyorum ve hep ileriye bakıyorum" derdin. 
   Özel sohbetlerimizde, Türk sporunu geçmişte idare ettiklerini zanneden bazı insanlarla ilgili anılarını anlattığında, inanmakta zorlandığımı biliyordun. Hep bir gün o bana anlattıklarını başka insanlarla paylaşmayı düşledim. Ama artık sen yoksun. Şahidim yok. 
   O tarihlerde kurmaya çalıştığım Milli Paralimpik Komitesi'nin tüzüğünü gördüğünde beni çağırıp "Ben, seni yanlış tanımışım. Bundan sonra artık ayrılmayacağız. Milli Paralimpik Komitesi de, Olimpiyat Komitesi ile birlikte birçok başarıya imza atacak" dediğini dün gibi hatırlıyorum. 
   Kalbin hep insan sevgisiyle doluydu. O tok sesinle ve her düşündüğünü söylediğinde, eminim birçok kişinin işine gelmiyordu. Ama burası Türkiye, Sinan Ağabey Bunu da en yakın bilenlerden birisi sendin. Bu dünyada herkesin yeri dolar. Senin de yerin eminim doldurulacaktır. 
   Ama bir şeyi bilmeni isterim "Ben ve Milli Paralimpik Komitesindeki bazı arkadaşlarım sana layık olmak için elimizden geleni yapacağız." Bundan sonra Türkiye'de olimpiyatlar ne zaman yapılır onu bilemiyorum. O çok emek verdiğin, gerektiği zaman gece - gündüz çalıştığın İstanbul Olimpiyatlarını göremeden gittin. Eğer Türk sporunda, son seçimlerden sonraki olumlu gelişmeler yeniden herhangi bir nedenle bozulmazsa, belki ben yaşadığım süre içinde, İstanbul Olimpiyatlarını senin adına da izleyeceğim. Aksi halde Sinan ağabey bir gün seninle bir yerlerde buluşup, İstanbul'da ne zaman olimpiyat yapılacağını tartışacağımıza inanıyorum. 
   Yarın olimpiyat evinde, bu Dünya'da son kez görüşmek üzere. 
   Nur içinde yat. Mekanın cennet olsun. 
   
      
   
</TEXT>
</DOC>
