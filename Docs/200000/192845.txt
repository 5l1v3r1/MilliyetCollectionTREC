<DOC>
<DOCNO> 192845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sonspo17.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de suçlu bulundu Souleymanou... 
</HEADLINE>
<TEXT>

     Bu sezon kendi sahasında 3. yenilgisini Diyarbakırspor karşısında alan Denizlispor'da, hatalı goller yiyen kaleci Souleymanou hedef adam haline geldi. 
     Bugüne kadar basın önünde futbolcularını isim vererek eleştirmekten kaçınan yeşil-siyahlı takımın Teknik Direktörü Giray Bulak, Kamerunlu kaleciye ''skoru kaleciler belirledi'' sözleriyle yüklendi. 
     Yenilen iki golde de hatalı çıkışlar yapan Souleymanou'nun büyük payı bulunduğunu belirten Bulak, şunları söyledi 
     ''İki kez çıkış yaptı, ikisi de hatalıydı. Bunun sonucunda kalemizde iki gol gördük. Bu goller geçmiş maçlarda başarılı bir performans sergileyen Souleymanou'nun kalitesine yakışmadı. Buna karşın rakip takımın kalecisi Şenol ise zamanında yaptığı çıkışlarla kalesini gollerden korudu.'' Oyundan alınan Ali Akdeniz ile yedek kulübesinde yaşanan tartışmaya da değinen Bulak, ''Gribal enfeksiyonu vardı. Oyundan daha erken çıkmak istedi. Ama ondan önce kenara almayı düşündüğüm oyuncular vardı. Bu nedenle aramızda bir konuşma geçti. Ben futbolcularımla asla tartışmam'' diye konuştu. 
     Öte yandan, bu sezon kendi sahasında kötü bir performans sergileyen Denizlispor, oynadığı maçlarda Beşiktaş'a 3-2, Trabzonspor'a 1-0, son olarak Diyarbakırspor'a 2-1 yenildi. Çaykur Rizespor ile de 1-1 berabere kaldı. 
     Kendi sahasında sadece Malatyaspor'u 1-0 yenen yeşil-siyahlılar, sahası kapalı olduğu için İzmir'de oynanan karşılaşmada da Bursaspor'u 4-0'lık skorla geçmişti. 
     
</TEXT>
</DOC>
