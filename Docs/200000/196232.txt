<DOC>
<DOCNO> 196232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/guncel/gun07.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'El Kaide gerçeği ortaya çıktı' 
</HEADLINE>
<TEXT>

   ABD Başkanı Bush, El Kaide'nin tek bildiği şeyin öldürmek olduğunu belirtti. Powell de "Saldırılar El Kaide izi taşıyor" dedi 
   DIŞ HABERLER SERVİSİ 
   
   ABD Başkanı George W. Bush, Batı'ya karşı savaştığını iddia eden El Kaide'nin Müslüman bir ülke olan Türkiye'de gerçekleştirdiği saldırının, örgütün gerçek yüzünü ortaya çıkardığını bildirdi. 
   Dün aralarında Irak Geçici Yönetim Konseyi'nin Türkmen üyesi Songül Çabuk'un da bulunduğu beş Iraklı kadın lideri kabul eden Bush, El Kaide'nin İstanbul'daki saldırısında yaşamını yitirenlerin çoğunun Müslüman olduğuna dikkat çekti. 
   Bush, son günlerde dünyanın çeşitli bölgelerinde düzenlenen terörist saldırıların, El Kaide'nin gerçek yapısını da ortaya koyduğunu belirterek, örgütün masum insanları her yerde öldürdüğünü, bunların tek bildiği yolun insanları öldürmek olduğunu ve insan hayatına değer vermediğini söyledi. Bush, bu örgütle baş etmenin tek yolunun, onları bulup adalete teslim etmek olduğunu kaydetti. 
   ABD Dışişleri Bakanı Colin Powell de İstanbul'daki sinagog saldırılarının El Kaide'nin "parmak izlerini" taşıdığını söyledi. 
   
   'Elimde bilgi yok' 
   Washington'da Alman Dışişleri Bakanı Joshka Fischer ile görüşen Powell, "Türkiye'deki saldırılarda El Kaide parmağı görüyor musunuz " sorusu üzerine, "Henüz bilmiyorum. Elimde yeterli bilgi yok. Ancak saldırılar, bir El Kaide operasyonunda olmasını bekleyeceğiniz bütün parmak izlerinin taşıyor" dedi. 
   
   
</TEXT>
</DOC>
