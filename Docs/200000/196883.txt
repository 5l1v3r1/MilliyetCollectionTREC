<DOC>
<DOCNO> 196883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur14.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül Türkiye teröre baş eğmez 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin teröre baş eğmeyeceğini söyledi. 
     İstanbul'daki patlamalar olduğu sırada, İsveç Parlamento Başkanı Von Sydow ile görüşme halinde olan Gül, görüşmenin ardından patlamaları değerlendirdi. Gül, şunları söyledi 
     ''Olayı takip ediyoruz. Ankara ve İstanbul'da herkes yakın bir çalışma içinde. Türkiye teröre baş eğmez, bunu herkesin bilmesi lazım. Türkiye terör yüzünden kolay kolay pes etmez. 
     Gördüğümüz kadarıyla organize bir şey var karşımızda. Emniyet, polis ve istihbarat güçlerimiz bunun üstesinden gelecektir.'' Dışişleri Bakanı ve Başbakan Yardımcısı Abdullah Gül, İstanbul'daki patlamaların hedefinin İngiliz çıkarları olduğunu söyledi ve Türkiye'nin terörizme karşı savaşa devam edeceğini bildirdi. 
     Gül, İsveç ziyareti sırasında, İsveç parlamentosu önünde gazetecilere yaptığı açıklamada, şunları kaydetti 
     ''Terörist bir saldırı ile karşı karşıyayız. Maalesef tekrar çok sayıda masum insanımızı kaybettik. Ama terörizme karşı savaşa devam edeceğiz.'' Saldırının kimler tarafından yapılmış olabileceğinin sorulması üzerine de Gül, şu yanıtı verdi 
     ''Bu sefer hedef İngiliz çıkarlarıydı. Geçen sefer iki sinagog hedef alınmıştı. Bir şey söylemek için daha çok erken. Diğer ülkeleri de teröre karşı süratle işbirliğine davet ediyorum.'' Bu arada, Gül, kendisini arayan İngiltere Dışişleri Bakanı Jack Straw ile bir telefon görüşmesi yaptı. İran ve İrlanda dışişleri bakanlarının da Gül'ü aradığı, ancak Gül'ün görüşmesi nedeniyle konuşamadıkları bildirildi. 
     Stockholm temaslarını sürdüren Bakan Gül, şu anda İsveç Sanayi ve Ticaret Bakanı Leif Pagrotsky ile görüşüyor. 
     
     GENELKURMAY BAŞKANI LANETLEDİ 

     Genelkurmay Başkanı Orgeneral Hilmi Özkök, bugün İstanbul'da meydana gelen patlamalara ilişkin, ''Terörün çirkin yüzünü düşünüyorum ve terörü lanetliyorum'' dedi. 
     Orgeneral Özkök, Doğanbey'deki NATO Mukabele Kuvveti tatbikatının ardından beraberindeki NATO Avrupa Müttefik Kuvvetleri Yüksek Komutanı SACEUR Orgeneral James Jones ve NATO Kuzey Avrupa Müttefik Kuvvet Komutanı CINCNORTH Orgeneral Sir Jack Deverell ile birlikte Statik Gösteri Merkezi'ni gezdi. 
     Orgeneral Özkök, gazetecilerin soruları üzerine, İstanbul'daki olaylarla ilgili kendisine zaman zaman bilgi geldiğini belirterek, ''Terörün çirkin yüzünü düşünüyorum ve terörü lanetliyorum'' dedi. 

     
</TEXT>
</DOC>
