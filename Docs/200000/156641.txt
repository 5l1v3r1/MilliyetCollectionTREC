<DOC>
<DOCNO> 156641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sonspo02.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreşçiler 'süzüldü...' 
</HEADLINE>
<TEXT>

     Sırbistan-Karadağ'ın başkenti Belgrad'da 23-25 Mayıs tarihleri arasında düzenlenecek 50. Avrupa Büyükler Şampiyonası'na hazırlanan Grekoromen Güreş Milli Takımı, hazırlıklarını Ankara'da sürdürürken, milli takımda kilo sorunu olan sporcu kalmadı. 
     Daha önce 96 kiloda mücadele eden Serkan Özden, bu şampiyonada 74 kiloda, 66 kiloda güreşen Bünyamin Emik de 60 kiloda güreşecek olmaları nedeniyle kilo düştü. 
     Serkan Özden, 94 kilodan 74 kiloya inerken, 20 kiloyu 5 ayda, Bünyamin Emik ise 70 kilodan 60 kiloya düşerken 10 kiloluk farkı 4 ayda verdi. 
     Grekoromen Güreş Milli Takım Teknik Direktörü Mehmet Akif Pirim, her 2 güreşçinin de büyük bir özveride bulunarak kilo fazlalıklarını verdiklerini belirterek, ''20 kiloyu 5 ay gibi kısa bir sürede vermek kolay değil. İnsanlar 1 kilo bile vermek için nelere katlanıyorlar da veremiyorlar. Ziraa Bünyamin için de durum farklı değil. O da 10 kiloyu 4 ayda düştü. Bu durum gösteriyor ki güreşçilerimiz Avrupa Şampiyonası'nda başarıya inanmış ve ellerinden gelen çabayı gösteriyorlar'' diye konuştu. 
     
</TEXT>
</DOC>
