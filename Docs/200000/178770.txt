<DOC>
<DOCNO> 178770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur13.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
86 bin 328 öğretmen açığımız var... 
</HEADLINE>
<TEXT>

     2003-2004 öğretim yılının başlamasına kısa süre kala 86 bin 328 öğretmen açığı olduğu belirlendi. 16 bin 496 açıkla İngilizce öğretmenliği birinci sırada yer alıyor. 
     Milli Eğitim Bakanı Hüseyin Çelik, CHP Adana Milletvekili Tacidar Seyhan'ın branş öğretmeni açığına ilişkin yazılı soru önergesini yanıtladı. 
     Bakan Çelik'in verdiği bilgiye göre, öğretim kurumlarının branş öğretmeni açığı 86 bin 328'e ulaştı. Bu açıklar arasında 16 bin 496 ile İngilizce öğretenliği birinci sırada bulunuyor. İngilizce öğretmeni açığını 9 bin 215'le sınıf öğretmenliği, 8 bin 443 ile iş ve teknik eğitim öğretmenliği, 8 bin 376 ile rehber öğretmenliği, 6 bin 186 ile de okul öncesi çocuk gelişimi ve eğitimi öğretmenliği izliyor. Açık bulunan 73 branş arasında temel derslerden matematikte 4 bin 330, Türkçe'de 4 bin 10, bilgisayarda 3 bin 885, sosyal bilgiler de bin 254, beden eğitiminde 2 bin 690, din kültüründe 2 bin 101, fen bilgisinde bin 994 öğretmen açığı bulunuyor. 
     Zihinsel ve bedensel engelli çocukların eğitimlerini yapan eğitim kurumlarında da öğretmen açığı yaşanıyor. Zihinsel engelliler sınıf öğretmenliği alanında bin 755, işitme engellilerde 135, görme engellilerde de 30 sınıf öğretmeni açığı olduğu bildirildi. 
     
</TEXT>
</DOC>
