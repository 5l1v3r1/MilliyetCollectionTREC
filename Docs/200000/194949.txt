<DOC>
<DOCNO> 194949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/yasam/yas01.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidye için aşk tuzağı 
</HEADLINE>
<TEXT>

   Eski sevgilisinden gelen 'Yeniden birlikte olalım' mesajına inanan işadamı kaçırıldı. Polis rehinenin tutulduğu evi buldu ve bastı ama iş işten geçmişti 
      TAYLAN YILDIRIM, MURAT EĞİLMEZ DHA 
   
   Fidye için kaçırılarak öldürülen İzmirli Hüseyin Kaçamaklı'nın 53 , eski sevgilisi Ayşe Uz'un 33 tuzağına düştüğü ortaya çıktı. Randevu verdiği Kaçamaklı'yı kaçırma planını sevgilisi Hüseyin Çelikel'le birlikte yapan Uz, "Sadece parayı alacaktık. Hüseyin'e 'Zarar verme' diye telefon ettiğimde öldürdüğünü öğrendim" dedi. 
   Goldline Ayakkabı'nın sahibi Kaçamaklı, pazartesi günü sahurdan sonra eşi Belma Kaçamaklı'ya kahveye gideceğini söyleyerek evden ayrıldı. Ayşe Uz'un yeniden birlikte olmak istediğini söylemesi üzerine cipiyle yola çıkan Kaçamaklı'nın önü Narlıdere otoyol gişelerinde kesildi. Çelikel ve Yusuf Besleyici tarafından kaçırılan Kaçamaklı, öğle saatlerinde oğlunu aradı. 
   İstanbul'da olduğunu ve bir şirketle çok iyi anlaşma yaptığını söyleyen Kaçamaklı oğlundan, tüm parasını Konak'a gelecek "top sakallı" bir kişiye vermesini istedi. Babasının ses tonundan şüphelenen Gökhan Kaçamaklı savcılığa başvurunca, Asayiş Şube Müdürlüğü harekete geçti. 95 milyar lirayı almaya gelen Besleyici ile Ayşe Uz gözaltına alınırken, Kaçamaklı'nın tutulduğu yeri ve başında Çelikel'in beklediğini söylediler. 
   
   'Hakaret etti, dayanamadım' 
   Karaburun'daki Gökpınar Tatil Sitesi'nde 10 gün önce kiralanan villaya baskın düzenleyen polis, banyoda Kaçamaklı'nın cesediyle karşılaştı. 
   Ağzından tabancayla vurulan Kaçamaklı'nın çıplak cesedi naylona sarılı olarak banyoda bulundu. Ayşe Uz, beş yıl önce bilgisayar satışı yaparken tanıştığı Kaçamaklı'yla üç yıl birlikte olduğunu, daha sonra Çelikel'le yaşamaya başladığını, maddi sıkıntıya girince bu yola başvurduklarını söyledi. Polisin Çankaya'da yakaladığı Çelikel de ifadesinde, şöyle konuştu "Villada yalnız kalınca esrar içtik. Ayşe'nin peşini bırakmasını söyledim. Bana hakaret etti. Sinirlenip ateş ettim." 
   
   
   
</TEXT>
</DOC>
