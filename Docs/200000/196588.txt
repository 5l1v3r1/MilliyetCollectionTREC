<DOC>
<DOCNO> 196588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/soneko18.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi'nin ikinci markası Erk pazara girdi... 
</HEADLINE>
<TEXT>

     Petrol Ofisi'nin ikinci markası olarak kuruluşunu tamamlayan ERK Petrol Yatırımları A.Ş., ilk akaryakıt dağıtım istasyonunun Bolu Dağı Köroğlu tesislerinde açılmasıyla resmen faaliyete geçti. 
     Yeni petrol yasasıyla birlikte gelecek düzenlemeler ışığında akaryakıt dağıtım sektörünün daha sağlıklı bir yapıda tüketiciye hizmet götürmesi ihtiyacıyla kurulan ERK, 3. yılın sonunda istasyon sayısını 800'e çıkararak yüzde 2.5 pazar payına ulaşmayı hedefliyor. 
     Petrol Ofisi Akaryakıt Pazarlama Direktörü Eşref Ünsal ve ERK Proje Müdürü Aslan Değirmenci'nin düzenlediği bir toplantıyla yeni dağıtım şirketi ERK kamuoyuna tanıtıldı. 
     Pazarlama Direktörü Eşref Ünsal, ERK markasının Petrol Ofisi'nin stratejik gelecek planları içinde önemli bir yer tuttuğunu kaydetti. 
     Yeni petrol yasasının yürürlüğe girmesiyle birlikte akaryakıt dağıtım sektöründe yeniden bir yapılanma yaşanmasının kaçınılmaz olduğunu vurgulayan Ünsal, ''ERK markası Petrol Ofisi olarak bu yeni yapılanma için en iyi şekilde hazırlandığımızın göstergesi. Biz ERK'in kısa zamanda Türkiye çapında yaygınlaşarak tüketici tarafından tercih edileceğine inanıyoruz'' diye konuştu. 
     Ünsal, ERK'in kurumsal altyapı ve lojistik imkanlarıyla güçlü bir yerden geldiğine işaret ederek, ''Biz başarılı olup olmayacağını sormuyoruz, nereye geleceğini soruyoruz'' dedi. 
     
     BEYAZ BAYRAKLI İSTASYONLAR 
     ERK Proje Müdürü Aslan Değirmenci de yeni petrol yasasının ''beyaz bayraklı'' tabir edilen ve sayıları 2 bine yakın marka bağımsız akaryakıt istasyonlarının faaliyetlerine devam edebilmeleri için mutlaka bir akaryakıt dağıtım şirketinden bayilik almaları ve bu şirketin amblemi altında hizmet vermeleri zorunluluğunu getirdiğini anımsattı. 
     Değirmenci, ''Yeni dönemde tercihini Petrol Ofisi'nden yana kullanmak isteyen beyaz bayraklı istasyonları ERK markası altında en yakın gelecekte en makul maliyetlerle günümüz kalite ve güvenlik standartlarına kavuşturmayı hedefliyoruz'' diye konuştu. 
     Aslan Değirmenci, şirketin misyonunu Petrol Ofisi'nin yatırım önceliğinde olmayan mevcut istasyonları ile pazarda mevcut olan beyaz, yeni veya transfer edilebilecek istasyonları ERK markası altında işletmek olduğunu belirterek, ''Bu potansiyeli POAŞ ile birlikte yaratılacak sinerjiyle optimum düzeyde değerlendirmek ve önümüzdeki 5 yılın sonunda Türkiye'nin en büyük 7. akaryakıt dağıtım şirketi olmayı amaçlıyoruz'' dedi. 
     Yıl sonuna kadar 100, 2004 yılında 300 ve 3. yılın sonunda 800 istasyona ulaşmayı hedeflediklerini bildiren Değirmenci, beyaz ürünlerde yüzde 2.5'luk pazar payına ulaşmayı öngördüklerini kaydetti. 
     Toplantının ardından basın mensuplarının sorularını yanıtlayan Değirmenci, bir soru üzerine, Petrol Ofisi gibi bir marka varken ERK'i yaratmanın, Petrol Ofisi'ni zayıflatmasının kesinlikle söz konusu olmadığını ifade ederek, ''ERK güçlendikçe Petrol Ofisi de güçlenecektir'' dedi. 
     Aslan Değirmenci, ''Gümüş Proje' kapsamında yenilenen Petrol Ofisi istasyonlarının ERK'e dönüştürülmesinin söz konusu olmadığını ifade etti. 
     Değirmenci, her müracaat eden Petrol Ofisi istasyonunun ERK'e dönüştürülmesinin söz konusu olmadığını, uygun olan istasyonların dönüşümünün yapılacağını kaydetti. 
     ERK Proje Müdürü Aslan Değirmenci, yeni şirketin logosu, rengi ve ismine ilişkin bir soru üzerine de şunları kaydetti 
     ''Biz yüzde 100 yerli sermayeli bir şirketiz. Türkiye'nin bir şirketiyiz. Bundan yola çıktık. Kısa, öz ve akılda kalıcı bir isim. Tüketici nezdinden çok büyük kolaylık sağlayacaktır. Bu isim birçok alternatif isim arasından şirket genelinde herkesin seçtiği bir isim.'' Aslan Değirmenci, rengi konusunda da herhangi bir akaryakıt şirketinin kullanmadığı bir rengi seçtiklerini ve seçim konusunda bayi adaylarının görüşlerini aldıklarını söyledi. 
     Şirketin yeni logosunda çimen yeşili zemin üzerine siyah kurt başı ve büyük harflerle yazılmış ERK yazısı yer alıyor. 
     5 Haziran 2003 tarihinde kurulan şirket 6 Ekim 2003'te Petrol İşleri Genel Müdürlüğü'nden akaryakıt dağıtım şirketi ön iznini aldı. 
     Şirketin ortaklık yapısı yüzde 99.96 Petrol Ofisi A.Ş. ve yüzde 00.01'er payla Doğan Şirketler Grubu Holding, Doğan Enerji Yatırımları Sanayi ve Ticaret, Camiş Yatırım Holding ve Camiş Madencilik A.Ş'den oluşuyor. 
     
</TEXT>
</DOC>
