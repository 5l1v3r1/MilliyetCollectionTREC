<DOC>
<DOCNO> 158872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sonspo05.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Tur bize yetmez, galibiyet istiyoruz... 
</HEADLINE>
<TEXT>

     Beşiktaş ile Galatasaray takımları arasında oynanacak derbi maça, Beşiktaşlı taraftarlar büyük ilgi gösterdi. 
     Şampiyonluk düğümünü çözmesi beklenen karşılaşma için, sabah saatlerinden itibaren BJK İnönü Stadı'na akın eden taraftarlar, tribünleri tıklım tıklım doldurdu. Yaklaşık 40 bin taraftar, tribünlerde takımları lehine tehazürat yapıp, bayrak ve flama salladı. Tribünler siyah-beyaz renklere bürünürken, gösterilen coşkuyla BJK İnönü Stadı adeta karnaval yerine döndü. 
     Öte yandan, çok sayıda taraftar da tribünler dolduğu için stada giremedi. 
     
     DEV BAYRAK COŞTURDU 
     Karşılaşmanın başlamasına 2,5 saat kala sahanın zeminine açılan dev Beşiktaş bayrağı, siyah-beyazlı taraftarları coşturdu. 
     105x75 boyutlarında, özel kumaştan 20 günde hazırlanan bayrak, 100 görevli tarafından taraftarların tezahüratı eşliğinde sahanın zeminine açıldı. 
     Dünyada, üzerinde amblem bulunan en büyük bayrak olma özelliğini taşıyan ve 40 bin dolara mal olan bayrak, çim zeminin tamamını kapladı. 
     
     GÜVENLİK ÜST DÜZEYDE 
     Güvenlik güçleri, Birinci Süper Lig için büyük önem taşıyan karşılaşmada büyük önlemler aldı. 
     3700 polisin görev yaptığı maç için stat çevresinde adeta kuş uçurtulmadı. Biletsiz taraftarlar stada yaklaştırılmazken, bileti olanlar da didik didik arandıktan sona tribünlere alındı. 
     Bu arada, sahildeki ana yol haricinde BJK İnönü Stadı'nın çevresindeki tüm yollar trafiğe kapatıldı. 
     
     MEDYA ORDUSU İZLEDİ 
     Karşılaşmaya, taraftarlar kadar medya mensupları da büyük ilgi gösterdi. 
     Maçı, 210'u basın tribününde, 75'i de saha içinde olmak üzere 285 basın mensubu izledi. Basın mensupları arasında, görev yapan 10 da Rumen gazeteci vardı. 
     
     KARABORSACILAR YİNE İŞ BAŞINDAYDI 
     Biletleri satışa çıktığı gün 2 saatte tükenen derbi maçta, karaborsacılar yine iş başındaydı. 
     Stat çevresinde konuşlanan karaborsacılar, ellerindeki biletleri 2-3 katı fiyatına taraftarlara satmaya çalıştı. 
     
     LUCESCU'DAN ''TUR BİZE YETMEK'' 
     Beşiktaş Teknik Direktörü Mircea Lucescu, siyah-beyazlı kulübün bugün çıkardığı ''Maç günü dergisi''ne yaptığı açıklamada, Galatasaray maçında tek hedeflerinin galibiyet olduğunu söyledi. 
     Takımını hiçbir maçta sahaya beraberlik için çıkartmadığını vurgulayan Rumen teknik adam, ''Galatasaray maçına da sadece kazanmak düşüncesiyle çıkacağız. Oyuncularımın gözlerinde bu hırsı ve heyecanı görüyorum. Tur bize yetmez, Galibiyet istiyoruz'' dedi. 
     
     PROTOKOL TRİBÜNÜ MECLİS GİBİ 
     Beşiktaş-Galatasaray derbisine, devlet protokolü de büyük ilgi gösterdi. 
     Protokol tribününde kendiler için yer ayrılan devlet erkanı içinde şu isimler yer aldı 
     TBMM Başkanı Bülent Arınç, Dışişleri Bakanı ve Başbakan Yardımcısı Abdullah Gül, Maliye Bakanı Kemal Unakıtan, Ulaştırma Bakanı Binali Yıldırım, Milli Eğitim Bakanı Hüseyin Çelik, ANAP Genel Başkanı Ali Talip Özdemir, İstanbul Valisi Muammer Güler, GSGM Mehmet Atalay, İstanbul Emniyet Müdürü Celalettin Cerrah, Milli Takımlar Teknik Direktörü Şenol Güneş, eski bakanlardan Hikmet Çetin ve M.Ali Yılmaz, çok sayıda milletvekili. 
     
     ZAGO'NUN ARKADAŞLARI RENK KATTI 
     Beşiktaş'ın başarılı savunma oyuncusu Antonio Zago'nun Brezilya'dan gelen arkadaşları tribüne renk kattı. 
     Protokol tribününün ön bölümünde oturan ve Brezilya bayrakları açarak Beşiktaş'ı destekleyen gruba, siyah-beyazlı taraftarlar da ilgi gösterdi. 
     Bu arada, üzerinde İlhan Mansız formaları olan bir grup Japon bayan da karşılaşmayı izledi. 
     
     ENGİN'E ''İMPARATOR PANKARTI'' 
     Beşiktaşlı taraftarlar, son haftalarda eleştirilere maruz kalan menajer Sinan Engin'e de destek çıktı. 
     Taraftarlar, üzerinde Sinan Engin'in fotoğrafı bulunan ve ''Last Emperor'' Son imparator yazılı pankartı kapalı tribünün üzerine astı. 
     
</TEXT>
</DOC>
