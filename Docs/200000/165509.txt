<DOC>
<DOCNO> 165509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/spor/spo02.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den olaylı şekilde ayrılan Arjantinli'ye, FIFA 16 trilyon lira rekor ceza verdi 
</HEADLINE>
<TEXT>
ORTEGA ZAFERİ 
Karar Sarı-Lacivertli kulüpte büyük sevinçle karşılandı. FIFA 30 Aralık'a kadar Dünya'nın herhangi bir ülkesinde futbol oynamasını yasakladığı yıldız oyuncunun menajeri Caliendo'ya da 1 milyon dolarlık fatura kesti 
     Tahkim'den onay 
     SARI - LACİVERTLİ kulüpten 13 Şubat 2003'te apar - topar ayrılan ve sözleşmesi devam etmesine rağmen ülkesine dönen Ariel Ortega FIFA tarafından 11 milyon dolar yaklaşık 16 trilyon lira ceza ödemeye mahkum edildi. Fenerbahçe'yi şok eden bu ayrılık sonrası yönetimin aylar önce yaptığı başvuruyu titiz bir incelemeden geçiren FIFA rekor tazminat ücretini dün Sarı - Lacivertli kulübe bildirdi. Disiplin Kurulu'nun aldığı kararın Tahkim Kurulu tarafından da onaylandığı açıklandı. 
     
     Menajerine de ceza 
     FIFA'NIN belirlediği 16 trilyonluk ceza, futbolu bıraksa bile Ortega tarafından Fenerbahçe'ye ödenecek. FIFA ayrıca yapılabilecek itirazlara karşın Arjantinli futbolcunun 30 Aralık'a kadar Dünya'nın herhangi bir kulübünde futbol oynamasını da yasakladı. Dünya Futbol Birliği, Ortega'nın menajeri Caliendo'ya da 1 milyon dolarlık yaklaşık 1 trilyon 450 milyar lira fatura kesti. FIFA'nın bu kararının CAS'a Spor Tahkim Mahkemesi'ne itirazdan başka dönüş yolunun olmadığı da ifade edildi. 
     
     'Artık dönemez' 
     FENERBAHÇE'YE dün öğleden sonra bildirilen bu para cezasının ardından yönetimde büyük sevinç yaşandı. Asbaşkan Murat Özaydınlı yaptığı açıklamada Ortega'nın Fenerbahçe'ye dönmesinin kesinlikle söz konusu olmadığını söyledi. Özaydınlı, Ortega işinin kendileri için noktalandığını belirtti ve "Söz konusu tazminatı ödememesi halinde icra yoluna kadar gideceğiz. İşin peşini bırakmayız" dedi. Ortega'nın sonuç çıkarması halinde parayı ödemesi için hemen Arjantin mahkemelerinin devreye sokulacağı vurgulandı. 
     
"Bu iş bitmedi"      FIFA'NIN verdiği tarihi cezayı Türk medyasından öğrenen Arjantin Basını büyük şok yaşadı. FIFA'nın henüz uluslararası ajanslara açıklama yapmaması nedeniyle haberi doğrulamakta zorlanan Arjantin gazeteleri Ortega'nın evine hücum etti. Ancak Anjantinli futbolcu basına yaptığı kısa açıklamada, "Henüz menajerlerinden böyle bir haber almadığını belirtti, "Eğer doğruysa bu iş benim için daha bitmedi" diye konuştu. 
     
Neden 11 milyon İşte liste      3 milyon River'a ödenen para 
     3 milyon Parma'ya ödenen para 
     2 milyon tanıtıma verilen para 
     1 milyon sözleşme alacağı 
     2 milyon tazminat hakkı 
     
Yargı yolu açık      ORTEGA'NIN 21 gün içinde Lozan'daki Spor Tahkim Mahkemesi'ne CAS başvurma hakkı bulunuyor. FIFA tarafından 2002'den beri tanınan ve sadece mali konularda devreye giren mahkemenin başvuruyu kabul etmesi halinde, Ortega ve Fenerbahçe, listeden birer hakem seçecekler. Bu hakemler uzlaşamadıkları takdirde, mahkeme üçüncü bir hakem atayacak ve oluşturulacak bu komisyon, CAS'ın Senegalli başkanına çalışmaları sunacak. En fazla dört ay sürmesi gereken bu mahkeme sonucunda kararı Senegalli Başkan verecek. 
     
SELÇUK FENER'DEBaşkan Aziz Yıldırım, Hakan Uzan ve İstanbulsporlu yöneticilerle bir araya gelerek resmi anlaşmayı sağladı. Genç futbolcuyla Fransa dönüşünde üç yıllık sözleşme imzalanacak 
     YALÇIN TÜRK 

     Zirvede buluştular 
     FENERBAHÇE yönetimi, İstanbulsporlu Selçuk'un transferini bitirdi. Hakan Uzan'dan bir süre önce genç futbolcu için söz alan Başkan Aziz Yıldırım, önceki gün İstanbulsporlu yöneticilerle bir araya geldi. İki kulüp arasında yapılan pazarlıklar sonucunda, İstanbulspor'un Selçuk'u, Fenerbahçe'ye verdiği bildirildi. Fenerbahçe yönetiminin, Selçuk ile Fransa'da Konfederasyon Kupası dönüşünde sözleşme yapacağı vurgulandı. 
     
     Hamleye devam 
     SARI - Lacivertli yönetimin, İstanbulsporlu Selçuk'a üç yıllık sözleşme teklif edeceği de ifade edildi. Daum'un isteğiyle genç bir kadro kurulması konusunda ilk adımı Selçuk ile atan Aziz Yıldırım ve yöneticilerin, Gaziantepsporlu İbrahim Toraman ve Trabzonsporlu Gökdeniz'le hamleyi tamamlamak istedikleri de öğrenildi. Ancak iki futbolcunun kulübü de, bu transferlere şimdiye kadar yeşil ışık yakmamıştı. 
     
Son çare FIFA      SARI - Lacivertli takımla bir yıllık daha sözleşmesi bulunan ve Tamer Güney'in kadroda tutulması için rapor verdiği Johnson, geçen sezona ait borçlarını alabilmek için FIFA'ya başvuracak. 340 bin dolar alacağı bulunan Ganalı oyuncunun, bu para karşılığında bonservisini isteyeceği de bildirildi. 
     
Kombine umudu      GEÇEN hafta sonu satışa çıkartılan kombine biletlerin 400'ü alındı. Sarı - Lacivert Derneği'nin Başkanı Ahmet Aksoy, "Ölü sezonda 400 iyi bir sayı. Bu sezon 6000 kombine bilet satışını hedefledik" dedi. 
     
Oylar Asper'e      FENERBAHÇE taraftarı kaleye Rüştü'nün yerine Asper'i istedi. İnternetteki "www.ajansspor.com" sitesindeki ankette oy kullanan 1823 kişiden 28.2'si İsveçli kaleciye, 25.6'sı Hırvat Pletikosa'ya, 18'i Brezilya Milli Takımı kalecisi Marcos'a, 15.8'i Trabzonlu Petkoviç'e, 12.3'ü Denizlili Heinen'e oy verdi. 
     
'Önce rapor getir'      YÖNETİM, dün İzmir'de ayak bileğinden ameliyat olan Ceyhun'la yeniden sözleşme yapmak için sağlam raporu istedi. Sarı - Lacivertliler, tecrübeli oyuncunun menajeriyle yaptıkları görüşmede, ameliyatıyla ilgili sorun çıkmayacağına ilişkin garanti aldıktan sonra sözleşme imzalayacaklarını bildirdiler. 
     

</TEXT>
</DOC>
