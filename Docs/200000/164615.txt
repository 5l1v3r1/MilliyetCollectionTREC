<DOC>
<DOCNO> 164615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sontur04.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kumanda sizde olsun, çocuğunuzu televizyondan uzak tutun... 
</HEADLINE>
<TEXT>

     Uzmanlar, çocukları televizyonun olumsuz etkilerinden korumak için anne ve babaların, izleme alışkanlıklarını çocuklara göre düzenlemeleri gerektiğini belirtiyor. 
     Çukurova Üniversitesi Tıp Fakültesi Çocuk Psikiyatrisi Anabilim Dalı Başkanı Prof. Dr. Ayşe Avcı, bilinçsiz televizyon izleme alışkanlığı oluşmasının çocukları olumsuz etkilediğini ve özellikle şiddet içerikli yayınların, saldırganlık eğilimine neden olduğunu bildirdi. 
     Televizyon izleme konusunda ortak zamanlar belirlenmesinin ve bu zaman dilimleri için seçilen programların, çocukların zihinsel ve ruhsal gelişimine katkıda bulanacak nitelikte olanlardan seçilmesi gerektiğini vurguladı. 
     Çocukları televizyondan uzak tutmak için sert cezalar uygulanmasının da doğru olmadığını kaydeden Avcı, şöyle devam etti 
     ''Televizyon izleme alışkanlığınızı çocuğunuza göre düzenleyin. Bir belgeseli çocuğunuzla konuşarak küçük yaştan bu yana birlikte izliyorsanız olumlu alışkanlıklar kazanılabilir. Ama anneler dizileri, babalar maçı seyrediyor, televizyonun ortak kullanıldığı bir alan olmuyor, herkes bireysel davranıyorsa, çocuk da televizyonla tek başına kalacaktır. 
     Televizyon her an açık kalıyorsa da çocuğun nitelikli programlara yönlendirilmesi zorlaşır. Onu televizyondan uzaklaştırmak için alternatif etkinlikler yaratmalısınız. Sert cezalar, ters tepki vermelerine neden olur.'' 
     
     ''MÜZİK KANALLARI DA OTİSTİK BELİRTİLERE YOL AÇIYOR'' 
     Televizyon ve bilgisayar başında geçirilen zaman arttıkça akademik başarının düştüğünü de vurgulayan Avcı, şöyle devam etti 
     ''Yapılan çalışmalar, bu durumun daha çok erkek çocuklarda yaygın olduğunu gösteriyor. Çocuk henüz anne karnındayken bile annenin izlediği şiddet ve gerilim içeren yayınlardan etkilenir. 
     Şiddet içerikli yayınlar yapan televizyon kanalları, davranım bozukluğu, kumar alışkanlığı ve şiddet içerikli oyunlara eğilim, müzik kanaları da konuşma gecikmesi ve otistik belirtilere yol açabiliyor'' 
     
</TEXT>
</DOC>
