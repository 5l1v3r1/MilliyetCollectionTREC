<DOC>
<DOCNO> 183122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sondun24.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'tan "öldürülmesini isteyen" İsrailler'e "Utanın" 
</HEADLINE>
<TEXT>

     Filistin lideri Yaser Arafat, ''ölmesini isteyen İsraillilerin kendilerinden utanması gerektiğini'' söyledi. 
     İsrail'in en çok satan gazatesi Yediot Ahronot'a demeç veren Arafat, bir hafta önce yapılan bir ankette İsraillilerin yüzde 60'ının kendisinin öldürülmesi ya da sürgüne gönderilmesine destek vermesiyle ilgili olarak, ''Kendinizden utanmıyor musunuz Dostum İzak Rabin ile ortak çalıştım. Unuttunuz mu '' ifadelerini kullandı. 
     1993 yılında Norveç'in başkenti Oslo'da, zamanın İsrail Başbakanı Rabin ile yapılan geçici barış anlaşmasına da değinen Arafat, ''Oslo anlaşmasını benden başka hangi Filistinli lider imzalama cesaretini gösterebilirdi. On yıl geçti ve ben hala anlaşmalara uyuyorum'' dedi. 
     Arafat, İsrail'in sürgün kararıyla ilgili olarak da, ''Hiçbir yere gitmiyorum. Burası benim vatanım. Burada büyüdüm, Kudüs'ün Batı Duvarı'nın yakınında'' dedi. 
     Yediot Ahronot'ta geçen hafta yayımlanan ankette, katılımcıların yüzde 37'si Arafat'ın öldürülmesine, yüzde 23'ü ise sürgüne gönderilmesine destek vermişti. 
     
</TEXT>
</DOC>
