<DOC>
<DOCNO> 156668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sonspo29.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li güreşçiler İran'da... 
</HEADLINE>
<TEXT>

     ABD'li grekoromen güreşçiler, İran'da düzenlenecek 22. Uluslararası Tahti Kupası Turnuvası'na katılmak için bugün İran'a geldi. 
     IRNA'nın haberine göre, İran Güreş Federasyonu Başkanı Muhammed Rıza Talakani, 2 ABD'li güreşçinin, Senendec kentindeki turnuvada 66 ve 76 kilolarda mücadele edeceklerini, 2 güreşçi ve ABD takımının antrenörü Daniel Russell'ın Tahran'dan Senendec kentine geçtiklerini söyledi. 
     Talakani, turnuvaya 45 ülkenin çağrıldığını, ancak SARS hastalığı salgını ve Avrupa Şampiyonası'nın yaklaşması nedeniyle turnuvaya ABD'nin yanısıra yalnızca Suriye, Bulgaristan, Ermenistan ve Azerbaycan'ın katıldığını bildirdi. 
     Antrenör Daniel Russell da İran'daki bu turnuvaya katılmaktan memnun olduklarını, İran'ın dünyada güreşte önemli bir yere sahip olduğunu ve her güreşçisinin İranlı güreşçilerle karşılaşmak istediğini söyledi. 
     ABD takımından bir güreşçinin sakatlanması ve diğerinin de belgelerini zamanında yetiştiremediği için turnuvaya katılamadığını ifade eden Russell, ABD'nin turnuvaya çok iyi 2 güreşçi gönderdiğini ve bu sporcuların madalyaları almayı umduklarını belirtti. 
     Turnuvada iyi müsabakalar görmeyi umduğunu anlatan Russell, ''Siyasetle sporu birbirine karıştırmamalıyız. ABD Serbest Güreş Milli Takımı da Tahti Turnuvası'na katılmak için gelecek hafta Tahran'a gelecek'' dedi. 
     
</TEXT>
</DOC>
