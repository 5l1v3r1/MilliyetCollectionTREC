<DOC>
<DOCNO> 192227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/soneko26.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsazedeler, İmarzedeleri örnek almaya karar verdi 
</HEADLINE>
<TEXT>

     Mağdur borsa yatırımcıları için girişimlerde bulunan Borsa Yatırımcıları Derneği BORYAD , İmar Bankası olayında küçük bir grubun devamlı eylem yaparak sorunlarına çözüm bulduğu düşüncesinden hareket ederek eylem planında değişikliğe gitti. 
     BORYAD Başkanı Ali Bahçuvan, yaptığı yazılı açıklamada, derneğin mağdur 400 bin borsa yatırımcısının parasını kurtarabilmesi için yaklaşık 2 yıldır büyük bir mücadele içinde olduğunu belirtti. 
     Bugüne kadar sadece basın toplantıları ve bültenler, konferans ve seminerler ile sesini duyurmaya çalışan BORYAD'ın, hakkını aramak için dava açma yoluna gittiğini ve hiçbir şekilde eylem ve benzeri organizasyonlar düzenlemediğini bildiren Bahçuvan, şunları kaydetti 
     ''İmar Bankası'nda son yaşanan olaylar, devamlı eylem yapan 40-50 kişilik küçük bir grubun İmar Bankası bonozedeleri bile 900 trilyon lira gibi büyük bir rakamı devletin yetkililerine kabul ettirip, tazminini sağlayabildiğini göstermiş ve hareket tarzımızı değiştirme kararı almamıza yol açmıştır. Gelinen noktada 19 bin kişi için 900 trilyon lira ödemeyi göze alan hükümet, 400 bin borsa mağduru için 500 trilyon lira kaynak yaratamamaktadır.'' Bahçuvan, mağdur 400 bin yatırımcı için hazırlanan planlara değinirken, BORYAD'ın, gerçekleştireceği eylemler için en az bir hafta önce katılımcılara haber vereceğini, yatırımcıların, yerel seçimler öncesi ikamet ettiği bölgedeki siyasi parti birimlerinin başkanları ile görüşeceğini ve parti merkezlerine iletilmek üzere dilekçe vereceklerini bildirdi. 
     
     AİHM'DE DİLEKÇE VE DAVA REKORU 
     Yatırımcıların TBMM Dilekçe Komisyonu Başkanlığı'na mektup ile mağduriyetlerini belirten ve bu konunun Meclis gündemine taşınmasını isteyen mektup göndereceğini de belirten Ali Bahçuvan, şöyle dedi 
     ''Türkiye Cumhuriyeti ile ilgili Avrupa İnsan Hakları Mahkemesi'nde açılan toplam sayısı 7 bin 113'dür. Sadece Çukurova ve Kepez Elektrik'te mağdur yatırımcı sayısı 12 bin 300'dür. Sadece bu yatırımcıların açacağı davalar bile bu rakamın 2 katına çıkmasına yol açacaktır. Avrupa İnsan Hakları Mahkemesi'ne gerekli şartlar oluşsun oluşmasın 400 bin yatırımcının dilekçesi ulaştırılarak, bu mahkemede dilekçe ve dava rekoru kırılması sağlanacaktır. Ülkemiz, Guinnes rekorlar kitabına değişik bir konuda daha girmiş olacaktır.'' BORYAD Başkanı Ali Bahçuvan, yapılacak eylem planlarında yatırımcılardan gereken ilgi ve destek görülmediği takdirde derneğin bu konudaki çalışmalarını sona erdireceğini de duyurdu. 
     
</TEXT>
</DOC>
