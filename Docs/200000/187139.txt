<DOC>
<DOCNO> 187139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/ekonomi/eko02.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hedefimiz 2004'te tek haneli enflasyon' 
</HEADLINE>
<TEXT>

   Başbakan Erdoğan, IMF programında yüzde 12 olarak öngörülen 2004 yılı enflasyonu için 'Yeni hedefimiz tek haneli enflasyon rakamını yakalamak' dedi 
      ANKARA Milliyet 
   
   Başbakan Recep Tayyip Erdoğan, yıllık yüzde 20 enflasyonun tutturulmasının kesin gözüktüğünü belirterek, şimdi yeni hedeflerinin 2004'te tek haneli enflasyon rakamını yakalamak olduğunu söyledi. Bilindiği gibi IMF ile yapılan anlaşmada enflasyon oranı 2004 için yüzde 12 olarak öngörülüyordu. 
   Erdoğan, dünkü grup toplantısında yaptığı konuşmada, ülke ve millet için yaptıklarını görmeyenlerin olduğunu dile getirerek, şunları söyledi 
   
   Faiz dışı fazla hedefi tutturuldu 
   "Varsın inanmasınlar. Milletimiz bize inanıyor. Enflasyon canavarını yendik, yaptıklarımızı gölgelemek isteyenler varsa onların adının, enflasyonla beraber nasıl aşağıya düştüğünü hep beraber göreceğiz" diye konuştu. 
   Faiz dışı fazlada yüzde 6.5 hedefini tutturduklarını bildiren Erdoğan, aynı hedefin 2004 içinde daha da aşağıya çekileceğini söyledi. Milletin önüne yüzde 5 büyüme hedefi koyduğunu belirten Erdoğan, "Millet bize omuz verdi. Bu hedefi daha iyi yakalama noktasına geldik. Bu milletin yüzünü güldürmek, refaha kavuşturmak, ocağını şenlendirmek hepimizin boynumuzun borcudur" dedi. 
   
   
</TEXT>
</DOC>
