<DOC>
<DOCNO> 153056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo39.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Ulusoy'la eskisi gibi değiliz, moralimi koruyamıyorum... 
</HEADLINE>
<TEXT>

     Milli Takımlar Teknik Direktörü Şenol Güneş, göreve geldiği günden bu yana takımın başarısı için çalıştığını ve üstlerine karşı hiçbir zaman saygısızlık etmediğini belirterek, ''Haluk Ulusoy'u seviyorum, ama ikili ilişkilerde son dönemde güvensizlik ortamı doğdu ve eski sıcaklık kayboldu'' dedi. 
     Şenol Güneş, Milli Takım'ın, Çek Cumhuriyeti ile çarşamba günü oynayacağı özel maç öncesi düzenlediği basın toplantısında, kendisinden kaynaklanan hiçbir sorunun olmadığını ve olmayacağını ifade ederek, ''Sorun üretmek için burada değilim. Benim dışımda bir sorun varsa gidip onlardan öğrenirsiniz. Mukavelem devam ediyor. Bittiği zaman neler olacağını göreceğiz. Başkanımızı seviyorum. Beraber çalışıyoruz, bundan da mutluluk duyuyorum'' diye konuştu. 
     Toplantıda, ne başkan, ne de yönetime karşı bir saygısızlığının olmadığını birkaç kez vurgulayan Güneş, şöyle devam etti 
     ''Benim geçmişle hesabım yok. Gelecek, geçmişten daha önemlidir. Ulusoy'un yaşı benden küçük ama sonuçta benim başkanım. Ona karşı saygım devam ediyor. Bence gelmiş geçmiş en büyük başkan. İkili ilişkilerimizde son dönemde güvensizlik ortamı doğdu. Eski sıcaklık kayboldu. Ben bunun dışında bir şey söylemedim. Başka bir şey söyleyen varsa, söylesinler ben de öğrenirim. Halkımız kavgayı sevmiyor, bunları görmek istemiyor.'' Şenol Güneş, Antalya'da maça gittiğinde protokol tribünü çok kalabalık olduğu için ayakta kaldığını ifade ederek, ''Ayakta ben kaldım. Yönetimle hiçbir alakası yok. Yönetime getirilmesini sizin takdirinize sunuyorum. Benim de moralim bozuluyor. Geçen gün Trabzonspor gecesine gittim. Başkandan ayrı oturdum, sonra yanına gittim. 'Aman gitme sorun çıkar' diye espri yaptılar. Ne yapacağımızı şaşırdık. Lütfen kimse ağzımdan çıkmayan bir şeyi yazmasın'' dedi. 
     
     ''İNSANLARI KAZANMASI ZORDUR'' 

     Bir gazetecinin, ''Yöneticilerin yeni teknik direktör arayışları içinde olduğunu öğrendik. Bu konuda neler söyleyeceksiniz'' sorusunu Güneş, ''Ben yöneticilerin ne düşündüğünün muhakemesini yapamam. Eğer bir rahatsızlık varsa bana söylenmeli. Size söyledilerse, demek ki sizinle çalışmak istiyorlar'' diye yanıtladı. 
     Güneş, Çek Cumhuriyeti maçında bir yenilgi olması halinde, teknik direktör konusunda kriz yaşanıp yaşanmayacağı ile ilgili bir soru üzerine ise şöyle konuştu 
     ''Hayatta sağlık çok önemlidir. Ne kadar huzurlu bir ortam sağlarsak o kadar başarılı oluruz. İnsanları kaybettiğiniz zaman, gönlünü kırdığınız zaman yeniden kazanmak zordur. Aldığımız iyi sonuçtan Hakkari'deki, Van'daki insanın moralli olmasını isterken, ben kendi moralimi koruyamaz hale geldim. Başbakanı değiştiremem, ama kendimi değiştirmeliyim. Buna uğraşırken, beni öyle sorunlu hale getirmek istiyorlar ki gücüm yetmiyor. Sadece işimi yapmak istiyorum. Avrupa Şampiyonası'na katılıp başarılı olmayı hedefliyoruz. Ben artık bunları konuşmak istiyorum.'' 
     
     ''MAAŞIMIN KONUŞULMASINDAN RAHATSIZIM'' 

     Şenol Güneş, kamuoyunda maaşının konuşulmasından çok rahatsız olduğunu, kendisinin hiçbir zaman yönetime gidip para istemediğini söyledi. 
     Bu konuyu kapatmak istediğini dile getiren Güneş, ''Bana maaşımı soranlara 'Gidin federasyona sorun. Orada bellidir' dedim. Ama farklı yansıtıldı. Ben burada para istemiyorum. İşimi yapıyorum. Lütfen işimi yapmama mani olmayın. Bir insanın sürekli maaşının gündeme getirilmesi çok çirkin. Sosyal hayatım etkileniyor'' diye konuştu. 
     Güneş, protokol tribünlerinde yaşanan yoğunluklarla ilgili bir soru üzerine de şöyle konuştu 
     ''Ben Fenerbahçe Stadı'nda sahanın yarısını görmüyorum. O zaman maça neden gidiyorum Futbolcuları izlemem için sahayı iyi gören bir yere oturmam lazım. Protokolde bir yer arayışım yok. Zaten Şenol Güneş olarak oraya girme hakkım var. Antalya'daki maçta protokolde bakanlar, milletvekilleri vardı. Hepsi bana yer verdi, ama ben istemedim. Kavga istemiyorum. Maça gittiğim zaman sadece maçı izlemek istiyorum.'' 
     
     ''ADAY KADRONUN GARANTİSİ YOK'' 

     Çek Cumhuriyeti ile yapacakları hazırlık maçının aday kadrosuna bazı futbolcuların alınmadığını belirten Güneş, kadronun sadece bu maçla ilgili olduğunu söyledi. 
     Güneş, takıma yeni katılan oyuncuları bu maçta görmek istediğini ifade ederek, ''Bu kadronun garantisi yok. Son haftalarda çıkış yapan oyuncular şu anda kadroda olmayabilir. Kimse kendini dışlanmış hissetmesin, herkese kapımız açık. Bu sadece bir hazırlık maçıdır. Ligin sonunda hangi oyuncumuzun performansı daha iyiyse onları çağırırız'' şeklinde konuştu. 
     Şenol Güneş, özellikle Sergen'in kadroya alınmaması ile ilgili bir soru üzerine de şunları söyledi 
     ''Sergen olumlu oynuyor. Ama bu maçta onu görmek istemedim. Ümit Karan'ı da biliyorum. Sezon başında güçsüz olduğu dönemde onu kadroya aldım. Şimdi almamam Ümit'i moralsiz yapmamalı. Kadroya almadığım Serhat ve Cihan'dan da vazgeçmiş değilim. Ümit Milli Takım'da oynayan oyuncuları çok fazla almak istemiyorum. Zamanı gelince 5-6 oyuncu alacağız. Gökdeniz'in de zaman zaman kötü dönemleri oldu. Biz rekabet içinde bizi taşıyan oyuncularla devam edeceğiz. Daha önce aldığım oyuncuların bazılarını şu anda almamış olabilirim. Bu konudaki eleştirilere kızmıyorum. Her kızdığımız oyuncuyu almasaydık, kadro kuramazdık.'' 
     
     SLOVAKYA VE MAKEDONYA MAÇLARI 

     Güneş, Slovakya ve Makedonya maçları öncesinde futbolcularda genel bir yorgunluk olabileceğini, bunları yapacakları kamplarda atıp, bu karşılaşmalara en iyi şekilde hazırlanacaklarını söyledi. 
     Çek Cumhuriyeti maçına 1 günde hazırlanacak olmalarından şikayetçi olan Güneş, şöyle konuştu 
     ''Bugün toplanıyoruz, yarın da gideceğiz. Bir günde her şeyi konuşmak zorundayız. Futbolcuların İngiltere maçı sonrası genel durumunu değerlendireceğim. Makedonya ve Slovakya maçlarının hedeflerini anlatacağım. Bir günde bunları yapmak zor. Ancak benim heyecanım çok. Bu heyecanıma tercüman olun. Slovakya, Makedonya ve Liechtenstein'ı geçip, İngiltere ile final oynamak istiyoruz. Hazırlıklarımız bu yönde. Başka şeylerle uğraşmayalım.'' Türkiye Kupası'nı kazanan Trabzonspor'u kutlayan Güneş, ligde heyecanlı bir yarışın devam ettiğini, ama futbol kalitesinin düştüğünü söyledi. 
     Çek Cumhuriyeti Milli Takımı ile ilgili de bilgi veren Güneş, 4-4-2 sisteminde oynayan rakiplerinin teknik ve fizik güçlerini iyi kullandığını ve tecrübeli oyunculardan kurulu bir ekip olduğunu ifade etti. 
     Toplantının başında önceki gün vefat eden Fenerbahçe eski yöneticisi ve spor yazarı Hüsnü Çil'in ailesine ve yakınlarına başsağlığı dileyen Güneş, ''Üzücü bir haberle hazırlık kampına başlıyoruz. Ama yaşam devam ediyor. Zaman zaman sizlerle tartışmalar oluyor. Kendimizi ikinci plana atarak işimizi yapmaya çalışıyoruz'' dedi. 

     
</TEXT>
</DOC>
