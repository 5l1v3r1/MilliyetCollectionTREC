<DOC>
<DOCNO> 163380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/magazin/amag.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş balosunda sabaha kadar dans 
</HEADLINE>
<TEXT>

İstanbul büyük bir riskle karşı karşıya... Deniz Akkaya spor salonuna niye kabul edilmedi Artık Bodrum'da da bir 'Safran' var... Beşiktaş'ın 100. yıl balosunda neler olacak 
     KAYNAMA NOKTASI 
AHMET SALİH 

     Dar gelir grupları, bir genişlik duygusunun peşinde şehri dolaşırlar. Hele yazları dar dairelerinin bunaltısından kaçıp apartmanın kapısında sabahı eden kapıcı aileleri gibidir şehir nüfusunun çoğunluğu. 
     Zaten şehri en fazla deneyimleyen de onlardır şehrin tecrübelileri. 
     Şehir sitelerin, rezidansların, yalıların, hatta az buçuk pahalı otomobillerin dışında kalır, kendini zenginlere kapatır. 
     Zenginler noktalar, hedefler ve tatminlerle mutluyken, dar gelir grupları çizgiler, süreçler ve arzularla heyecanlıdırlar. Hareketlidirler, krokileri onlar çizer. 
     UNESCO, tarihi dokunun korunması için Türkiye'den talep ettiği önlemler altı ay içinde alınmazsa İstanbul'u Dünya Kültür Mirasları listesinden çıkaracağını açıkladı. 
     Tarih korkusundan mustarip, yeni yetme zengin Kırmızı Türk yönetimlerin para üzerine kurulu şehircilik politikalarına dur demezsek, bizi şefkatle oyalayan şehrimizi özgürce talan edecekler. 
     İstanbul'daki sosyal hayat bu köşenin öncelikli konusu olduğu için bunları yazalım dedik. 
     
     Konserde yemek tarifi 
     Geçen cumartesi akşamı Aya İrini'de İtalyan barok müzik gurubu Europa Galante nefis bir konser verdi. İstanbul'daki İtalyan kolonisinin büyük çoğunlunun hazır bulunduğu konserin arasında kimileri Vivaldi'den kimileri ise makarnadan bahsediyordu. Bir iletişim firmasında üst düzey yönetici olan Paolo Teoducci'nin tarifini verdiği yemek zeytin ezmeli ravioli idi. Kentteki klasik müzik konserlerini kaçırmamaya özen gösteren Meral Tamer ve Osman Ulagay, Europa Galante'yi de coşkuyla izlediler. 
     Bir başka medya ünlüsü Perihan Mağden ise salı gecesi arkadaşlarıyla Reina'da açılan Safran - Niş'deydi. Safran'ın sahibi Aslı Altan, Bodrum'da bu hafta açacağı yazlık mek nı anlatıyordu masadakilere. Bodrum Safran'ın konumu öyleymiş ki hem Türkbükü'nün içinde hem dışında gibiymiş. Yani Türkbükü'nde üslenen sosyeteye hem yakın hem uzak. Safran'ın genel tavrı yani. 
     
     Şöhretin bedeli 
     Masaya misafir olan terzi yamağı Barbaros Şansal ise bir özel üniversitede misafir öğretim üyeliğine başladığının haberini veriyordu gururla. 
     Aylar önce bu köşede, kentteki bazı spor salonlarının medyatik isimleri üyeliğe kabul etmediğini, Mahsun Kırmızıgül'ün Hillside'a üyelik başvurusunun reddedildiğini yazmıştım. Bir süre önce de Deniz Akkaya fazla şöhretli olduğu için Maya Sports Center'a kabul edilmemiş. 
     
     Yılmaz Erdoğan sunacak 
     Önümüzdeki cumartesi gecesi İnönü Stadyumu'nda Beşiktaş'ın 100'üncü yıl balosu yapılacak. Bazı detaylar verelim Giriş deniz tarafındaki büyük kapıdan kırmızı halıların üzerinden geçilerek yapılacak. Giriş boyunca yolun iki kenarında palmiyeler olacak. Saha seperasyonlarla parçalara ayrılacak ve her parçada ayrı etkinlik olacak. Müzik 60 kişilik bir senfoni orkestrası tarafından yapılacak. Nilüfer, Sertab Erener ve Anadolu Ateşi'nin performanslarını, bütün gecenin MC'si master of ceremony Yılmaz Erdoğan sunacak. Balo yemeği The Marmara tarafından hazırlanacak. İnternette verilen oylarla seçilen "yüzyılın 11'i"nin sunumunun da yapılacağı gecenin ilerleyen saatlerinde başlayan dans ise sabaha kadar sürecek. 
     

</TEXT>
</DOC>
