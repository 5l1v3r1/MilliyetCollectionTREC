<DOC>
<DOCNO> 190586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/siyaset/siy02.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gözünün üstünde kaşın var' davası 
</HEADLINE>
<TEXT>

   Diyarbakır'da 'Açıkta gıda satışına engel olmayarak görevlerini ihmal ettikleri' iddiasıyla haklarında dava açılan DEHAP'lı 3 belediye başkanı için 1'er yıl hapis cezası istendi... 
      DİYARBAKIR DHA 

   
   Diyarbakır Valiliği Sağlık Müdürlüğü Gıda ve Çevre Kontrol Şube Müdürlüğü'nce yapılan denetimlerde 3 belediyenin sorumluluk alanlarında açıkta gıda satışı yapıldığı belirlendi. Valiliğin başvurusu üzerine soruşturma açan Cumhuriyet Başsavcılığı, Bağlar Belediye Başkanı Cabbar Leygara, Yenişehir Belediye Başkanı Remzi Azizoğlu ve Suriçi Belediye Başkanı Cezair Serin hakkında dava açtı. 3 belediye başkanının yanı sıra Bağlar Zabıta Müdür Vekili Nazmi Ülgen, Zabıta Amiri Halil Çetin, Sur alt kademe Belediyesi Zabıta Amir Vekili Nihat Çiftçi ve Zabıta Müdür Vekili Behçet Ekinci hakkında da dava açıldı. 
   
   'TÜM TÜRKİYE'DE VAR' 
   İddianamede, Gıda Üretim ve Satış Yerleri Hakkındaki Yönetmelik uyarınca açıkta gıda satışının yasak olduğu ve kontrolden belediyelerin sorumlu olduğu vurgulandı. Söz konusu belediye başkanlarının buna rağmen açıkta gıda satışına engel olmayarak görevlerini ihmal ettikleri öne sürüldü. Sanıkların 1 yıl hapisle cezalandırılması istendi. 
   Bağlar Belediye Başkanı Cabbar Leygara, Türkiye'nin her yerinde açıkta gıda satıldığını ve bunu önleme şanslarının bulunmadığını ifade ederek, "En fazla göç alan kentlerden Diyarbakır'da 1200 pazarcı ve 34 okul bulunuyor. 50 zabıtayla bunun önüne geçme şansımız yok" dedi. Leygara, muhalif belediye oldukları için 3 bürokratın kolayca aleyhlerine karar verebildiğini vurgulayarak, İçişleri Bakanlığı'nın da kendileriyle ilgili her türlü soruşturmaya olumlu baktığını savundu. 
   
   Emniyet Müdürü teşekkür etmişti    RAMAZAN YAVUZ Diyarbakır DHA 

   Diyarbakır Emniyet Müdürü Atilla Çınar, Abdullah Öcalan'ın Suriye'den çıkışının 5. yıldönümü nedeniyle kentte kepenk kapatma eylemi düzenlemek isteyen örgütün çağrısına uymayan esnafa ve seyyar satıcılara teşekkür etmişti. Esnafı ve seyyar satıcıları ziyaret eden Çınar, "Her zaman vatandaşımızın emrindeyiz, yeter ki bu tür şeylere prim vermesinler" demişti. 
   
   
</TEXT>
</DOC>
