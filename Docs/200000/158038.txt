<DOC>
<DOCNO> 158038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/soneko33.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası piyasaya doğrudan müdahale ederek dolar aldı 
</HEADLINE>
<TEXT>

     Merkez Bankası, doların bankalararası piyasada 1 milyon 452 bin liraya kadar gerilemesi üzerine piyasaya alım yönünde doğrudan müdahale etti. Banka'nın alımlarıyla dolar 1 milyon 493 bin lira seviyelerine yükseldi. 
     Merkez Bankası'nın müdahale ile ilgili yazılı açıklaması şöyle 
     "Türkiye Cumhuriyet Merkez Bankası tarafından değişik tarihlerde yapılan duyurularda, uygulanmakta olan dalgalı kur rejiminde, döviz kurunun piyasalarda arz ve talep koşulları tarafından belirlendiği, döviz kurundaki oynaklığın Merkez Bankası’nca yakından takip edilmekte olduğu ve kurlarda her iki yönde oluşabilecek aşırı oynaklık durumunda doğrudan müdahale edilebileceği kamuoyuna açıklanmıştır. Bu çerçevede, döviz kurlarında yaşanan aşırı hareketlilik üzerine en son 12 Mayıs 2003 tarihinde alım yönünde döviz piyasasına doğrudan müdahalede bulunulmuştur. Nitekim bu müdahale sonrasında geçtiğimiz hafta içerisinde döviz kurlarındaki dalgalanmada azalma gözlemlenmiştir. 
     Ancak, döviz piyasasında tekrar gözlemlenen aşırı oynaklık üzerine Merkez Bankası’nca bugün alım yönünde müdahalede bulunulmuştur. Döviz kurlarında dün ve bugün gözlemlenen düşüş yönündeki bu aşırı oynaklığın, ödemeler dengesi ya da ters para ikamesi gibi temel ekonomik değişkenlerden kaynaklanmadığı, yüklü vergi ödemelerine bağlı döviz satışları ve ekonomik faaliyet alanları gereği döviz talebinde bulunan kesimlerin bu taleplerini bir süre ertelemeleri sonucu oluştuğu düşünülmektedir." 

     
</TEXT>
</DOC>
