<DOC>
<DOCNO> 198551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/siyaset/siy03.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye özel izinle gelecekler 
</HEADLINE>
<TEXT>
   İkiyüzlü Avrupa 
   İstanbul'daki saldırıları kınayarak destek mesajı veren Avrupa Konseyi, Türkiye'deki faaliyetlerini yıl sonuna kadar ertelemeyi kararlaştırdı. AB de benzer eğilime girdi 
      Güven Özalp 

   
   İstanbul'daki saldırılar sonrasında Türkiye'nin güvenli ülke olmadığı imajını yaymaya başlayan ve bu yönde adım atanlar kervanına, Ankara'nın yakın işbirliği içinde olduğu kurumlar da katılmaya başladı. Avrupa Konseyi bir iç yazışmayla Türkiye'de düzenlemeyi planladığı faaliyetleri güvenlik endişesi nedeniyle ertelediğini açıkladı. Avrupa Birliği AB de, benzer bir uygulamayla yetkililerini Türkiye'ye göndermeme eğilimine girdi. 
   AB bünyesindeki güvenlik servisinin tavsiyesi çerçevesinde Türkiye'de yapılacak bazı teknik düzeyli toplantılar iptal edildi. Başta İngiltere olmak üzere, çeşitli ülke dışişleri bakanlıklarının vatandaşlarına yönelik olarak yaptıkları güvenlik uyarıları ve UEFA'nın Galatasaray ile Beşiktaş'ın Türkiye'de oynamaları gereken Şampiyonlar Ligi maçlarını tarafsız sahada oynatma kararının yarattığı tepki ortamı henüz dağılmamışken, Ankara ilk darbeyi üyesi olduğu Avrupa Konseyi'nden yedi. Avrupa Konseyi, Genel Sekreter Walter Schwimmer adına personeline gönderdiği 25 Kasım tarihli bir iç yazışma notunda, terörist saldırılardan dolayı Türkiye'de bu yıl sonuna kadar yapılması planlanan bazı faaliyetlerini ileri bir tarihe erteleme kararı aldığını duyurdu. Notta "Avrupa Konseyi personelinin Türkiye'ye yönelik resmi ziyaretleri tek tek incelenecek ve sadece özel kalemin onayıyla gerçekleştirilecektir" ifadeleri de kullanıldı. 
   Bu konudaki ikinci darbe de AB'den geldi. 1 Aralık'ta düzenlenmesi gereken 8. alt komite toplantısı, AB kanadından toplantıya katılacak olan uzmanın Türkiye seyahatine yeşil ışık yakılmaması nedeniyle iptal edildi. 
   Normalde 30 Kasım'da Türkiye'de olması planlanan uzmana, AB Güvenlik Servisi, İstanbul saldırıları sonrası güvenlik ortamının belirsizliğini koruduğunu belirterek, "Türkiye'ye gitmemesini tavsiye edince" Brüksel, Ankara'ya uzmanının toplantıya katılamayacağını iletti. Bu gelişmenin öncesinde AB programlarından olan TAIEX çerçevesinde Türkiye'de düzenlenmesi öngörülen toplantı da benzer bir gerekçeyle iptal edildi. Güvenlik endişesinin sadece AB ve Avrupa Konseyi'yle de sınırlı kalmadığı, üye ülke başkentlerinin hemen hepsinin benzer eğilim içinde oldukları belirtiliyor. 
   İstanbul'daki terör saldırılarının ardından ilk tepkiyi veren ve Türkiye'ye güçlü destek mesajları gönderen kurumların başında gelen Avrupa Konseyi ve AB'nin, bir yandan destek ve dayanışma mesajı verirken diğer yandan gizli kapaklı bir şekilde bu yönde adım atması dikkat çekiyor. 
   
   Ankara Büyütülmesin 
   Türk Dışişleri kaynakları, Avrupa Konseyi'nin personeline yaptığı uyarının yanlış anlaşılıp büyütülmemesini istedi. Türkiye konusunda Avrupa Konseyi'nde bir karar alınmasının söz konusu olmadığını belirten kaynaklar, "Bu sadece Genel Sekreterin personeline yaptığı ve bu tür uluslararası kurumlarda sık sık başvurulan bir uyarıdır. AK kararı değildir ve önümüzdeki iki haftalık süreyi kapsamaktadır. Ancak, bu davranış AK gibi uluslararası bir merkeze uygun bir yaklaşım değildir. Teröre prim vermek olur" değerlendirmesini yaptı. 
   
   
   
   
</TEXT>
</DOC>
