<DOC>
<DOCNO> 198784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/yazar/altan.html </URL>
<DATE> 2003/11/30/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
İncili Çavuş'tan sürrealist bir röportaj... 
</HEADLINE>
<TEXT>

   
   Lütfen izin verirseniz, bu pazar da biraz "sürrealist" takılalım güncel olaylara... III. Ahmet döneminin ünlü saray nüktedanı İncili Çavuş, Başkan Bush'la hiçbir yerde yayımlanmayacak çok gizli bir röportaj yapma olanağına kavuşmuş. 
   Ve sormuş Başkan Bush'a 
   - Önümüzdeki yılın sonbaharında başkanlık seçimleri var ABD'de. Siz bu seçimler için şimdiden hazırlanmaya başladınız. Nasıl bir görünümle girmek istiyorsunuz seçimlere 
   Başkan Bush'un yanıtı 
   - Kimsenin tartışamayacağı bir kahraman olarak... 
   - Kimsenin tartışamayacağı bir kahraman olarak, uygulamayı düşündüğünüz plan nedir Irak'ta zor bir durumda kaldınız .. 
   - Hiç önemi yok onun. Benim kahramanlığımın trampleni Türkiye olacak. 
   - Nasıl yani 
   - Önce tüm dünya, köktendinci terörün baş hedef olarak Türkiye'yi seçtiğine inanacak. Bunun etkisiyle de, gerek Avrupa Birliği, gerek Avrupa Konseyi Türkiye'yi yalnız bırakmaya başlayacak. 
   - Eee sonra 
   - Türkiye'nin iyice sıkışmaya başladığı bir sırada, Irak'ın istikrara kavuşması sorununu usulca Birleşmiş Milletler'e bırakırken stratejik bir müttefikimiz olan Türkiye'ye destek vermek için, 50 - 60 bin kişilik askeri bir kuvvet göndereceğiz Türkiye'ye ve ülkenin Güneydoğusu olacak merkez... 
   - Ankara izin vermez buna ama... 
   - Soğuk Savaş döneminde, sen biliyor musun Türkiye'de, NATO üsleri dışında ne kadar ABD askeri üsleri vardı O üslere Ankara'nın generalleri de giremezdi, bakanları da... Ayrıca o üslerde de, atom başlığı taşıyan orta menzilli füzelerimiz vardı. Henüz uzun menzilli "MX" füzelerini üretememiştik. Türkiye'nin hiç sesi çıktı mı bunlara 
   - Çıkmadı mı 
   - Çıkmadı, çünkü hem ekonomik durumu ala alaheydi, hem de iktidara bir ABD şirketinin Türkiye temsilcisini getirmiştik. De Gaulle ise, bizim dümen suyumuza girmeden de Batı blokunun müttefiki olunabileceğini kanıtlama peşindeydi. Yunanistan De Gaulle'ün çizgisini izledi. Ankara ise bize sadık kaldı. 
   - Ama bugün durumlar ve koşullar çok değişik... 
   - Neresi değişik Türkiye'ye karşı eski Sovyet tehdidini, şimdi terör tehdidi alıyor. Washington da onun imdadına koşuyor... Ayrıca hem Güneydoğu'yu kalkındırma, hem de ekonomik sıkışıklıkları çözümleme üstüne. Bu arada İslama karşı değil, sadece teröre karşı olduğumuz da kanıtlanmış oluyor. 
   - Peki kendiniz için tartışmasız bir kahramanlığı nasıl sağlayacaksınız 
   - Türkiye'yi askeri bir üs olarak kullanmaya başladığımız zaman hiç risk almadan, hem İran, hem Suriye, hem de Afganistan üstündeki baskımızla etkimiz iyice artmış olacak. Ufak tefek çatışmalar olduğu zaman da, Mehmetçikleri göndereceğiz oralara ve tam bizim seçimler yaklaşırken de El Kaide örgütün liderleriyle Bin Ladin'i ve Saddam'ı yakalamış olacağız... İyi değil mi 
   - Bilmiyorum bütün bunları uygulayabilecek misiniz 
   - Gürcistan'da uygulamaya başladık bile. Azerbaycan'da da öyle. Ermenilerle Azeriler arasındaki Karabağ sorununu da çözüyoruz. Pakistan zaten bizim denetimimizde... Bütün Yakındoğu ve Ortadoğu'nun denetim merkezi olarak Türkiye, en biçilmiş kaftan... 
   - Onca insan, sizin bu planın uygulanması için mi öldü ve ölecek 
   - Ne yapacaksın, politika acımasızdır. Ben daha 3 ay öncesinden, Türkiye'deki Amerikan öğrencilerini, ülkeyi terk etmeleri için uyardım. Şimdi İngiltere de aynı şeyi yapıyor. 
   - Ya peki Türkler, onlara yazık değil mi 
   - Onlar da bilerek, bilmeyerek vatanları için ölüyorlar. Türkiye, tek çağdaş İslam ülkesi olarak, tüm dünyaya örnek olacak, fena mı 
   - Bütün bunlar bir yıl içinde mi olacak 
   - Eh, aşağı yukarı... Türkiye biraz daha sıkışmalı ki ABD'nin, stratejik müttefikinin yardımına koştuğu daha belirginleşsin... 
   - Ya Irak'ta uğradığınız bela gibi, bu plan da cicoz çıkarsa 
   - Sanmam AB üyeliği peşinde olan Rusya da, ister benim yeniden başkan seçilmemi. Doğalgaz patronluğunu da, ona bırakıyoruz, o da razıdır buna... 
   İncili Çavuş 
   - Vallahi, demiş, ne söyleyeceğimi pek bilemiyorum. Bir yerde sanki bana benziyorsunuz. 
   - Ne demek istiyorsun, anlamadım. 
   - Ölümlerine neden olduğunuz insanlar için gösterdiğiniz nedenler özrünüzün, kabahatinizden büyük olduğunu kanıtlar gibi... 
   - Yine anlamadım... 
   - Efendim bir gün bana III. Ahmet, "öyle bir şey yap ki, özrün kabahatinden büyük olsun" dedi de... 
   - Eeee 
   - Ben de, padişah efendimiz harem dairesine geçerken, kendisine usulca parmak attım... 
   - Eeee 
   - Padişah öfkeyle döndü, "Bu da ne" dedi. Ben de, "Sultanım, affediniz sizi sultan hanım sanmıştım" dedim. Özrüm kabahatimden daha büyüktü... 
   Başkan Bush, güldü 
   - Ne yapacaksın, dedi, politika bu, hele bir de süper oldun mu 
   
   Bekri Mustafa, yine bir gün zurna gibi dolaşırken, züppe bir gence çarpmış. 
   Genç 
   - Ulan sarhoş herif, demiş, kör müsün önüne baksana... 
   Bekri de kızmış, birkaç tokat patlatmış oğlana ve yere eğilip, orada bulduğu paslı bir çiviyle bir daire çizmiş. Züppeye de 
   - Bunun ortasında duracaksın, demiş bu çizginin dışına bir adım atarsan, anamı şey etmiş olursun. O zaman da ben seni gebertirim... 
   Ve çekmiş gitmiş. 
   Bir süre sonra, oradan geçen bir arkadaşı görmüş züppe genci. Bir ayağını, Bekri'nin çizdiği dairenin dışına bir basıp, bir kaldırıyormuş. 
   Arkadaşı 
   - Yahu ne yapıyorsun burada öyle, demiş 
   - Bekri sarhoşunun, anasını şey ediyorum... 
   UEFA'nın Türkiye hakkında aldığı karara karşı, bizim futbolculardan bazıları, bu fıkrayı anlatıyorlarmış nedense... 
   
   130 yıl önce Ziya Paşa'nın yazdığı bir beyitle bitirelim yazıyı 
   "Ayinesi iştir kişinin lafa bakılmaz 
   Ferdin görünür rütbe - i aklı eserinde" 
   Politikacılarımız, inşallah alınmazlar... 
   
      
   
   
</TEXT>
</DOC>
