<DOC>
<DOCNO> 186546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/spor/spo04.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk aday Ağaoğlu 
</HEADLINE>
<TEXT>

   Trabzonspor eski Başkan Yardımcısı Ahmet Ağaoğlu, başkanlığa talip olduğunu açıkladı.Şampiyonluğa oynayan bir takım oluşturmayı hedefleyen Ağaoğlu, kimseye kırgın olmadığını söyleyip, birlik mesajı verdi 
      
   'Kırgın değilim' 
   TRABZONSPOR'UN geçen kongresinde en fazla oyu almasına rağmen listesindeki arkadaşlarıyla birlikte gelmediği için yönetimde görev almayan Bordo-Mavililer'in eski Başkan Yardımcısı Ahmet Ağaoğlu, dün bir basın toplantısı düzenledi, 22 gün sonraki kongrede başkanlığa talip olduğunu açıkladı. Kimseye kırgınlığının, küskünlüğünün olmadığını, bugüne kadar Özkan Sümer'in hep yanında bulunduğunu belirten Ağaoğlu, camia için birlik mesajı verdi. 
   
   Manchester hayali 
   BEŞİKTAŞ yenilgisinin ardından keyif sigarası içtiği yolundaki dedikodulara çok üzülen Ağaoğlu, "Trabzonspor'un başarısızlığından zevk alacaksam, ölmeyi tercih ederim. Bu kulübün eli kanasa benim kalbim kanar" diyerek duygularını ifade etti. Manchester modelini hayal ettiklerini belirten başkan adayı, "UEFA kriterlerini mutlaka tamamlayacağız. Ancak şimdi önümüzde 13 ay gibi kısa bir süre var. Elimizi çabuk tutmalıyız" ifadesini kullandı. 
   
   Trabzon'da revizyon 
   AYBABA'NIN, bugünkü karşılaşmaya Beşiktaş maçından farklı bir 11 ile sahaya çıkması bekleniyor. Hatalı goller yediği için morali bozulan Hasan Sönmez'in yerine, Petkoviç'in kaleye geçeceği ifade edildi. Emrah'ı kulübeye çekecek olan Samet hoca, Tayfun'u sağ kanada alacak. D'Haene'nin ise sol kanatta görev yapacağı, forvette de Augustine, Mehmet Yılmaz ikilisinin oynayacağı öğrenildi. 
   
   Augustine'nin heyecanı 
   GEÇEN sezon Ankaragücü formasını giyen Augustine, eski takımına karşı bugün forma giyecek olmasının heyecanını yaşıyor. Ganalı golcü, "Türkiye'de Ankaragücü sayesinde tanındım. Ama şimdi Trabzonspor'un başarısı için ter döküyorum" dedi. 
   
   
</TEXT>
</DOC>
