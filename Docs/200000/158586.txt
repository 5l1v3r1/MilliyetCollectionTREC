<DOC>
<DOCNO> 158586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/guncel/gun01.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İşaretlerle cuma hutbesi 
</HEADLINE>
<TEXT>

Türkiye'de ilk kez cuma hutbesi, işitme engelliler için işaret diline çevrildi. Arapça kelimeler, çeviriyi yapan Tanrıverdi'yi biraz zorladı 
     TAHSİN AKSU İstanbul 

     İşitme Engelliler Federasyonu İkinci Başkanı Ercüment Tanrıverdi, Tophane'deki Kılıç Ali Paşa Camii'nin imamı Halil Nakipoğlu'nun İstanbul'un fethi konusunda verdiği hutbeyi işaret diline çevirerek, cemaatteki işitme engellilere aktardı. 
     
     'BİREBİR OLMUYOR AMA...' 
     Tanrıverdi, etkinliğin her cuma namazında, İstanbul Özürlüler Merkezi'ne çok yakın olan Kılıç Ali Paşa Camii'nde tekrarlanacağını belirterek, "İmamın kullandığı eski Türkçe ve Arapça kelimeleri çevirmekte bir miktar zorlandım" dedi. Anne ve babasının da işitme engelli olduğunu belirten Tanrıverdi, "Çeviri yaparken önce cümlenin tamamını dinliyorum. Anladıktan sonra cümleyi bütün olarak anlatıyorum. Birebir olmasa da anlaşıldığını sanıyorum" diye konuştu. Bu arada Tophane'deki İstanbul Özürlüler Merkezi'nde de, Büyükşehir Belediyesi Özürlüler Merkezi ile İşitme Engelliler Milli Federasyonu'nun düzenlediği İşitme Engelliler Kültür ve Sanat Festivali'nin açılışı gerçekleştirildi. 
     

</TEXT>
</DOC>
