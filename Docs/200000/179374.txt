<DOC>
<DOCNO> 179374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur16.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şener Konfederasyonlar arasındaki rekabet imzayı engelledi 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, memur sendikaları ile yapılan toplu görüşmelerin uzlaşmazlıkla sonuçlanmasına ilişkin olarak, ''Memur konfederasyonları arasındaki rekabet mutabakat metni imzalamamızı engellemiştir'' dedi. 
     Şahin, Kayseri Valisi Nihat Canpolat'ı ziyaretinde gazetecilere yaptığı açıklamada, toplu görüşmelerin uzlaşmazlıkla sonuçlanmasına rağmen, faydalı geçtiğini, henüz sürecin tamamlanmadığını belirtti. 
     Memurların en iyi mali ve sosyal haklara sahip olmalarını arzu ettiklerini ifade eden Şahin, şunları söyledi 
     ''Anayasal olarak toplu sözleşme yapamadığımız memurlarla sadece toplu görüşme yapabiliyoruz. O da 15 günlük bir süreye sıkıştırıldı. Yetkili sendika ve konfederasyonlarla yaptığımız 15 günlük çalışmada belki sonuç itibariyle bir mutabakat sağlanmamış olabilir. Ancak, hem bizim açımızdan hem sendika ve konfederasyonlar açısından önemli bir çalışma oldu. Birbirimizi daha iyi anlama ve sorunlarımızı daha iyi kavrama imkanı bulduk. Memurlar bizim mesai arkadaşlarımızdır, sürekli yanımızda çalışan insanlardır. Arzu ederiz ki onlar en iyi mali ve sosyal haklara sahip olsun, herhangi bir ekonomik sorunları olmasın. Ancak, ülkemizin koşullarını da göz önünde bulundurmalıyız. Memurlarımızın aldığı ücretin yeterli olduğunu asla söylemedik. 2004 yılı bütçesi daha hazırlanmadı, ama görüşmelerde taslak metinlerden hareketle enflasyonun altında asla zam vermeyeceğimizi ifade ettik. Ayrıca kendileri, 2003 ile ilgili alacakları olduğunu ifade ettiler. Aslında söylemiş oldukları bu alacaklar, yıların birikimi ile oluşmuş olan bir kayıptır. Yılların kaybını bir oturumda halletmek mümkün değildir.'' 
     
     EKONOMİK PROGRAM 
     Ekonomik programı uygulayarak istikrar yakalamaya ve ekonomide dengeleri yerine oturtmaya çalıştıklarını kaydeden Şahin, şöyle devam etti 
     ''Türkiye çok borçlu bir ülke. Yıllık bütçemizin yarısına yakınını faiz olarak ödemek zorunda kalıyoruz. Bunu aşağıya indirmenin yolu mali disipline uygun hareket edebilmektir. Memurlara bir defalık iyileştirme yardımı adı altında 160 milyon lira verelim ve buda kesintisiz net olsun dedik. Bana göre bugünkü şartlarda reddedilecek bir öneri değildi. 2004 yılı için vermiş olduğumuz zam da, kamuda çalışan işçilere vermiş olduğumuz zammın üstündedir. Kamuda çalışan işçiler için yaptığımız toplu sözleşmede 2004 yılında birinci ve ikinci altı aylar için yüzde 5'er zam verdik. Memura ise yüzde 13 verdik. Çünkü kamu işçisi ile memurlarımız arasında ekonomik olarak fark var. Bu farkı kapatmayı düşünüyoruz.'' Toplu görüşmeler için sürecin tamamlanmadığını, Uzlaştırma Kurulu'nun objektif değerlendirmesinden sonra tarafların yeniden biraraya gelerek mutabakat metni imzalamasının mümkün olduğunu vurgulayan Şahin, ''Süreç tamamlanmış değil. Hükümet olarak çalışanlarımıza, memurlarımıza imkanlarımızı zorlayarak en iyi zammı verme çabası içerisindeyiz. Aslında önerdiklerimiz de bunun ispatıdır'' dedi. 
     
     KONFEDERASYONLAR ARASINDAKİ REKABET 
     Hükümet olarak çalışanlarının yaşam düzeyini yükseltmenin ana hedeflerinden birisi olduğunu belirten Şahin, şöyle devam etti 
     '' Neden anlaşma yapılamadı, bir mutabakat metni imzalanamadı sorusunun cevabı teklif etmiş olduğumuz zam oranının yetersizliğinden değildir. Konfederasyonlar arasındaki rekabetten kaynaklanmaktadır. Konfederasyon başkanları arkadaşlarımızdır, onları rencide etmek için söylemiyorum, ama yetki almamış konfederasyonlar da var, yetkililer de var. 4 tane memur konfederasyonu var, onların arasındaki rekabet, maalesef bir mutabakat metni imzalamamızı engellemiştir. Ama Uzlaştırma Kurulu'nun raporundan sonra böyle bir imkanı yeniden yakalayabileceğimizi umut ediyoruz.'' 
     
     SÜREYYA AYHAN ADINA PİST 
     TBMM Başkan Vekili Sadık Yakut ve bazı AK Parti Kayseri milletvekillerinin de katıldığı ziyarette Vali Canpolat, Dünya Şampiyonası'na Kayseri'de hazırlanan Milli Atlet Süreyya Ayhan'ın kendilerinden bir tartan pist yaptırılması için talepte bulunduğunu belirterek Bakan Şahin'den bu konuda yardım talep etti. 
     Her türlü sportif faaliyet için Kayseri'yi ideal bir il olarak gördüklerini kaydeden Şahin, yer tahsis edilmesi durumunda, tartan pist yapımını 2004 yılı yatırım programına alacaklarını, yaptırılacak piste Dünya Şampiyonası'ndan altın madalya ile dönmesini bekledikleri Süreyya Ayhan'ın adının verilebileceğini söyledi. 
     
</TEXT>
</DOC>
