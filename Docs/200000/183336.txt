<DOC>
<DOCNO> 183336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun01.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ITC Başkanı "Türk askeri için BM kararı şart değil" 
</HEADLINE>
<TEXT>

     Irak Türkmen Cephesi ITC Başkanı Dr. Faruk Abdullah, Irak toplumu için en önemli konunun ülkede emniyet ve asayişin sağlanması olduğunu belirterek, bu yolda ''anlaşmalar çerçevesinde'' yapılacak her türlü katkının Iraklılar tarafından memnuniyetle karşılanacağını söyledi. Abdullah, ITC başkanlığına seçilmesinin ardından Bağdat'ta düzenlediği ilk basın toplantısında, Irak'ta asayişin nasıl ve ne şekilde sağlanacağı konusunun ABD'nin de önündeki en önemli sorunlardan biri olduğunu, ister ABD'ye ister diğer milletlere mensup kuvvetlerin katkıları olsun, Irak'ta asayişi sağlamak adına yapılacak her türlü girişimi olumlu karşılayacaklarını belirtti. Irak'ta asayişin nasıl ve ne şekilde sağlanacağı konusunun ABD'nin de önündeki en önemli konulardan biri olduğuna dikkat çeken Abdullah, ''Amerikan yönetiminin, Irak'ta istikrarı sağlamak için herhangi bir devletle anlaşması ve bu devletlerin demokrasiye ve kanunlara uygun davranmaları Iraklılar için uygun olacaktır'' diye konuştu. 
     Abdullah, asker gönderme konusunda Türkiye ile ABD arasında bir anlaşmaya varılması halinde yeni bir BM kararının şart olmayabileceğini, önemli olanın en süratli biçimde asayişi sağlamak olduğunu kaydetti. Türk askerlerinin geçmişte Bosna'da, Afganistan'da ve Somali'de kanunlara ve demokrasiye uygun biçimde asayişi sağlama adına olumlu gayretleri olduğuna dikkat çeken Abdullah, ''Irak halkının da Müslüman bir orduya sempatisinin olacağını düşündüğünü, güvenliğin sağlanabilmesi yolunda, konuşlanacak bölge ve sergilenecek davranışların da önemli olduğunu'' ifade etti. Abdullah, ''Irak'taki tüm gruplar için şu an en önemli konu, ülkede asayiş ve emniyetin sağlanmasıdır. Bu yolda girişilecek her türlü hareket, anlaşmalar çerçevesinde yapıldığı takdirde Iraklılar tarafından uygun görülür'' diye konuştu. 
     ITC Başkanı Abdullah, Geçici Konsey üyeliğine Songül Çabuk'un, kabineye de Bilim ve Teknoloji Bakanı olarak Reşad Mendan Ömer'in atanması sırasında kendilerine danışılmaması ve ITC'nin fikrinin alınmamasından şikayet etti. Gerek Songül Çabuk'un, gerekse de Mendan Ömer'in siyaset sahnesinden uzak insanlar olduğunu savunan Abdullah, Saddam rejiminin düşüşünden önce ITC'nin birçok uluslararası toplantıda yer aldığını ve Amerikan yönetimiyle de işbirliği halinde olduğunu, ancak savaştan sonra bu durumun devam etmemesi ve atamaların ITC'ye danışılmadan yapılmasını ''bir aksaklık'' olarak nitelendirdi. Abdullah, ''ITC'nin, yeni kadrosuyla birçok aksaklığı aşacağını ve haklarını elde etmek için temaslarını ciddi biçimde sürdüreceğini'' söyledi. 
     
</TEXT>
</DOC>
