<DOC>
<DOCNO> 195811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/dunya/dun03.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail sarsıldı 
</HEADLINE>
<TEXT>

   BURÇUN İMİR Kudüs DHA 

   
   İstanbul'daki terör eylemleri, İsrail'i sarstı. Uluslararası camianın saldırılara yanıt vermesi istenirken, Yahudi Birliği acil telefon hattı oluşturdu. 
   İsrail Dışişleri Bakanı Silvan Şalom, İstanbul'daki saldırıların ardından yaptığı ilk açıklamada, Avrupa'daki İsrail karşıtı eylemlerin İstanbul'daki saldırıya neden olduğunu söyledi. Şalom, "Sözlü terör, fiziksel teröre dönüştü" dedi. 
   Şalom, patlamalardan sonra Dışişleri Bakanı Abdullah Gül'ü telefonla arayarak başsağlığı diledi. Diplomatik kaynaklardan edinilen bilgiye göre, Şalom, Kayseri'de bulunan Gül'ü telefonla arayarak, İstanbul'daki patlamalarla ilgili yardım önerisinde bulundu. Ölenler için de başsağlığı dileyen Şalom, terörün amacının Ortadoğu'nun istikrarlı bir hal almasını engellemek olduğunu ve bu çabalara karşı terörizmle ortak mücadele edilmesi gerekliliğini vurguladı. Gül, patlamalar sırasında Neva Şalom Sinagogu'nda bulunan Türk Musevi Cemaati Başkanı Bensiyon Pinto ile de telefon görüşmesi yaparak, olaylara ilişkin bilgi aldı. 
   
   'İran sorumlu' iddiası 
   İsrail Dışişleri Bakanlığı Sözcüsü Jonathan Peled de, Türk yetkililere ve İstanbul'daki Yahudi topluluğuna yardım önerisinde bulunduklarını açıkladı. İsrail'deki Yahudi Birliği İstanbul'la acil telefon hattı oluştururken, İsrail kurtarma ve sağlık hizmetleri servisi Magen David Adom da Dışişleri'ne doktor, kan bağışı ve tıbbi malzeme göndermeyi teklif etti. 
   İsrail kaynakları İBDA - C olasılığıyla ilgili olarak, "Küçük bir örgütün bu tür bir saldırıyı organize etme ihtimali az. Böyle durumlarda küçük, etkisiz örgütler başkalarının yaptığı saldırıları hemen üstlenir" diye konuştu. Öte yandan İsrail'in Ankara Büyükelçisi Pinhas Avivi ise dünkü saldırıların sorumlusu olarak İran'ı gösterdi. 
   
   Ensar El İslam şüphesi    Uluslararası terör uzmanları, eylemin daha çok dinci Kürt terör örgütü Ensar El İslam'ın işi olduğu görüşünde olduklarını açıkladılar. Paris'teki Terör Gözlemevi Başkanı Roland Jacquard, "Bu işin arkasında büyük ihtimalle Ensar El İslam'a yakın olan İslamcı Kürt örgütleri var. Eylemle, Türkiye'ye, İsrail'e ve ABD'ye çeşitli frekanslarda mesajlar verildi" dedi. Londra'daki Kraliyet Birleşik Hizmetler Enstitüsü'nden Mustafa Alani de, "El Kaide'nin Türkiye'de herhangi bir geçmişi yok. El Kaide, şu sıralarda Irak ve Suudi Arabistan'a yoğunlaşmış bulunuyor" dedi. 
   
   
   
</TEXT>
</DOC>
