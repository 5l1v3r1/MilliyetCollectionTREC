<DOC>
<DOCNO> 184638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur22.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanbeyli Belediye Başkanı'nın istifasına SP'liler ne dedi 
</HEADLINE>
<TEXT>

     SP İstanbul İl Başkanı Osman Yumakoğulları, Sultanbeyli Belediye Başkanı Yahya Karakaya'nın ''partiden ihraç istemiyle disiplin kuruluna sevkini'' öngören uygulamaya istifa nedeniyle gerek kalmadığını belirterek, ''Partimiz, önce ahlak ve maneviyat prensibini benimsemiştir'' dedi. 
     Yumakoğulları, SP İl Başkanlığı'nda düzenlediği basın toplantısında, Karakaya hakkında medyada yer alan iddialar üzerine, partinin mahalli idarelerden sorumlu Genel Başkan Yardımcısı Cevat Ayhan'ın bir araştırma heyeti kurduğunu söyledi. 
     Heyetin tespitleri sonucunda, parti tüzüğünün ihraç istemiyle Disiplin Kurulu'na sevkini öngören hükmünün uygulamasına karar verildiğini kaydeden Yumakoğulları, Karakaya'nın 23 Eylül'de partiden istifa ettiğini açıklaması sonucunda da böyle bir uygulamaya gerek kalmadığının görüldüğünü bildirdi. 
     ''Partimiz, önce ahlak ve maneviyat prensibini benimsemiştir'' diyen Yumakoğulları, SP'nin belli prensipleri bulunduğunu ve bunlar üzerinde hassasiyetle durduklarını dile getirdi. 
     Yumakoğulları, SP Genel Başkanı Necmettin Erbakan'ın da kendilerini arayıp ''Gerekli araştırmayı yapın'' dediğini kaydederek, araştırmanın istifa nedeniyle tamamlanmadığını sözlerine ekledi. 
     
</TEXT>
</DOC>
