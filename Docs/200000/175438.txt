<DOC>
<DOCNO> 175438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sondun14.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA, 11 Eylül teröristlerinden birini yıllardır izliyormuş 
</HEADLINE>
<TEXT>

     Amerikan Merkezi Haberalma Teşkilatı CIA'nin, 11 Eylül saldırılarını düzenleyen teröristlerden Mervan El Şeyhi'yi 1999 yılının Mart ayından bu yana izlediği ileri sürüldü. 
     Alman 1. televizyon kanalı ARD ile Stern dergisinin araştırmalarına göre, CIA, 11 Eylül saldırılarından yaklaşık 2 buçuk yıl önce El Şeyhi'nin kimliğini ve cep telefonu numarasını, ayrıca Hamburg'taki diğer teröristlerle ilişkisini biliyordu. 
     Stern dergisinde yer alan haberde ve ARD'de yarın akşam yayınlanacak bir programda, El Şeyhi'nin, El Kaide örgütü üyesi olduğu tahmin edilen Suriye kökenli Alman vatandaşı Haydar Zammar ile olan ilişkisinin de bilindiği ifade edildi. 
     CIA'nin, El Şeyhi ile ilgili bilgileri, Federal Soruşturma Bürosu FBI, Amerikan Dışişleri Bakanlığı ve Göç Dairesi'ne iletmediği için El Şeyhi'nin 30 Mayıs 2000 tarihinde Florida'ya giderek pilotluk eğitimi gördüğü kaydedildi. 
     CIA'nin, El Şeyhi hakkındaki bilgileri, o dönemde Zammar'ı izleyen Alman Anayasayı Koruma Dairesi'nden edindiği, buna rağmen Amerikan makamlarının İslami terörle ilgili hazırladığı yaklaşık 800 sayfalık raporda, ''Alman makamlarının yeteri kadar yardımcı olmadıkları ve işbirliği konusunda isteksiz göründükleri'' şeklinde ifadenin yer aldığı belirtildi. 
     Alman güvenlik çevreleri ise CIA'nin çok iyi şekilde bilgilendirildiğini, ancak CIA'den yeteri kadar bilgi alınamadığını ifade ettiler. 
     
</TEXT>
</DOC>
