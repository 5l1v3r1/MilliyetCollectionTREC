<DOC>
<DOCNO> 163018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur25.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetmelik değişti... Yeşil kart artık 1 yıl geçerli olacak 
</HEADLINE>
<TEXT>

     Yeşil Kart alındığı tarihten itibaren normal hallerde bir yıl geçerli olacak. Yeşil kart sahipleri bir yılın sonunda vize yaptıracaklar. 
     Ödeme Gücü Olmayan Vatandaşların Tedavi Giderlerinin Devlet Tarafından Karşılanması ve Yeşil Kart Uygulaması Hakkında Yönetmeliğin Bazı Maddelerinde Değişiklik Yapılmasına Dair Yönetmelik, Resmi Gazete'de yayımlandı. 
     Buna göre, ''değerlendirme ve yeşil kartın verilmesi'' başlığıyla düzenlenen 9. maddeye eklenen fıkra ile Yeşil Kart verilmesi uygun görülmeyen başvuru sahiplerine bu karar gerekçeleri ile bildirilecek. 
     Yeşil Kart verilen kimsenin ölümü, boşanması, evlenmesi veya vatandaşlık hakkının sona ermesi hallerinde ilgili nüfus idaresi, bu değişiklikleri yeşil kartın verildiği valilik ve kaymakamlığa bildirmekle zorunlu olacak. 
     Yönetmelik, Yeşil Kart'ın ve Sağlık Cüzdanı'nın şekil ve içeriğinde değişiklik öngörüyor. Sağlık Cüzdanları kendinden kopyalı olarak 32 sayfa yerine 50 sayfa olarak düzenlenecek. Yeşil Kartlarda TC Kimlik numarası, organ bağışı ve kan grubu gibi bilgilerde yer alacak. 
     Sevk zincirinin işletilmesinde il ve ilçe idare kurullarınca yeşil kart verilmesi uygun görülen kimselerin Yeşil Kart ve Sağlık Cüzdanlarının sevk zincirine sağlık ocağından sonra gelmek üzere iklim ve ulaşım şartları dikkate alınarak en uygun olan ilçe ve il devlet hastaneleri de yazılacak. 
     Yatak ücreti genel yatak odaları ücreti üzerinden tahsil edilecek. Ancak, hastalığın tedavisi kuvöz, prematüre veya yeni doğan devamlı bakım ve yoğun bakım ünitelerinde yapılmış ise bu ünitelerde yapılan günler için bu ünitelere ait yatak ücretleri üzerinde fatura edilecek. 
     
     FATURALARIN ÖDENMESİ 
     Yeşil kart sahibi acil haller nedeniyle sevk zinciri dışındaki bir sağlık tesisinde yatarak tedavi görüş ise fatura hizmeti sunan sağlık tesisi tarafından düzenlenerek hastanın nakledildiği devlet hastanesi baştabipliğine gönderilecek. 
     Devlet hastanesi baştabipliğince faturaların usul ve esaslara uygun olarak düzenlenip düzenlenmediğini incelendikten sonra toplam tedavi ücreti verili emrine bağlanarak, ödeneğin bulunduğu defterdarlık muhasebe müdürlüğüne, saymanlık müdürlüğüne veya malmüdürlüğüne gönderilere, sağlık hizmetini sunan sağlık tesisinin banka hesabına aktarılacak. 
     Yeşil Kart sahiplerine verilen hizmetlerin karşılığı tanzim edilen faturaların bedeli ilgili sağlık kurumuna önceden ödeme emri beklenmeksizin 15 iş günü içinde ödenirken, yeni yönetmelik bu süreyi ve ödeme emrinin beklenmemesini kaldırıyor. 
     
     VİZE 
     Yeşil Kart alındığı tarihten itibaren normal hallerde ölüm, maddi durumda değişiklik v.b haller dışında bir yıl geçerli olacak. Bir yılın sonunda vize edilmesi gerekecek. Bu nedenle Yeşil Kart sahipleri, her yıl vize işlemi süresi de dikkate alınarak Yeşil Kart Yoklama Belgesi'ni doldurarak, Yeşil Kartlarını aldıkları valilik ve kaymakamlığa verecekler. 
     Yoklama belgesini alan valilik veya kaymakamlık bu süre içerisinde vize işlemlerini tamamlayıp Yeşil Kart ve sağlık Cüzdanı'nın ön kapak arka yüzündeki vize işlemi bölümüne kaydedecek. 
     Bir yıl sonunda vize edilmeyen Yeşil Kartlar valilik veya kaymakamlıklarca nüfus kayıtlarına yazılan bilgilerin silinmesi için 4 ay içinde nüfus idarelerine bildirecek. Bu süre sonunda herhangi bir bildirimde bulunulmaması halinde bilgiler nüfus idarelerince silinecek. 
     Kendinden kopyalı reçete olarak düzenlenecek olan Yeşil Kart ve Sağlık Cüzdanı'nın dağıtımı ve değiştirilmesi bugünden itibaren 8 ay içinde tamamlanacak. Bu süre içerisinde mevcut uygulama devam edecek. 
     
</TEXT>
</DOC>
