<DOC>
<DOCNO> 186605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/soneko01.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Acil Eylem Planı'nda revizyon... 
</HEADLINE>
<TEXT>

     Devlet Planlama Teşkilatı DPT , Kamu Yönetimi Temel Kanunu'ndaki gecikme nedeniyle bunlara bağlı eylemlerin gerçekleştirme sürelerinin 6 ay uzatılması konusunda Acil Eylem Planı'nda revizyon çalışması başlattı. 
     Edinilen bilgiye göre, Acil Eylem Planı'nda yer alan eylemlerden 20'si otomatik olarak, yaklaşık 10 tanesi de dolaylı olarak Kamu Yönetimi Temel Kanunu ile ilişkili konumda bulunuyor. 
     Kanunun çıkışındaki gecikme ile birlikte gelecek ay süreleri dolacak bu eylemlerde süre uzatımı için bir revizyon yapılması gündeme geldi. 
     DPT bu konudaki hazırlıklara başlarken, özellikle kurumsal yapılanmaya ilişkin eylemlerin 6 ay süreyle uzatılması üzerinde duruyor. 
     
     ANLAMINI YİTİRMİŞ EYLEMLER AYIKLANIYOR 
     Revizyon yapılırken, yapılmasının anlamı kalmayan bazı eylemlerin de Plan'dan çıkarılması hedefleniyor. 
     Hangi eylemlerin Plan'dan çıkarılacağı uygulamacı kuruluşlardan gelecek yanıtlara göre şekillenecek. 
     Yaklaşık 1 aylık sürede revizyon çalışmalarının tamamlanması hedeflenirken, Acil Eylem Planı'nın revize edilmiş halinin Bakanlar Kurulu'na sunulması bekleniyor. 
     
</TEXT>
</DOC>
