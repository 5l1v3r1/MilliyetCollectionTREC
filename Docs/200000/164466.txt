<DOC>
<DOCNO> 164466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur17.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöken binada tüpleri tüpçü değil aşçı değiştirmiş... 
</HEADLINE>
<TEXT>

     Kayseri Valisi Nihat Canpolat, Kiçikapu semtindeki Taşçıoğlu Kuran Kursu binasının, LPG tüplerinden gaz sızması sonucu meydana gelen patlama sonucunda çöktüğünü belirterek, ''Mutfak tüplerinin tüpçünün değil, aşçının taktığı söyleniyor. Konu araştırılıyor'' dedi. 
     Vali Canpolat, gazetecilere yaptığı açıklamada, saat 02.30 sıralarında Taşçıoğlu Kuran Kursu'nda bir patlama meydana geldiğini, patlamanın meydana geldiği anda binada bir öğretmen ile 22 öğrencinin bulunduğunu belirtti. 
     Patlamanın, kendilerine verilen ilk bilgilere göre, ''binada bulunan LPG tüplerinden gaz sızması sonucu meydana geldiği'' şeklinde olduğunu ifade eden Canpolat, şunları söyledi 
     ''Patlama sonucu 10 öğrencimiz hayatını kaybetti. 13 yaralıdan 2 öğrencinin durumu ciddiyetini koruyor. Ölen gençlerimize Allah'tan rahmet, ailelerine başsağlığı, yaralananlara da acil şifalar diliyorum. 
     Olayın meydana geliş şekli, bize ilk verilen bilgilere göre, binada bulunan tüplerin gaz kaçağına sebebiyet verdiği, tüplerin olduğu yerdeki şofbenin kısık ateşte yandığı, biriken gaz zemine yerleşip yavaş yavaş yükselerek alev hizasına geldiği anda patlama meydana geldiği şeklinde. Patlamanın etkisiyle biri büyük boy sanayi tüpü olmak üzere 4 tüp daha patladı.'' Gözaltına alınan olup olmadığı yönündeki soru üzerine Vali Canpolat, şunları söyledi 
     ''O bölümle ilgili soruşturmayı Cumhuriyet Başsavcımız yürütüyor. Çeşitli iddialar var. Tüpçünün değil de aşçının tüpleri taktığı şeklinde iddialar var. Bunlar soruşturuluyor. Dernek yöneticilerinin görüşlerine başvurulacak. Bu yöneticiler ve okulda çalışanların ifadesi alınacak. Konunun, birkaç saat içinde netleşeceğini sanıyorum.'' 
     
</TEXT>
</DOC>
