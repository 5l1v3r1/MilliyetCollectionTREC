<DOC>
<DOCNO> 153615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sontur35.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK Toplantısı sona erdi 
</HEADLINE>
<TEXT>

     Milli Güvenlik Kurulu MGK toplantısında devletin temel niteliklerinden olan laiklik ilkesinin önemi ve titizlikle korunmasının vurgulandığı bildirildi. 
     MGK'nın Çankaya Köşkü'nde Cumhurbaşkanı Ahmet Necdet Sezer'in başkanlığında 7.5 saat süren nisan ayı olağan toplantısının ardından bir bildiri yayınlandı. 
     Bildiride, şunlar kaydedildi 
     ''MGK, 30 Nisan 2003 tarihinde aylık olağan toplantısını yapmıştır. 
     Toplantıda ülkemizin güvenlik ve asayişini etkileyen iç ve dış gelişmeler gözden geçirilmiştir. Bu kapsamda devletin temel niteliklerinden olan laiklik ilkesinin önemi ve titizlikle korunması vurgulanmıştır. 
     Irak'a ilişkin gelişmeler ayrıntılı biçimde değerlendirilmiş, gelişmelerin yakından izlenmeye devam edilmesi ve gerekli temasların sürdürülmesi kararlaştırılmıştır. 
     Kıbrıs ile ilgili tüm gelişmeler kapsamlı olarak gözden geçirilmiştir. 
     Ayrıca, petrol boru hatlarına ilişkin son gelişmeler hakkında kurula bilgi sunulmuş ve alınması gereken önlemler görüşülmüştür.'' 
     




</TEXT>
</DOC>
