<DOC>
<DOCNO> 167103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/soneko25.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank'a teklif verme süresi uzatıldı 
</HEADLINE>
<TEXT>

     Tasarruf Mevduatı Sigorta Fonu TMSF , Pamukbank hisselerinin satışında teklif verme süresinin uzatıldığını açıkladı. 
     TMSF'den yapılan açıklamada, daha önce 11 Temmuz 2003 olarak açıklanan son teklif verme süresinin 31 Temmuz 2003 tarihine kadar uzatılmasına karar verildiği belirtildi. 
     Açıklamada, Pamukbank hisselerinin satışına ilişkin olarak 13 Haziran 2003 olarak belirlenen teklif verme süresinin 11 Temmuz 2003 tarihine kadar uzatılmasına, BDDK tarafından uygun görülecek diğer başvuru sahiplerinin bu sürece dahil edilmesine ve başvuruların BDDK'ya yapılması hususunda yeni yatırımcılara 27 Haziran 2003 mesai bitimine kadar süre verilmesine karar verildiği hatırlatıldı. 
     Bu kapsamda başvuruda bulunan Finansbank'ın başvurusunun BDDK tarafından kabul edilerek, Banka'da inceleme yapmasına izin verildiği anımsatıldı. 
     Bu defa TMSF Yönetim Kurulu'nun 3 Temmuz 2003 tarihli kararıyla, gelen talepler doğrultusunda Pamukbank hisselerinin satışına ilişkin olarak 11 Temmuz 2003 olarak belirlenen yatırımcıların Banka için teklif verme süresinin 31 Temmuz 2003 tarihine kadar uzatılmasına, Bankada daha önce inceleme yapan yatırımcıların da bu süre içerisinde Bankada inceleme yapmasına izin verilmesine karar verildiği ifade edildi. 
     
</TEXT>
</DOC>
