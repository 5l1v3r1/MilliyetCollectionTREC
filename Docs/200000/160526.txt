<DOC>
<DOCNO> 160526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/soneko07.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv sektörü çıtayı yükseltti... 
</HEADLINE>
<TEXT>

     Piyasalarda esen iyimser hava otomotiv piyasasına da yansırken, satış hedeflerinin yükseltilmesine yol açtı. 
     Otokoç Genel Müdürü Cenk Çimen, sektörde genel anlamda bir canlanma olduğunu belirterek, Nisan ayında 20 bin civarında gerçekleşen satışlarının Mayıs ayının tamamında 27 bini bulmasını beklediklerini açıkladı. 
     Genel Müdür Çimen, Mayıs'ta 15 bin otomobil, 5 bin hafif ticari, 5 bin orta ticari araç ile 2 bin de kamyon satışının olacağını tahmin ettiklerini açıkladı. 
     Bu yılın 5 ayında ise toplam pazarın 87 bin 500 adet olacağını söyleyen Çimen, geçen yılın aynı döneminde 44 bin civarında olan satışlara göre yüzde 100'e yakın bir artış olacağını dile getirdi. 
     Cenk Çimen, bu oranın çok iyi bir satış artışı gibi görünmesine rağmen, son 10 yıllık ortalamalara bakıldığında satışların yüzde 60'lar seviyesinde kaldığına dikkati çekti. 
     
     SEKTÖRDE CANLANMA 
     Sektörde genel anlamda bir canlanma olduğunu dile getiren Çimen, ancak satışların son 10 yıllık ortalama seviyesine çıkması için güvenin tesisinin ve ekonomide büyümenin şart olduğunu vurguladı. 
     Güvenin yavaş yavaş oluşmaya başladığını, büyümenin de olumlu gittiğini söyleyen Çimen, ancak satın alma gücünde kısa dönemde önemli bir iyileşmenin pek mümkün gözükmediğini kaydetti. 
     Sektörün gelişmesi için kredi mekanizmalarının geliştirilmesi ve faizlerin belirli bir seviyeye inmesinin de önemli olduğunu ifade eden Çimen, faizlerin inmesinin bireysel müşteri talebini etkilediğini kaydetti. 
     
     ''DÖVİZ DÜŞTÜ, FİYATLAR UYGUN'' 
     Otomotiv sektörünün dövize çok bağlı olduğuna dikkati çeken Cenk Çimen, döviz kurunun düşmesiyle birlikte, şu anda piyasada oluşan fiyatların çok uygun olduğunu belirtti ve Mayıs ayı talebinden bunun tüketici tarafından değerlendirilmeye başlandığının görüldüğünü kaydetti. 
     Otokoç Genel Müdürü, yıl sonu için 200 bin civarında belirledikleri hedefi de olumlu gelişmelere paralel olarak değiştirdiklerini belirtirken, toplam pazarın 300 binlik satış rakamını zorlayabileceğine işaret etti. 
     
     ESKİ OTOMOBİLLERE VERGİ TEŞVİĞİ 
     20 yaşın üzerindeki vergi teşviği konusunu da değerlendiren Çimen, bu tip konuşmaların gerçekleşmesi zaman aldığında, piyasada beklenti yaratarak negatif etkilediğini kaydetti ve ''Bence yapılacaksa bir an evvel yapılmalı. Yapılmayacaksa da bir an evvel gündemden kalkmalı'' değerlendirmesinde bulundu. 
     
</TEXT>
</DOC>
