<DOC>
<DOCNO> 175706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/soneko21.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş, yılın ilk altı ayını 272.5 trilyonluk karla kapattı... 
</HEADLINE>
<TEXT>

     Tüpraş Yönetim Kurulu Üyesi ve Genel Müdürü Hüsamettin Danış, Tüpraş'ın 2003'ün ilk altı ayını 272.5 trilyon lira karla kapattığını bildirdi. 
     Danış yaptığı açıklamada, Tüpraş'ın 2003 yılının ilk altı ayına ilişkin faaliyet sonuçlarını açıkladı. 
     Danış, Tüpraş'ın yılın ilk altı ayında geçen yılın aynı dönemine göre, cirosunu yüzde 42.5, net satışlarını yüzde 52.8, net karlılığını ise yüzde 2830 oranında artırdığını ve yılın ilk yarısını 272,6 trilyon lira karla kapattığını belirtti. 
     Tüpraş'ın, 2002 yılının ilk altı ayında işletme faaliyetlerinden 46,4 trilyon TL zarar ederken, 2003 yıllının aynı döneminde yüzde 613 oranında rekor bir artışla işletme karlılığını 238.1 trilyon lira olarak gerçekleştirdiğini ifade eden Danış, Tüpraş'ın dönem karının büyük ölçüde rafinaj olan esas faaliyetinden elde edildiğinin açıkça görüldüğünü kaydetti. Danış şu bilgileri verdi 
     ''Ayrıca, satışlardan sağlanan nakdin mevcut koşullarda en iyi şekilde değerlendirilmesi sonucunda, yüzde 19 artan faiz gelirleri ile birlikte, geçen yıl 193 trilyon lira olarak gerçekleşen diğer faaliyetlerden olağan gelir ve karlarını yüzde 37 oranında artırarak 263.9 trilyon lira gelir elde edilmiştir. 
     Diğer faaliyetlerden olağan gider ve zararlarımız ile finansman giderlerimiz geçen yılın aynı döneminde 124.1 trilyon lira iken, 2003 yılında 83.7 trilyon lira olarak gerçekleşmiştir. 
     Tüpraş, ilk üç aylık dönemde elde ettiği 294.4 trilyon lira vergi öncesi dönem karını yüzde 2544 oranında artışla 409.9 trilyon lira olarak gerçekleşmiştir.'' 
     
     ''UYGULANAN STRATEJİ'' 
     Tüpraş'ın 2003 yılı Ocak-Haziran faaliyet döneminde elde ettiği 409.8 trilyon Lira vergi öncesi karının 238.1 trilyon lirasını esas faaliyetlerinden, 171.7 trilyon lirasını ise diğer faaliyetlerinden sağladığını belirten Danış Tüpraş'ın bu karlılığa ulaşmasında en önemli etkenin 2002 yılı sonundan itibaren takip ederek uygulamış oldukları strateji olduğunu bildirdi. 
     Tüpraş'ın, 2003 yılı için yapmış olduğu 22.2 milyon ton ham petrolü 3.9 milyar dolar bedelle ithal etme programı çerçevesinde, yılın ilk yarısında 11.2 milyon ton ham petrolü 2 milyar dolar ödeyerek ithal ettiğini kaydeden Danış, ilk yarıda işlenen ham petrol programına göre yüzde 101 gerçekleşme ile 11.3 milyon ton olduğunu ifade etti. 
     Danış, Tüpraş'ın ilk yarıdaki satışlarının yurt içine 9.7 milyon ton, yurt dışına 1.6 milyon ton olmak üzere toplam 11.3 milyon ton olup, programını yüzde 98, ilk 6 ayda 10,42 milyon ton üretim ile programını yüzde 101 oranında gerçekleştirdiğini bildirdi. 
     İhracatın hedeflere paralel artarak KKTC dahil olmak üzere 395 milyon dolar olduğunu belirten Danış, Tüpraş'ın ihracatının geçen yılın aynı dönemine göre yüzde 62 oranında arttığını kaydetti. 
     Danış şöyle devam etti 
     ''Şirketimizin 1989-2006 yıllarına kapsayan yatırım master planı doğrultusunda süren yatırımlarının 1.3 milyar dolarlık bölümü tamamlanmış, 700 milyon dolarlık bölümü devam etmekte olup, 2003 yılı için planlanan 140 trilyon lira tutarındaki yatırımlar, programına uygun olarak devam etmektedir. 2006 yılı sonunda tam üretimin AB özelliklerinde olması hedeflenmiştir.'' 2003 yılında 24 milyon ton ham petrol işleyerek yüzde 87 kapasite kullanımına planlayan Tüpraş'ın, 25 milyon ton dolayında ürün satışı sonucunda cirosunu 11 milyar doların üzerine çıkaracağını belirten Danış, elde edilen 409.9 trilyon lira vergi öncesi karın finansal değerlendirmesinin de vereceği ivme ile 2003 yılı kar hedeflerinde de revizyona gidileceğini kaydetti. 
     
</TEXT>
</DOC>
