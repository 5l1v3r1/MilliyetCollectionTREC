<DOC>
<DOCNO> 153229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun42.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklılar, ABD'li General Franks'a Belçika'da dava açacak 
</HEADLINE>
<TEXT>

     Bir grup Iraklının, Irak savaşında koalisyon güçlerine komutanlık yapan Amerikalı General Tommy Franks'a karşı savaş suçundan dava açacağı bildirildi. 
     Iraklıların avukatı Jan Fermon, bugün AP'ye yaptığı açıklamada, Belçika Savaş Suçları Yasası'na dayanarak açılacak davada Franks ve başka Amerikalı askerlerin Irak'ta savaş suçu işlemekle suçlanacaklarını söyledi. 
     Fermon, Amerikalı asker ve komutanların 1993 tarihli Belçika Savaş Suçları Yasası'nı ihlal ettikleri 17 olay bulunduğunu, davalarının kabul edileceği konusundaki ümidinin büyük olduğunu belirtti. 
     Şimdiye kadar 19 Iraklının kendisine dava açmak için yetki verdiğini belirten Fermon, davanın açılacağı 13 Mayıs'a kadar başka Iraklıların da bu gruba katılabileceğini kaydetti. 
     İsrail Başbakanı Ariel Şaron ve eski ABD Başkanı George Bush hakkında açılan davanın ve suç duyurusunun yol açtığı uluslararası tepkiler nedeniyle değiştirilen ve kapsamı daraltılan yasaya göre de kendi davalarının kabul edileceğini belirten Fermon, ''belirgin kanıtları olan belirli bir dava açtıklarını, bunu reddetmenin zor olduğunu'' ileri sürdü. 
     Davada işlendiği ileri sürülen suçlar arasında Amerikan askerlerinin Bağdat'taki hastanelerin yağmalanmasını önleyememeleri, bir Kızılhaç ambulansına ateş açılması, ABD'nin kalabalık bir pazaryerini bombalaması bulunuyor. 
     Franks'a dava açılmasının, eski ABD Başkanı Bush ve Dışişleri Bakanı Colin Powell'a karşı suç duyurusunda bulunulması nedeniyle soğuyan Belçika-ABD ilişkilerini daha da kötüleştireceği tahmin ediliyor. 
     




</TEXT>
</DOC>
