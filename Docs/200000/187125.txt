<DOC>
<DOCNO> 187125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur43.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Türk askeri gelmesin diye bir karar yok 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak Geçici Hükümet Konseyi'nin, Türk askerinin Irak'ta istenmemesi yönünde karar aldığına ilişkin haberlerin doğru olmadığını bildirerek, ''böyle bir karar yok'' dedi. 
     Gül, TBMM Genel Kurulu'ndan çıkışında gazetecilerin sorusu üzerine, Irak'a asker gönderilmesine ilişkin kararın hayırlı olması dileğinde bulunarak, şunları söyledi 
     ''Hükümet aldığı bu yetkiyi en iyi şekilde değerlendirecek. Onun için görüşmeler yapacak, onun için en uygun şartlar, en uygun yerler tespit edilecek. Bir kez daha ifade etmek gerekirse, süresi bellidir. Bu önemli bir şeydir. Bu tip tezkerelerde ilk defa bir süre konmuştur ortaya. Daha öncekilerde süre konmamıştı. Bu da şunu göstermektedir ki, Irak'ta işgalin bir parçası kesinlikle olmayacaktır Türkiye. Kesinlikle orada işgalin bir parçası değil... Kesinlikle işgali uzatmak için değil, tam tersine işgal süresini kısaltmaya dönük gidecektir oraya. Şüphesiz sadece askeri güç olarak düşünülmüyor bu. Irak halkına yardım ve hizmet kısmı olacaktır bunun. Bütün bunlar en iyi şekilde hazırlanacaktır. Türkiye'nin niyeti gayet açıktır. Hiçbir gizli kapaklı niyeti yoktur. Bunu da herkesin anlamazı gerekir. Barış içinde olan, komşuları ile iyi olan kendi huzura kavuşmuş, istikrarlı bir Irak, en çok Türkiye'nin çıkarıdır. Bunu ne kadar temin edebilirsek, o kadar mutlu olacağız.'' 
     
     IRAK GEÇİCİ HÜKÜMET KONSEYİ 
     Dışişleri Bakanı Gül, Irak Geçici Hükümet Konseyi'nin, Türk askerinin Irak'ta istenmediği şeklinde karar aldığı yolundaki haberlerin hatırlatılması üzerine de şöyle konuştu 
     ''O doğru değil. Biz oradaki Türkmen üye ile konuştuk. Oradaki Büyükelçimiz böyle birşey söz konusu değil, böyle bir açıklama söz konusu değil yönünde bilgi verdi. İçeride özellikle Kürt orijinli üyeler böyle düşünmüşler ama sonunda bunun doğru olmadığına karar vermişler. Böyle bir şey söz konusu değil.'' Gül, bu konudaki açıklamaların hatırlatılması üzerine de, ''Olabilir. Orada da farklı farklı insanlar var. Düşünebilirler ama böyle bir karar yok'' dedi. 
     
</TEXT>
</DOC>
