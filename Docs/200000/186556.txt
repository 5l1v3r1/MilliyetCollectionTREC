<DOC>
<DOCNO> 186556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/spor/yozer.html </URL>
<DATE> 2003/10/05/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Bir dolar 
</HEADLINE>
<TEXT>

   
   Galatasaray'ın tükenmiş olan ruhu belli ki, üstüne k bus gibi çökmüş. Artık ne futbol oynamaya istekleri, ne hırsları, ne güçleri, ne de duyguları var. Fatih Terim de bunun farkında... Son kumar için artık cebinde sadece bir doları var. Kredi tükendi, para tükendi. Bozdur bozdur harca. 
   Bir 90 dakika düşünün ki, Galatasaray gibi bir takım, ligin kasaba ekibi Akçaabat Sebat önünde tel tel döküldü. Rakip son derece güçsüz görüntüsüne rağmen ikinci yarıda neredeyse puanı alıp götürüyordu. Rakibi gözünde büyütmesi, ilk yarıda kapanması ve korkak futbolu puan alamamasına neden oldu. 
   Oysa, Galatasaray'ın korkulacak nesi vardı ki Tüm kaleleri içten fethedilmiş, hal ve mecal sıfır olmuştu. Takımda şöyle ele gelecek tek oyuncu yok. Biraz Ayhan, çok az Batista, çok çok az da Sabri... Hepsi bu... Oyun düzeni hak getire... Oyun disiplini hak getire... Savunma kademesi hak getire... Böylesine bir Galatasaray'ın şu koca stadı doldurması nasıl beklenir Yürüyerek oynanan bir futbolla gelecek nasıl beklenir Bu kadar kötü futbolcunun bir arada oluşundan kim sorumlu acaba Takımda tüm irtibat kopmuş. Dört gol atıyorlar, tek oyuncu kulübeye gelmiyor. Kimse kimseyi umursamıyor. Diyeceksiniz ki, dört gol atıp kazandılar ya, daha ne olsun... Ama ligin en kötü takımı karşısında bu kadar zorlanan bir Galatasaray için az bile söylüyoruz. Sonuçta üç puanı aldılar, tamam... Ama bu gidişat kötü. Hocanın kulübe etkisi hemen hemen yok olmuş gibi... Seyirci de saf değil. Sahada neler olduğunu biliyor. Onlar da farkında... Dört gollü galibiyete rağmen takımlarını ıslıkladılar. Yani artık kandırmaca yok. 
   Galatasaray'ın, Akçaabat Sebat önünde ilk 28 dakikada kaleye tek bir şutu bile yok. Sebat'ın ilk yarıdaki görüntüsü tam acemiler mangası. Yarı sahayı bile geçemediler. Ama Galatasaray'ın böylesine bir takım karşısında bile ilk 45 dakikada kombine atağını hiç görmedik. Tek taktik Hakan'ın kafasına nişanlanmaya çalışılan toplar. Hepsi bu... 
   Mondragon yediği üç golle seyircinin de tepkisini çekti. Polemiğe girmesi büyük hataydı. Yalnız üç golde de sadece Mondragon'un mu hatası vardı Ya savunma De Boer şık bir gol atmasına rağmen savunmada saatli bombaydı. En büyük tehlike ise Bülent'in eski inancını ve hırsını kaybetmesi. 
   Galatasaray'da sorgulanacak çok şey var. Ve ne yazıktır ki, ne önlem alan var, ne de müdahale eden... Sanki hiç kimsenin umurunda değil. Koca takım çöküyor kimse farkında değil. Başında dedik ya "Terim'in cebinde bir dolar kaldı." Başka söze ne gerek var. 
   
      
</TEXT>
</DOC>
