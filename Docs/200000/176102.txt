<DOC>
<DOCNO> 176102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/yazar/cemal.html </URL>
<DATE> 2003/08/16/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Değişimi anlamayan angutlar 
</HEADLINE>
<TEXT>

   
   Türkiye gitgide normalleşiyor Rahatlıyor da diyebilirsiniz. Türkiye'yi yakından, belki daha doğrusu yıllardır içinden tanıyan meslektaşım Andrew Finkel'in Washington Post'taki son yazısı bu konuyla ilgili. 
   Özetle diyor ki 
   "Reformlar gerçekleşiyor ve Türkiye artık normal bir ülke haline geliyor. Çünkü, Kürt tehdidi ve radikal İslam'ı yıllardan beri bahane etmiş olan ülke şimdi demokratik adımları atıyor." 
   Bu teşhiste gerçek payı var. 
   Türkiye'nin devlet olarak Cumhuriyet'in kuruluşundan beri bazı korkuları olmuştur. Tümüyle yersiz değildir bunlar. Osmanlı İmparatorluğu'nun çöküşüne kadar uzanan bu korkuların temelinde yatan üç ayaktan söz edilebilir 
   İrtica... 
   Bölücülük... 
   Komünizm... 
   Bu üç konuya ilişkin yasaklar devletimizin peşini hiç bırakmamıştır. Zaman zaman onu hoyratlaştırmıştır. Atatürk ve dava arkadaşları, Cumhuriyet'i kurarken koca bir imparatorluğun gözleri önünde çatır çatır yıkılışını hiç unutmadılar. Onlara göre çöküş iki temel nedenden kaynaklanıyordu. 
   Devlet ve toplum düzenindeki din damgası... Çok milliyetli etnik yapı... 
   Bu iki nedenle yeni devletin birliği ve ülkenin toprak bütünlüğü kafalarını en çok uğraştıran konuların başında yer aldı. Böylece Anadolu'daki ulusal devletin temelleri üçlü bir yasak sistemiyle atıldı. 
   Şeriat yasağı ile yeni devletin laik yapısı korunacaktı. Bölücülük yasağı ile üniter devlet ve toprak bütünlüğü sağlanacaktı. Komünizm yasağı ile komünizm önlenecek, milliyetçilik bilincinin geliştirilmesi güvence altına alınacaktı. 
   Yersiz denemezdi bu yasaklara. 
   Çünkü yeni Türkiye'yi modernleşme ya da Batılılaşma rayından çıkartmak isteyenler vardı. Yüzünü Batı'ya çevirmiş olan Türkiye'yi Doğu'ya ve 'İslami düzen'e çekmek istiyorlardı. 
   Öte yandan Kürtler kışkırtılıyordu. 
   Sovyetler'de yükselen komünizm de Ankara'da kaygıyla izleniyordu. 
   Yasaklar sistemi böyle kuruldu. 
   Laik Cumhuriyet'in kök salmasına özen gösterilirken, birçok aşırılık da yaşandı. Laiklik uygulamalarında din ve vicdan özgürlüğüne aykırı örnekler verildi. Etnik milliyetçiliğe kayıldı. Farklı kültürlere kendilerini yaşama ve yaşatma konusunda engeller çıkarıldı. Bazı farklı sesler susturuldu. Ekonomik olsun, siyasal olsun liberalleşme yolunda yeterli mesafe alınamadı. 
   Bir başka deyişle 
   Modernleşme, Batılılaşma hedef alınmışken, bazı açılardan bunların gereklerine aykırı uygulamalar yaşandı. Laik Cumhuriyet devletinin kendini korumak için başlangıçta koyduğu yasaklar zamanla ekonomik ve siyasal liberalleşmeye, demokrasi ve hukuk devletinin gelişmesine ayakbağı olmaya başladı. Devlet, seçilmiş hükümetten daha güçlü olan konumunu devam ettirdi. Bu yüzden siyaset yıllar yılı dar alanda oynandı. 
   Oysa bu sıkı bir elbiseydi. 
   Yani rejim yıllar geçtikçe Türkiye'ye dar gelmeye başlamıştı. 'Pazar ekonomisi'nin gelişmesine paralel olarak 'sivil toplum'un da güçlenmesi, yani toplumun sekülerleşmesi ile dar olan elbise orasından burasından atmaya koyuldu. 
   Bu arada komünizm marjinalleşti. 
   Tehlike olmaktan çıktı. 
   'İrtica'nın gerçek bir tehlike olmadığı anlaşılmaya başladı. Türkiye Cumhuriyeti Devleti'nin radikal İslam'la demokrasinin kuralları içinde baş etmesinin zor olmadığı görüldü. Bir zamanların İslamcıları, özellikle 28 Şubat sonrası muhafazakar demokratlığı benimsediklerini ilan ederek sistemi oyun alanı olarak seçtiler. 
   Bölücülüğe gelince... 
   Şiddet ve terörü çıkar yol olarak görmeyen Kürt milliyetçileri ağır basmaya başladı. Onlar da İslamcılar gibi, siyaset sahnesinde ancak demokrasi oyunuyla barış ve huzurun yaşanabileceğini anladılar. Devlete baş kaldırmanın, silah çekmenin nasıl bir kanlı çıkmaz olduğunu gördüler. 
   Ama devlet de bir şeyi anladı 
   Demokratikleşmenin gereğini... 
   Devlete daha fazla demokrasi ve hukuk götürmeden bu topraklarda barış ve huzurun gerçek anlamda yeşermeyeceğini devletin çekirdeği de fark etti. 
   Hala fark etmeyenler var tabii. 
   Erbakan Hoca saflarında Tayyip Erdoğan'ı dönek ve Amerikan işbirlikçisi ilan edenler gibi... Kızıl elma koalisyonu oluşturan, Türkiye'de çok partili rejime geçişi ve Avrupa Birliği'ni karşı devrimcilik sayabilen bazı Kemalistler ile sağ ve sol uçtaki şoven milliyetçiler gibi... Hala zor ve şiddetten medet uman bazı Kürtçüler gibi... 
   Yani Çetin Altan'ın deyişiyle değişimi anlamayan, yıllardır algılayamayan, dünyanın nereye gittiğine akıl erdiremeyen angutlar... Geçelim onları. 
   Kendi hallerine bırakalım. 
   Türkiye değişiyor, rahatlıyor. Kolay bir süreç değil ama oluyor işte. Gerçek demokrasiyi ortak platform olarak benimseyen Türkiye kendine yeni bir elbise dikmeye başlamış durumda... 
   
      
   
</TEXT>
</DOC>
