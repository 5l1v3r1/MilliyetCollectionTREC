<DOC>
<DOCNO> 165793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/yazar/tamer.html </URL>
<DATE> 2003/06/27/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Krizin uğramadığı aile şirketi 
</HEADLINE>
<TEXT>

     Kurucusu Teoman Baygan'ın isim ve soyadının ilk harflerinden oluşan TEBA'nın dün konu ettiğim ana işi fırınla ilgili son bir nokta ve ardından diğer faaliyet alanları 
     
Çinli fırın kullanmaz      Çin'de fırın kullanma adeti yok. Biliyorsunuz Çinliler yemeklerini voglarda pişiriyor. Ama Teoman Bey Çinlilere bile fırın satmış. Tabii henüz çok az sayıda. Üstelik tuhaf bir durum da söz konusu. Zira heves edip fırını satın alan Çinliler, şimdilik üzerine örtü örtüp oturma odasının bir kenarına koyuyorlarmış. Bizim yoksul hanelerde bozuk televizyonların atılmayıp, evin baş köşesinde üzerinde dantel örtülerle arz - ı endam etmesi misali... 
     
Çin'e Türk fast food'u      Teoman Bey Çin'le iş yapmaya kararlı. Fırın satamazsa fast food satar Bir arkadaşının "Çinliler döneri çok seviyor" sözünden hareketle, Şangay'da 2 fast food dükkanı açan Baygan, bu işi de büyütmeye kararlı. Sadece Çin'le de yetinmeyip, Güneydoğu Anadolu'nun tatlarını kendi üslubuyla Rusya ve Amerika'ya taşımak istiyor. Türkiye'de ise kızlarıyla birlikte Ege'de internet üzerinden sipariş verilen ve arabalara servis yapan bir fast food ağı kurmayı planlıyorlar. 
     Teoman Bey aslından Çin'den önce Amerikan pazarına gözünü dikmiş. Ama McDonald's'a rakip fast food'la falan değil, Alarko'da genç bir mühendisken ilk göz bebeği olan klima ve ısıtma sistemleriyle. Üstelik fırından farklı olarak kamu ihalelerine katılabilmek için, üretimi de ABD'de yapıyorlar. Anlayacağınız bir Amerikan şirketi kurmuşlar. Kamu ihaleleri için ön şart olan Made in USA'yı yerine getiriyorlar. 
     Aslında TEBA, büyük klima sistemlerinin oda büyüklüğündeki dış gövdesini İzmir'de üretiyor. Lego yöntemiyle üretildiği için gönderirken yer tutmuyor. ABD'deki tesiste bu legolar birleştirilirken, Amerikan malı olabilmesi için motor, fan, elektrik aksamı gibi diğer tüm malzemeler maliyetin yüzde 51'i Amerika'dan satın alınıyor. 
     
NASA'dan ihale      Bu arada Amerikan Ulusal Havacılık ve Uzay Dairesi NASA'nın açtığı ihalelere de katılmışlar ve birkaç ihale arka arkaya işi alarak NASA'ya klima santralları satmışlar. Pentagon'a fancoil denilen hava üfleyen radyatör sattıklarını ise epey bir süre sonra distribütörden öğrenmişler. Bakmışlar ki distribütör habire fancoil çekiyor. Bunları nereye gönderiyorsun diye sorduklarında "Pentagon" yanıtını alınce epey şaşırmışlar. 
     Klima ve ısıtma sistemlerinde ihracat, ocak ve fırının yanında çok mütevazı. Geçen yıl 5 milyon euroymuş. Bu yılki hedef 10 milyon euro. 
     
Krizin adı bile yok      Yazıya son noktayı koyarken birden farkettim ki ekonomik kriz, fırıncı ve kızlarıyla 2 saatlik sohbetimizin tek saniyesine bile konuk olmamış. Eminim Türkiye'de krizle birlikte altın yıllarını yaşamaya başlayan ya da yıllardır ektiklerini kriz sayesinde biçen daha pek çok firma var. 
     TEBA'nın ektiği nedir derseniz, bana göre maliyet artırıcı gereksiz her türlü unsuru baştan beri ürünlerinden uzak tutmak. Verimliliğe önem vermek. Kurumsallaşacağım diye hantal bir şirket yapısına sahip olmamak. Tüketicinin hiçbir zaman işine yaramayacak onyüzbin marifetli abartılı pahalı ürünler yerine makul fiyatlı, belli bir kalite düzeyine sahip, basit pişiriciler üretmek. 
     
     

</TEXT>
</DOC>
