<DOC>
<DOCNO> 155765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/yasam/yas0.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Vicdansızlar 
</HEADLINE>
<TEXT>

İstanbul Maltepe’de bir emlakçiye evini satan yaşlı kadının 45 milyar lirası, tapuya giderken maskeli ve silahlı üç kişi tarafından gasp edildi 
     İSMAİL POLAT İstanbul 

     Maltepe’de bir emlakçiye evini satan yaşlı kadının 45 milyar lirasını, maskeli ve silahlı üç kişi gasp etti. 
     Maltepe’de emlakçilik yapan Ayşe Yoludoğru’ya Küçükyalı’daki dairesini 45 milyar liraya satan Ayşe Canan Bora, tapu işlemlerini yapmak için Maltepe Tapu Müdürlüğü’ne gitti. 
     
     Otomobil de çalıntı 
     Öğle tatili olduğu için işlemlerini yapamayan Bora ve Yoludoğru, Bağdat Caddesi üzerindeki Rodop Köftecisi’nin önüne geldi. Saat 13.30 sıralarında kimliği belirlenemeyen maskeli silahlı üç kişi çalıntı bir otomobil ile Yoludoğru’nun Megane marka otomobilin yanına yaklaştı. Silahlarını çıkartan saldırganlar Ayşe Canan Bora’nın içinde 45 milyar lira bulunan çantasını alarak kayıplara karıştı. 
     
     Sinir krizi geçirdi 
     Polis yetkilileri, olaydan sonra kaçan gaspçıların yakalanması için geniş çaplı araştırma başlatıldığını belirtti. 
     Yılların birikimleriyle sahip olduğu dairesini satarak aldığı parasını, kaptırmanın acısıyla sinir krizi geçiren Ayşe Canan Bora’yı polisler teskin etmeye çalıştı. 
     

</TEXT>
</DOC>
