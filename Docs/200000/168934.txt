<DOC>
<DOCNO> 168934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/yazar/zbirand.html </URL>
<DATE> 2003/07/12/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
ABD uzaklaşıyor, AB yakınlaşıyor 
</HEADLINE>
<TEXT>

     Irak'ın istilasından önce, Türkiye'nin Batı dünyası ile ilişkileri, bir yandan ABD öte yandan da AB'ye dayanıyordu. 
     Bu iki dayanak arasında bir rekabet olmasa dahi, Türkiye'nin AB'ye tam üyelik girişimi, Türkiye'deki bazı muhafazakar çevreler tarafından "Ne gerek var AB tarafından itilip kakılacağımıza, ABD ile daha da yakınlaşır, Washington ile Stratejik İşbirliğini genişletiriz" yorumları artar olmuştu. 
     Türkiye'de politikaları oluşturan sivil-asker çevreler de AB ve ABD ile belirli bir denge kurmayı düşünüyorlardı. AB'ye tam üyelik gerçekleşmemesi durumunda, Batı ile ilişkiler daha fazla ABD'ye dayandırılacaktı. 
     Ancak herşey, ABD'nin Irak'a müdahelesi ile değişti. 
     Önce tezkerenin reddi, ardından gelen sert eleştiriler ve nihayet Kuzey Irak'taki durum, Türk-ABD ilişkilerinin bundan böyle, hiçbir zaman eskisi gibi olamayacağını göstermeye yetti. 
     Stratejik İşbirliğinin, zaten zorla doldurulan içeriği kalmadığı gibi, artık lafı dahi edilmez oldu. Washington Türkiye'ye eski koşulsuz güvenini artık taşımıyor. 
     Türkiye'nin ABD'ye karşı güvensizliği de giderek artıyor. Zaten Kürt sorunu nedeniyle Amerikalılara karşı fazla ortaya atılmayan bir kuşku vardı. Hele son gelişmelerle birlikte, kuşku ve kaygılar daha da arttı. 
     Özetlemek gerekirse, Türkiye'nin üstündeki ABD şemsiyesi giderek delindi. Karşılıklı güvensizlik, Türkiye'nin sırtını ABD'ye yaslayamayacağı bir ortam yarattı. 
     Ayrıca, artık ABD'de değişti. Eskisi gibi süper güç değil, bütün dünyaya hükmeden Hipergüç durumuna girdi. 
     Bush yönetimi, başkalarına olduğu gibi, Türkiye'ye de tepeden bakan, "size fazla ihtiyacımız yok" yaklaşımını benimseyen, "benden izin almadan birşey yapamazsınız" mesajı veren bir tutum takındı. Bunun da hiç değilse önümüzdeki 5 yıl değişmesinin çok zor olacağını bilmekte yarar var. 
     Türkiye ABD'nin yine yakın müttefiği sayılacak, ancak ilişkilerde eski sıcaklık kalmayacak. 
     Aramıza belirli bir mesafe girecek. 
     Bu soğukluğun yanısıra Türkiye, Hipergüç konumuna giren ABD'nin bölgedeki isteklerini de karşılayamayacağını bilmektedir. 
     Washington'un, İran veya Suriye'ye karşı düzenleyeceği askeri bir harekata Türkiye'nin katılması söz konusu olamayacağı gibi, iki ülke'nin bölgeye bakışları da giderek farklılaşmaktadır. 
     
     GERİYE AB KALIYOR Kİ... 
     Böyle bir ortamda, Türkiye'nin Batı dünyası ile ilişkilerini sağlama alabilmesi, ABD bacağında kaybedenlerin, AB ile tam üyelik güvenceye alınarak dengelenmesi öncelik kazanıyor. 
     Türkiye, uğradığı kayıpları AB'ye tam üye olabildiği taktirde azaltabileceğini, hatta avantaja dönüştürebileceğini yeni yeni anlamaya başladı. 
     AB'ye tam üyelik, eskisine oranla çok daha önem kazandı. Hem ekonomik, hem siyasi yönden Türkiye'nin Uluslararası alanda durumunu güçlendirmesinin yolu AB'ye tam üyelikten geçiyor. ABD'nin baskılarından kurtulmanın, bölücü faaliyetleri engellemenin tek yolu da AB oluyor. 
     Kısacası, dengeler yeniden oluşuyor. 
     
     
     
TÜRKBÜKÜ'NÜN YENİ YILDIZI TAMPA VE DREAMLANDS      Göltürkbükü yıllardır Bodrum'un eğlence merkezi konumunda. Bu yılki en ilginç yenilik eski Maçakızı'nın yerine açılan Tampa Beach. 
     Maçakızı zaten Bodrum'un en güzel yerlerinden biridir. Şimdi Emre Ergani ile Ersoy Çetin'in yönetiminde aynı yere Tampa Beach açıldı.. Herşeyi ile harika... Ancak dahada ilginç yanı Tampa'nın içindeki Dreamlands... Dreamlands 
     Egzotik, oriental bir Day Spa. Özel olarak Uzakdoğulu terapistleri getirmiş. Geleneksel Thai masajından, çeşitli yağlarla yapılan Aroma terapi masajına, vücudu şımartma anlamına gelen "Body Pamper" yöntemlerine kadar çok çeşitli Uzakdoğu masajları yapılıyor. Kendinizi Bali Adasındaki bir SPA merkezinde sanıyorsunuz. Dekoru, kokusu, havasıyla Türkiye'de böyle bir başka yer yok... 
     Mekandaki butikte rahat yaz kıyafetleri, hediyelik eşyaların yanı sıra Tayland, Bali, Hindistan ve Brezilya'dan çeşitli tasarımcıların orjinal parçalarını da bulmak mümkün... Bodrum'un çılgın gece hayatının yorgunluğu altında minik şelalelerinin aktığı masaj odalarında su sesi, egzotik müzikler ve ağaçlarda asılı tahta rüzgar çanlarının melodileri ile masaj olmak çok keyifli...Ben denedim harika... Öneririm.. Tampa Beach, Göltürkbükü, Bodrum- Gül Kaynak Tel 0252 357 81 81 
     
     
     
ERDOĞAN BİR FIRSAT KAÇIRDI      Perşembe akşamı, televizyon izleyicilerinin en yoğun şekilde ekranlarının başında bulunduğu bir sırada 21 30 Başbakan "Ulusa Sesleniş" programında karşımıza çıktı. Daha önceden de sık sık ilan edildiği için, Erdoğan'ın ne diyeceği merak konusu olmuştu. 
     Son derece olaylı ve gerilimli bir hafta geçirilmişti. 
     Süleymaniye'deki gözaltına alınma olayı, Türk-ABD ilişkilerinde gerginlik yaratmış, TSK'da moralleri bozmuş YÖK tasarısı ile ilişkin Rektör-Bakan tartışması çıkmış bütün bunlara karşın ekonomide rahatlama, AB uyum yasalarının hızla çıkarılışı, yolsuzluklarla mücadele konusunda önemli adımların atılışı yaşanıyordu. 
     Başbakan'dan, hem makro alanda ülkenin nereye gittiğinin işareti, topluma moral ve güven aşılayacak bir perspektif bekleniyordu. Zaten bu tip programlar daima topluma iyi haberler vermek, zorlukların nasıl aşılacağı konusunda umut dağıtmak için kullanılır. İşlevleri budur... 
     Aaa bir de bakalım ki, Başbakan "Tarım" konusunu anlatıyor. Yanlış anlaşılmasın, tarımda verdiği haber ilginçti, milyonlarca çiftçi için çok önemliydi, ancak ülkenin genelindeki beklenti bu değildi. Daha büyük daha makro gelişmelerden söz etmesi bekleniyordu. 
     Dağ fare doğurdu... 
     Anlaşılan Başbakanlığın ilgili kesimleri toplumun nabzını iyi tutamamışlar. Çok güzel bir fırsatı kaçırmış oldular. 
     
     
     
ECEVİT VE YOLSUZLUK      Basın haberlerine göre, Meclis Yolsuzluk Komisyonu, Ecevit hakkında da soruşturma açılmasını istemiş. Böyle bir karar var mı, yok mu bilemiyorum. Gazetelerde çıkan her habere inanmadığım için, buna da temkinli yaklaşmayı tercih ediyorum. 
     Eğer gerçekten doğru ise, Meclis Yolsuzluk Komisyonu kamuoyundan güvensizlik oyu alacaktır. Hangi partiden olursa olsun hangi ideolojiyi benimsemiş olursa olsun, Türkiye'de Bülent Ecevit'in yolsuzluk yapabileceğine kimseyi inandıramazsınız. 
     Ecevit hakkında herşey söylenebilir, her türlü eleştiri yapılabilir, ancak bir tek "hırsızlıkla" suçlanamaz. Tam aksine, böyle bir iddiada bulunan kişi veya kişiler yaralanır. 
     Yolsuzluk Komisyonu çok güzel bir iş yapıyor. Kamuoyu tarafından alkışlanıyor. Bu tip yaklaşımlarıyla hem işlevlerini küçültüyorlar, hem de prestij kaybediyorlar. 
     Ne gerek var 
     
     
     
KADER OTELİ'NDE BİR AŞ CİNAYETİ      Gazeteci yazar Baki Koşar geçtiğimiz yıl "Kilidi Sırlı Anahtar" isimli romanında İstanbul'un Kurtuluş semtinde zamana direnen son Ermenilerin yalnızlık öykülerini anlatmıştı. Yazar geçtiğimiz günlerde çıkan son romanı "Kader Oteli'nde Bir Aşk Cinayeti"nde bu kez İzmir'in Basmane semtinde,beşinci sınıf bir yalnızlar oteli olan Kader Palas'ta işlenen bir aşk cinayetinin izlerini sürüyor. Baki son derece çalışkan ve renkli bir insan. Yakında ondan çok daha fazla söz edilecek. 
     
     
     
TV8'İN "SESLİ DÜŞÜNENLER" İ      TV8'de yayınlanan "Sesli Düşünenler" programını hazırlayıp sunan Sedef Kabaş son altı yılda programlarında yaptığı röportajları bir kitap altında topladı. Kabaş medya dünyasının her alanından ünlü kişilerle yaptığı röportajları kategorize ederek okuyucularıyla paylaşmış. 
     Medya dünyasının devlerinin açıklamalarını bir de Sedef Kabaş'ın kitabında okumak çok keyif verici... 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     

</TEXT>
</DOC>
