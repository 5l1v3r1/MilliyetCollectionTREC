<DOC>
<DOCNO> 165523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/yasam/yas04.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizciyi pasaportuyla gömmüşler 
</HEADLINE>
<TEXT>
Oğluna 4 yıl sonra kavuştu 
Marmara Depremi'nde ölen Ukraynalı denizcinin annesi, oğlunu yılmadan aradı ve başkasının mezarında buldu 
     ZAFER TOKUŞ Sakarya DHA 

     Marmara Depremi'nda Arifiye'de çöken köprünün altında kalan otobüste ölen Ukraynalı denizci Anton Obaline'nin annesi yaklaşık dört yıl süren çabaları sonucunda oğluna kavuştu. Obaline'in cesedi başkasına ait olduğu sanılan mezarda pasaportuyla birlikte çıktı. 
     Ukraynalı denizcinin cesedi Sabriye Özer'e ait olduğu sanılan mezarda çıktı. Her yıl kimsesizler mezarlığını ziyaret eden anne Natali Obaline, yine denizci arkadaşı ile birlikte ölen oğlunun cesedini elbisesinden ve üzerinde bulunan Ukrayna pasaportundan teşhis etti. 
     
     Toçoğlu, 'Elimizden geleni yaptık' 
     Obaline'nin çürüyen cesedi doğduğu topraklara götürülmek üzere tabuta konuldu. 
     Ukraynalı anne, oğlunun cenazesini Ukrayna'ya götürmek için yasal girişimlerini sürdürürken mezarlığın bulunduğu Serdivan Belediye Başkanı Zeki Toçoğlu, onun dört yıldır sürdürdüğü mücadeleyi takdirle karşıladıklarını söyledi. Toçoğlu, "Sonunda oğluna kavuştu. Serdivan Belediyesi olarak elimizden gelen her türlü desteği sağladık" dedi. 
     
     Kredi kartıyla gömülmüş 
     Ukraynalı denizcinin annesi sevinirken, bulunduğu mezarı yaptıran Sabriye Özer'in yakınları Özer'in hangi mezarda olduğunu aramaya başladı. Mezarlarının açılması sırasında, kimsesiz diye gömülen bir deprem kurbanının üzerinde de yazıları zamanla silinmiş nüfus cüzdanıyla kredi kartı bulundu. Savcılık kredi kartından bu kişinin kimliğini tespite çalışıyor. 
     17 Ağustos Depremi'nin ilk günlerinde Serdivan Mezarlığı'na 69 kişi kimsesiz diye gömüldü. Deprem kurbanlarından 29'unun kimliği halen tespit edilemedi. 
     

</TEXT>
</DOC>
