<DOC>
<DOCNO> 173051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sontur06.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarhoş kamyon şoförü, ters yöne dalıp trafiği alt üst etti... 
</HEADLINE>
<TEXT>

     Antalya'da, trafik lambalarını devirdikten sonra tek yöne girerek trafiği alt üst eden kamyon şoförü, 400 promil alkollü çıktı. 
     Cumhuriyet Caddesi'nde, gece, İbrahim Deniz'in kullandığı 15 DV 246 plakalı kamyon, trafik lambalarını devirdikten sonra, 52. Cadde'ye ters yönden girerek trafiği birbirine kattı. 
     Trafik ve Önleyici Hizmetler Şubesi'ne ait çok sayıda polis ekibini peşine takan kamyon şoförü, yola barikat kurularak durdurulabildi. 
     Bir süre kamyondan aşağıya inmek istemeyen Deniz'in aşırı derecede alkollü olduğu gözlendi. 
     Görevli memurlar tarafından ikna edilen kamyon şoförü, araçtan inerek ekip otomobiline bindi. Deniz'in kamyonu, polis memurları tarafından Trafik Otoparkı'na çekildi. 
     Gazetecilerin görüntü almasına da sinirlenerek taşkınlık yapan Deniz'in muayenesinde, 400 promil alkollü çıktığı öğrenildi. 
     Yetkililer, 400 promilin, alkolmetrede tavan olduğunu vurguladılar. 
     Bahçelievler Polis Merkezi'nde gözaltına alınan Deniz'in adliyeye sevk edileceği bildirildi. 
     
</TEXT>
</DOC>
