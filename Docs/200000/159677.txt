<DOC>
<DOCNO> 159677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sondun14.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin İçişleri Bakanı Çifte vatandaşlık tartışmasının faydası yok 
</HEADLINE>
<TEXT>

     Berlin Eyaleti İçişleri Bakanı Ehrhart Körting SPD , Almanya'da çifte vatandaşlık tartışmasının yeniden başlatılmasının kimseye faydası olmayacağını söyledi. 
     Körting, Berlin Türk Cemaati TGB ve Türk Sosyaldemokratlar Derneği TSD tarafından düzenlenen, Alman vatandaşlığına geçişler ve çifte vatandaşlık konularının ele alındığı toplantıya katıldı. 
     Ehrhart Körting, ''Almanya'daki iki büyük parti çifte vatandaşlıkla ilgili görüşbirliği sağlayamadığı sürece konunun tartışılması gereksiz. Bu konunun gelecek 5 yıl içinde de ele alınacağını sanmıyorum. Bu süre içinde de tartışmaya başlanması iyi olmaz. Bu konu bazı partiler tarafından da siyasete alet ediliyor'' dedi. 
     Uyumun sağlanması için yabancıların Almanca öğrenmeleri gerektiğini ifade eden Körting, ''Alman vatandaşlığına geçişlerde Almanca bilmek şart koşulacaktır. Bu, yeni çıkartılacak Göç Yasası'nda da yer alacaktır'' diye konuştu. 
     Berlin'de yabancıların bazı semtlerde yoğun şekilde toplandıklarına dikkati çeken Körting, ''Almanya'ya gelen ve Alman vatandaşlığına geçen yabancıların bu ülkede yaşamaya kesin şekilde karar vermeleri gerekiyor. Ülkeye kültürel ve ekonomik katkı sağlayacaklarının bilinci içinde olmaları gerekir'' dedi. 
     Almanya'nın bir göç ülkesi olduğunu kaydeden Körting, ''Sosyal devleti ayakta tutabilmek için göç gerekli. Ancak Almanya'ya gelen insanların genç, dinamik ve çalışmaya istekli olmaları gerekiyor. Sadece sosyal sistemimizden yararlanmak isteyenlere ihtiyacımız yok'' diye konuştu. 
     Toplantıya katılan Berlin Eyalet Meclisi milletvekili Ülker Radziwill SPD ise çifte vatandaşlık konusunun tartışılması gerektiğini savunarak, ''Bu konuyu bu toplumda çözmemiz gerekiyor. İki Almanya'nın birleşmesinden sonra Alman siyaseti tarafından fazla dikkate alınmayan Türk toplumu, daha fazla içine kapandı'' dedi. 
     TGB Başkanı Tacettin Yatkın, Almanya'ya yaklaşık 40 yıl önce gelen Türklerin işçi olarak çalıştıklarını, günümüzde ise tüm meslek dallarında başarılı olduklarını ifade etti. 
     TSD Başkanı İsmail Gökmen ise Türklerin büyük çoğunluğunun Sosyal Demokrat Parti'ye SPD oy verdiğini, ancak bu partiden umduğunu bulamadığını söyledi. 
     
</TEXT>
</DOC>
