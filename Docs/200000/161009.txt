<DOC>
<DOCNO> 161009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko32.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan AB üyeliği konusunda büyük bir siyasi irade mevcut 
</HEADLINE>
<TEXT>

     Ekonomiden sorumlu Devlet Bakanı Ali Babacan, Türkiye'nin AB üyeliği konusunda hükümet içinde büyük bir siyasi iradenin mevcut olduğunu söyledi. 
     Babacan, bugün başkent Berlin'de düzenlenen Uluslararası Finans Kurumu IFC bahar toplantılarına katılarak, Türkiye'deki gelişmeler ile ilgili bir konuşma yaptı. 
     AB üyeliği perspektifinin Türkiye'ye büyük normlar ve standartlar getireceğini belirten Babacan, ''AB yolu, Türkiye'deki demokrasiyi, insan haklarını ve ekonomiyi daha da sağlamlaştıracaktır. Kopenhag kriterlerini bu yılın sonuna kadar yerine getireceğiz, 2004 yılında da uygulanmalarını sağlayacağız'' dedi. 
     AB üyeliğinin Türkiye için çok önemli oluğunu ifade eden Babacan, ''Türkiye'de büyük reformlar yaptıklarını, AB üyeliğinin bu reformları garanti altına alacağını, Türkiye'nin çok daha fazla gelişip, kalkınacağını bildirdi. 
     Türkiye'nin AB üyeliğinin Ortadoğu'ya barış getireceğine de inandıklarını kaydeden Babacan, gerekli reformları en kısa sürede tamamlayacaklarını söyledi. 
     
     OLUMLU GELİŞME DEVAM EDİYOR 
     Türkiye'de tek bir partinin iktidara gelmesi ile siyasi istikrarın da sağlandığını ifade eden Babacan, ''Enflasyona karşı mücadelede başarı sağladık. Bu olumlu gelişme devam ediyor. Irak savaşına rağmen 2003 yılı verileri iyi'' görüşünü dile getirdi. 
     Türkiye'de bankacılık alanında yapılan reformları da anlatan Babacan, ''Bankaların çoğunu özelleştirdik. Bankacılık sektörü çok daha sağlıklı hale geldi'' diye konuştu. 
     Bakan Babacan, özelleştirmeye yönelik yoğun çalışmalar içinde olduklarını da belirterek, ''Türk ve yabancı şirketlere aynı şartları getirdiklerini, artık ister yerli, ister yabancı olsun bir şirketin bir gün içinde bile faaliyete geçebileceğini kaydetti. 
     Konuşmasında, 11 Eylül'den sonra dünyada yaşanan gelişmelere de dikkati çeken Babacan, ''Afganistan'da ve Irak'ta savaşlar yaşandı. Global terör tehdidi var. Bu nedenle uluslararası kuruluşların rolü de değişmiştir. Uluslararası kuruluşlar dünyadaki gelişmeleri çok yakından izlemek durumundadırlar'' şeklinde konuştu. 
     Bakan Babacan ayrıca, İş Bankası Genel Müdürü Ersin Özince'nin de yer aldığı IFC Yönetim Kurulu toplantısına katıldı ve yönetim kurulu üyelerine Türkiye'deki son ekonomik gelişmeler ve göstergeler hakkında bilgi verdi. 
     
</TEXT>
</DOC>
