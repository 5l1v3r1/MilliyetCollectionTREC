<DOC>
<DOCNO> 177915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/siyaset/siy04.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümetten Amerika'ya sert mesaj 
</HEADLINE>
<TEXT>

   ABDULLAH KARAKUŞ Ankara 

   
   Ankara, Kerkük'te toplam 10 Türkmen'in ölümüyle sonuçlanan olayların ardından alarma geçti. Kuzey Irak'ta istikrar için Türk askerinin bir an önce Irak'a gitmesi gerektiği üzerinde duran hükümet, ABD'ye de "Kuzey Irak'ta bu tür olaylar istemiyoruz. Kuzey Irak'ta istikrar bozulmamalı, Irak'ın toprak bütünlüğü korunmalı" mesajını iletti. 
   Kuzey Irak'ta Türkiye'nin istemediği bir yapılanma olabileceği üzerinde duran hükümet, kamuoyuna "Bölgede istikrarın sağlanması için Türk askerinin Irak'a gitmesi l zım. Böylece Irak'ın yeniden yapılanmasında söz sahibi olabiliriz. Masaya, ABD ile beraber oturabiliriz. Yoksa istenmeyen gelişmeler artacak. Kuzey Irak'ta ipin ucu kaçabilir" mesajını vermeyi kararlaştırdı. 
   
   Kürtlerin silahı arttı 
   Kürt grupların ellerindeki silahların artmasını da tartışan hükümet, ABD'ye sert tepki gösterdi. ABD yönetimine, "Irak'ın toprak bütünlüğünün korunmasını istiyoruz. Kuzey Irak'ta böyle olaylar yaşanmamalı. Provokasyonlara izin vermemeniz gerek. Suçluları hemen bulup cezalandırın" mesajını gönderdi. 
   Hükümet, konuyu bugün toplanması beklenen Bakanlar Kurulu'nda da masaya yatıracak. Gelişmelere göre de Irak'a asker gönderme konusunu da netleştirecek. 
   
   Kürtler de uyarıldı 
   Hükümet, Kürdistan Yurtseverler Birliği KYB lideri Celal Talabani'yi de, Türkmenler'e karşı huzuru bozucu eylemlere girişmemesi konusunda uyardı. 
   
</TEXT>
</DOC>
