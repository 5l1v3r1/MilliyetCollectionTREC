<DOC>
<DOCNO> 198135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/yazar/tamer.html </URL>
<DATE> 2003/11/27/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Evet, AKP bayram vaadini tutmadı 
</HEADLINE>
<TEXT>

   
   AKP taraftarları ve sempatizanları, hükümetle ilgili olumlu - olumsuz bir görüş belirttiğimde derhal ses veriyorlar. Geçmiş iktidar dönemlerinde böylesi süratli bir geri dönüşü pek hatırlamıyorum. 
   AKP'nin iktidara ilk geldiği günlerdeki vaatlerini unutup, bayram tatillerini geçmiş hükümetler gibi 9 güne uzatmasını eleştiren dünkü yazıma da, derhal itiraz sesleri yükseldi 
   "AKP'ye haksızlık ediyorsunuz.""Millet alışmış. Hükümet tatili resmen uzatmasa da, halkımız uzatmanın yolunu buluyor zaten.""Hükümetin bayram tatillerini uzatmayacağız diye bir vaadde bulunduğunu kesinlikle hatırlamıyorum ben. İşkembeden sallamayın." 
   İşkembeden atma meselesi olmasaydı, bu konuya dönmezdim herhalde. Kolları sıvayıp arşive daldım ve bu vaatlerin yapıldığının belgelerini buldum. Hafızasız toplum olduğumuz için söylenenleri çok çabuk unutuyoruz, bu da söyleyenlerin işine yarıyor 
   
   Vaadi yapan Şener    Abdullah Gül başkanlığındaki ilk AKP hükümeti, geçen yıl 23 Kasım günü kurulmuş. 2 hafta sonra 5 Aralık'ta Şeker Bayramı var. 28 Kasım 2002 tarihli gazetelere göz atacak olursanız, yeni Bakanlar Kurulu'nun bir gün önce 2,5 saatlik bir toplantı yaptığını görürsünüz. 
   Bayram tatillerinin uzatılmasının da ele alındığı Bakanlar Kurulu toplantısının ardından basın açıklamasını, kabinenin ilk hükümet sözcüsü olan Devlet Bakanı Abdüllatif Şener yapıyor. Acil Eylem Planı'ndan söz ediyor, AB'ye uyum yasalarının hızlandırıldığını belirtiyor. Şeker Bayramı'nda ek tatil önerisinin Bakanlar Kurulu'nda reddedildiğini duyururken, basına yüklenmeyi de ihmal etmiyor 
   
   Kabahatli yine basın    "Basının da yönlendirmesiyle bu tür talepler oluyor. Biz uzun tatillerin piyasayı ve çalışma düzenini olumsuz etkilediği kanaatindeyiz. Çalışmak, üretmek zorundayız. Şeker Bayramı tatili, normal resmi tatil günleri içinde olacak. Bu yaklaşımımız, önümüzdeki bayramlar için de geçerli, ama aynı zamanda bir bakış açısını da yansıtıyor." Bu alıntı ve haberin diğer ayrıntıları, Radikal'in www.radikal.com.tr sitesinde 28 Kasım 2002'de Fazla tatile son başlığıyla yer alıyor 
   Hükümet sözcüsünün bu sözlerinden siz ne anlıyorsunuz Hem ekonomide eksik üretime neden olduğu için, hem de dini bayramlarımızı anlamsızlaştırıp sıradan tatillere dönüştürdüğü için ek tatil uygulamasından vazgeçildiğini değil mi Hele Devlet Bakanı Mehmet Ali Şahin de aynı günlerde "Tatiller çok fazla, kısaltılması gerek" demişse... 
   Uygulama, tam tersi oldu. 
   
   Acil hastalar    Bayram tatilini uzatmanın Şener'in dile getirmediği başka sakıncaları da var. Örneğin acil hastası olan baktıracak doğru - dürüst doktor, hastane personeli bulamıyor. Hasta bu yüzden ölebiliyor. İstisnalar hariç hastanelerin acil servisleri tıkır tıkır işlese haydi neyse ama, acillerin de hali malum Borusu patlayıp evini su basan vatandaş da, tamir ettirecek usta bulamıyor. Dünkü yazıda da belirttiğim gibi tatilin uzadığını gören, cebindeki para neye elveriyorsa, o ölçüde "ortam değiştiriyor." Ameliyatlar, randevular, sözleşmeler, tamiratlar, aklınıza ne gelirse 2 hafta erteleniyor. İhracat düşüyor, trafik kazası sonucu ölümler 2 katına çıkıyor... 
   Gül'ün üslubuyla halefi Tayyip Erdoğan'ınkinin birbiriyle pek örtüştüğü söylenemez. Şener'in daha Gül başbakanken gözden düştüğünü de biliyoruz. Yoksa emanet başbakan Gül başkanlığındaki hükümetin yaptığı vaatler, Erdoğan hükümeti için de geçerli mi 
   
      
   
</TEXT>
</DOC>
