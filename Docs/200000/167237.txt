<DOC>
<DOCNO> 167237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/yazar/myilmaz.html </URL>
<DATE> 2003/07/04/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Küllerinden diriltilen tartışma 
</HEADLINE>
<TEXT>

     Aslında yeni bir tartışma değil.. Kapanmış gibi görünen bir sorunun aslında yeniden açıldığını göreceğiz.. 
     Yasa taslağından öğrendiğimize göre meslek liselerinden üniversiteye girişte "alandan geçişe katsayı uygulaması" adı verilen uygulama da kaldırılacak. 
     
     Asıl amaç belli 
     Şu anda uygulanan sistemde meslek liselerinde okuyan öğrencilerin, kendi meslek dallarındaki yüksek okullar dışındaki bir fakülte ya da yüksekokula girmeleri kolaylaşacak. 
     Bu değişikliğin doğrudan doğruya imam hatip liselerinde okuyan öğrenciler için düşünüldüğüne hiç kuşku yok. 
     Gerçi diğer meslek liselerinin öğrencileri de bu uygulamadan yararlanacaklar ama asıl amacın bu olduğunu, hükümet üyelerinin zaman zaman yaptıkları açıklamalardan çıkarmak mümkün. 
     
     Mantıklı gibi 'ama'... 
     Milli Eğitim Bakanı, bu değişikliğe karşı çıkanları ikna etmek için geçtiğimiz günlerde şöyle bir açıklama yapmıştı Doktora yapmış papazlar var da neden bizim de doktora yapmış imamlarımız olmasın .. 
     İlk bakışta mantıklı bir açıklama gibi görünüyor. 
     Ama öyle değil. 
     İmam hatip okulu mezunlarının, ilahiyat fakültelerine girmelerinde bir engel yok. Hatta bu okullardan mezun öğrencilerin ilahiyat fakültelerine girmeleri, mevcut katsayı uygulaması nedeniyle diğer fakültelere girmelerinden daha kolay.. Aynı şekilde, böyle bir yüksekokula girmek isteyen normal lise öğrencilerinden de avantajlılar.. 
     
     Zaten engel yok.. 
     İlahiyat fakültelerinden birini bitirmiş bir imam hatip mezununun, din bilimleri alanında master ya da doktora yapmasının önündeki engel nedir 
     Master ya da doktora yapmış bir imam hatip mezununun, kendi meslek alanında görevlendirilmesinin önünde bir engel var mı O da yok.. 
     Ve zaten ideal olanı da budur.. Liseye girişte, bir meslek sahibi olmak için bir meslek lisesine giren yetenekli ve başarılı bir öğrencinin, o meslek dalında yükseköğrenim görmesi ve hatta master ya da doktora yapması teşvik edilmeli.. 
     
     Tek sonucu olacak 
     Meslek lisesine girdikten sonra, yükseköğrenimini başka bir dalda yapmak isteyen öğrencilerin ise daha çok çalışmalarını ve normal liselerden mezun olan öğrenciler ile aralarındaki farkı kapatmak için daha çok gayret göstermelerini talep etmek de son derece normal.. 
     Normal liseler ile meslek liseleri arasındaki bu farklılığın ortadan kaldırılmasının bir tek sonucu olacak İmam hatip okulları, yeniden gereksiz bir siyasi tartışmanın içine çekilecekler ve imam hatip okullarını partilerinin arka bahçesi gibi gören siyasetçiler tarafından kullanılacaklar.. 
     
     

</TEXT>
</DOC>
