<DOC>
<DOCNO> 186308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur24.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Türkiye artık bir krizler ülkesi olmaktan çıkmıştır 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Türkiye'nin artık ''krizler ülkesi'' olmaktan çıktığını söyledi. 
     AK Parti Kurucular Kurulu, Erdoğan'ın başkanlığında Bilkent Oteli'nde saat 15.00'te toplandı. 
     Erdoğan, toplantı öncesinde yaptığı konuşmasına, ''Sizleri kuruluşunun üzerinden çok kısa bir süre geçmiş olmasına rağmen bugün Türkiye'nin umudu haline gelmiş bir partinin genel başkanı olarak selamlamanın gururu içindeyim'' diyerek başladı. 
     AK Parti'nin ortaya koyduğu siyaset felsefesinde, Kurucular Kurulu üyelerinin cesaret, irade ve memleket sevgisinin çok büyük payı olduğunu ifade eden Erdoğan, partiyi iktidara taşıyan herkese şükranlarını bildirdi. Erdoğan, şöyle devam etti 
     ''Geçen zaman zarfında, yükselttiğiniz bu büyük esere gölge düşürmemek, milletimizin umutlarını kırmamak ve yolun başında hep birlikte ortaya koyduğumuz gibi Türkiye'ye hizmet idealinden asla sapmamak için canla başla çalıştık. Çok şükür ki bugün Türkiye'ye bakarken, sıkıntılarını üstünden atarak dimdik ayağa kalkmakta olan bir ülkenin gurur tablosu ile karşılaşıyoruz. Yeniden coşkuyla parlak geleceğine doğru adımlar atmakta olan bu ülke, şu kısacık zaman dilimi içerisinde zorlu ve ağır bir siyaset yükünü omuzlamış olan AK Partililer için gerçek bir başarı hikayesidir. 
     Bu başarılar, AK Parti tarihinin sunuş sayfalarına özenle ve şükranla kaydedilmiştir. 
     Ancak asıl başarı hikayesi bundan sonra yazılacak ve Allah'ın izniyle AK Parti siyaset-millet bütünleşmesine damgasını vuracaktır. Bu büyük hayalin gerçeğe dönüşeceğinden hiçbir şüphem yoktur.'' 
     
     ''ARTIK TÜRKİYE, YENİ BİR TÜRKİYE'' 
     Erdoğan, 3 Kasım seçimlerinden bu yana geçen zamanda Türkiye'nin aldığı mesafenin ortada olduğunu, dost ve düşman herkesin haklarını teslim ettiğini ifade ederek, şunları kaydetti 
     ''Artık Türkiye yeni bir Türkiye'dir. Huzur ve güveni, dinamizm ve istikrarı, umut ve aydınlığı coğrafyasının her köşesine yayan bambaşka bir Türkiye'dir. Türkiye artık bir krizler ülkesi olmaktan çıkmıştır. Tüm sektörleriyle yeniden iş başı yapan, yeniden canlanan, yeniden heyecanlanan bir üretim ülkesidir. Türkiye artık kayıkçı kavgalarının, boş çatışmaların, suni çekişmelerin yaşandığı bir ülke değil, gelecekten geri kalmamak için her dakikasının hesabını yapan insanların yaşadığı bir ülkedir. Gelinen bu güzel noktada, hiç kuşku yok ki AK Parti'nin, AK Parti siyasetinin rolü büyüktür. 
     İnşallah aynı siyasi olgunluk ve üretkenlik içinde yolumuza devam edeceğiz ve milletimizin gönlündeki müstesna yerimizi her zaman korumanın gayreti içerisinde olacağız.'' 
     
     KONGRE 
     Erdoğan, 12 Ekim 2003 tarihinde AK Parti'nin Büyük Kongresi'ni yapacağını anımsatarak, kongreyi, AK Parti'nin Türk siyaseti içerisindeki yeri ve önemi, Türk siyasetine getirdiği değişim ve Türkiye'nin geleceğinde oynayacağı rol açısından son derece önemli bulduğunu ifade etti. 
     ''Bir siyasi partinin bir ülkeye verebileceklerini müşahhas biçimde görebilmek için, o partinin bir parti olarak ulaştığı zihni zenginlik ve fikri olgunluk kadar, katılımcılığa ve parti içi demokrasiye tahammül derecesine bakabiliriz'' diye devam eden Erdoğan, siyasi partilerin bugüne kadar Türk siyasetine olgunluk getirecek bu kriterleri hayata geçirmekte pek başarılı olamadıklarını söyledi. Partisinin ''parti içi demokrasi ve katılımcılık konularında da Türk siyasi tarihine geçecek bir kongre gerçekleştirmenin hazırlığı içinde'' olduğunu belirten Erdoğan, bu siyasi olgunluk seviyesinin, Türk siyasi hayatı için bir milat olacağını ve diğer siyasi hareketlere de örneklik edeceğini umduğunu dile getirdi. 
     Erdoğan, konuşmasının son bölümünde şunları kaydetti 
     ''Önümüzdeki bu önemli kongre sınavını inşallah başarıyla geçirip, partileşme sürecimizi tamamlamış olacağız. AK Parti'nin tohumken fidana, fidanken ağaca, ağaçken ormana dönüştüğünü hep birlikte gördük, yaşadık. 
     Bugün Türkiye'nin açık ara birinci partisi olma istikrarını sürdüren, tek başına iktidara gelen ve Meclis'te çoğunluğu elinde bulunduran dev bir siyasi çatının altındayız. Bu çatının sadece AK Parti'nin siyasi kadrolarını değil, yıllar yılı ezilen, mağdur edilen, elinden işi, ağzından lokması çalınan yüce milletimizi de fırtınalardan koruyacak bir genişliğe ulaşmasından ne kadar mutluluk duysak yeridir. 
     AK Parti'nin doğuşuna tanıklık etmiş, Türkiye'ye hayırlı yarınlar armağan edecek bir siyasi kadro oluşturmuş, halkına inanmış, ülkesini sevmiş değerli dostlarım... Bu ülkenin Başbakanı ve bu partinin genel başkanı olarak ben sizlerle ve ortaya koyduğunuz bu büyük eserle gurur duyuyorum. Sizlerin de bu gururu ve mutluluğu en az benim kadar yüreğinizde hissettiğinizi biliyor, hissediyorum. 
     Şuna inanınız ki AK Parti'nin bugünleri ve yarınları, bu ülke çocuklarına bırakabileceğiniz en hayırlı mirası tesis edecektir. Bu gayeyle gecemizi gündüzümüzü feda ederek, büyük bir aşk ve heyecanla çalışacak, çalışacak, çalışacağız. 
     Bugüne kadar partimize verdiğiniz emek ve gayretler, yaptığınız büyük katkılar için bir kere daha teşekkürlerimi sunarken, AK Parti'nin bugünden sonrasına da aynı içtenlikle katılımınızı bekliyorum.'' AK Parti Kurucular Kurulu Toplantısı, Erdoğan'ın konuşmasının ardından basına kapalı olarak başladı. 
     
</TEXT>
</DOC>
