<DOC>
<DOCNO> 199684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/yasam/yas01.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Babalık heyecanı ölüme götürdü 
</HEADLINE>
<TEXT>

   Sancısı tutan hamile eşini hastaneye götürmek için karakoldan izin alan polis memuru acele etti otomobiliyle bir kamyonetin altına girip can verdi 
      YUNUS HAKAN GÜLER DHA 
   
   Bursa'da doğum sancısı tutan eşini hastaneye götürmek için görevli olduğu karakoldan otomobiliyle evine giden polis Gökhan Çevik geçirdiği trafik kazasında öldü. 
   Emniyet Müdürlüğü Çarşı Polis Merkezi'nde görev yapan Çevik 28 önceki gece sabaha kadar nöbet tuttu. Saat 06.30'da geçen yıl evlendiği hamile eşi Meral'den gelen telefonla heyecanlanan Gökhan Çevik, karakol amirinden izin aldı. 
   
   "Kızım geliyor" 
   Meslektaşlarının tebriklerini kabul ederken "Yaşasın baba oluyorum. Kızım dünyaya geliyor" diyen Çevik, otomobiliyle evine hareket etti. 
   Eşine bir an önce ulaşmak isteyen Çevik, Çekirge Semti'nde önündeki midibüsü solladıktan sonra karşı yönden gelen Rasim Bozkurt idaresindeki kamyonetle çarpıştı. Kazada boynu kırılan 7 yıllık polis memuru Çevik, hastaneye kaldırılırken yolda yaşamını yitirdi. 
   
   Sinir krizi geçirdi 
   Eşini beklerken ölüm haberini alan Meral Çevik, sinir krizi geçirdi. Devlet Hastanesi'nde hemşire olan Meral Çevik doktor kontrolünden geçirilirken, sancısının gazdan kaynaklandığı, doğuma 15 gün bulunduğu belirlendi. 
   Kamyonet şoförü Bozkurt gözaltına alındı. 
   
   
   
   
   
</TEXT>
</DOC>
