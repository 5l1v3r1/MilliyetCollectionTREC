<DOC>
<DOCNO> 193630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/ekonomi/eko06.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beko Avrupa'da hızlandı 
</HEADLINE>
<TEXT>

   Beko Elektronik Genel Müdürü Ali Sümerval, yüzde 13.4'lük Avrupa pazar paylarını yüzde 20'ye kadar çıkarmayı hedeflediklerini söyledi 
      EKONOMİ SERVİSİ 
   
   Beko Elektronik Genel Müdürü Ali Sümerval, televizyon sektöründe Avrupa lideri olmayı istediklerini belirterek, TV üretimlerini 2005'te de 7.5 milyon adede çıkarmayı hedeflediklerini söyledi. Sümerval, ihracatta bu yıl düşük oranlı büyümenin, Avrupa'da 'geçici' diye nitelediği yüzde 2 pazar daralmasından kaynaklanacağını, ancak yılın ikinci yarısından itibaren kazandıkları yeni büyük ölçekli müşterilerle ihracat artışının ivme kazandığını vurguladı. Döviz kurlarındaki gerilemenin şirket ihracatı üzerinde olumsuz etki yaratmadığına dikkat çeken Sümerval, "Türkiye, faaliyetlerden para kazanmayı öğrenecek" dedi. 
   Türk televizyon üreticilerinin Avrupa televizyon pazarında yüzde 30.4 paya ulaştığını ve pazar payının yüzde 37.3 düzeyine çıkmasının beklendiğini kaydeden Sümerval, "İyi yönetildiği takdirde, Türk televizyon üreticilerinin Avrupa'daki payı yüzde 50'lere kadar ulaşabilir" dedi ve şirketlerin araştırma-geliştirme çalışmalarına hız kazandırdıklarına işaret etti. 
   
   'Grundig için beklemedeyiz'    Sümerval, Grundig için şirketin iflas masasına teklif verdiklerini hatırlatarak, "Masanın değerlendirmesi sürüyor ve kasım sonu gibi netlik kazanmasını bekliyoruz" dedi. Grundig'i satın almaları durumunda "Çok ciddi bir kazanç elde edeceklerini" vurgulayan Sümerval, "Şirketi satın almamızı çok istiyorum ve bu amaçla uzun süredir şirketin kapısında dolaşıyoruz" diye konuştu. 
   
   
</TEXT>
</DOC>
