<DOC>
<DOCNO> 185200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/guncel/gun02.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Paravan' çetesi 
</HEADLINE>
<TEXT>

   Kurdukları paravan şirketler aracılığıyla tekstil piyasasını 25 milyon dolar dolandırdığı iddia edilen 15 kişi yakalandı. Şebekenin lideri ve ortağı kaçtı 
      DİNÇER ŞEREF İstanbul 

   
   Ölen ve cezaevinden yeni çıkan kişiler üzerine kurdukları paravan şirketler aracılığıyla bankalardan aldıkları çeklerle tekstil piyasasını yaklaşık 25 milyon dolar dolandırdığı iddia edilen 15 kişi yakalandı. Şebekenin lideri olduğu öne sürülen "Hacı" lakaplı Muhittin Uysal ve ortağı Metin Karataş kaçmayı başardı. 
   Fatih Cumhuriyet Savcılığı'na bir müştekinin şik yeti üzerine, araştırma başlatan Asayiş Şube Müdürlüğü Gaziosmanpaşa, Küçükköy ve Merter'de sekiz ayrı işyerine operasyon düzenlendi. Operasyonlar sırasında 15 kişi gözaltına alınırken, beş adet ruhsatsız tabanca, bir adet av tüfeği, muhtelif tekstil ürünleri ve belgeleri ile dolandırıcılıktan elde edilen bin 81 top muhtelif kumaş ele geçirildi. Şebeke şu yöntemle dolandırıcılık yaptı Şebekenin elebaşı Uysal, ölen veya cezaevinden yeni çıkan kişilere beş ayrı şirket kurdurttu. Bu şirketler adına bankalardan alınan çek karneleriyle piyasadan tonlarca kumaş satın alındı. 
   Yine iddiaya göre, mal aldıkları yere ödeme zamanı gelince, yasadışı sol örgütlerin isimleri kullanılarak alacaklılar korkutulup tahsilat engelledi. Bu arada da alınan kumaşlar piyasanın altında bir fiyata satıldı. İncelemelerde, üç yıldır faaliyet gösteren çetenin yaklaşık 25 milyon dolar haksız kazanç elde ettiği öne sürüldü. 
   Öte yandan Uysal'ın, beraber çalıştığı tekstilci Şemsettin Genç'i de öldürttüğü öne sürüldü. Geçen mayıs ayında cesedi bulunan Genç adına şebekenin 3.5 milyon dolarlık alışveriş yaptığı da öne sürüldü. 
   
   
</TEXT>
</DOC>
