<DOC>
<DOCNO> 188536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sondun41.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'dan Irak tasarısına şartlı destek... 
</HEADLINE>
<TEXT>

     Rusya, ABD'nin hafta sonunda BM Güvenlik Konseyi üyelerine dağıttığı yeni Irak karar tasarısına, değişiklikler yapılması halinde destek verebileceğini açıkladı. 
     Rusya Dışişleri Bakanı İgor İvanov, İsviçre'de yaptığı açıklamada, BM Güvenlik Konseyi'nin Irak'la ilgili karar tasarısı konusunda ABD'ye destek verebileceklerini belirtirken, yardımcısı Yuri Fedetov, karar tasarısında bir dizi değişiklik isteyeceklerini söyledi. 
     Rusya'nın, Irak'ta siyasi düzenleme yolunu açacak bir kararı destekleyeceğini ifade eden İvanov, bu ülkeye yapılacak yardımın, BM tarafından kontrol edilmesi gerektiğini vurguladı. 
     Rusya Dışişleri Bakan Yardımcısı Fedetov ise karar tasarısında bir dizi değişiklik talep edeceklerini söyledi. 
     Fedetov, isteyecekleri değişikliklerin çok büyük önemi bulunduğunu belirterek, Rusya'nın tutumunun, bu değişikliklere bağlı olacağını kaydetti. 
     BM Genel Sekreteri Kofi Annan da yaptığı açıklamada, tasarının, daha öncekilerden çok büyük bir farkı bulunmadığını, ancak kendisinin bazı eleştirilerin dikkate alındığını gözlemlediğini söyledi. 
     Annan, kaygılarının dikkate alınmasından büyük memnuniyet duyduğunu belirtti. 
     İngiltere Dışişleri Bakanı Jack Straw da, yeni karar tasarısını memnuniyetle karşıladıklarını söyledi. 
     Straw, Avam Kamarası üyelerine yaptığı konuşmada, yeni tasarının, BM'nin, Irak'ın siyasi geleceğindeki rolünü artırdığını ifade etti. 
     Straw, ''Kararın amacı, ülke yönetimini en kısa sürede Iraklılara devretmeyi garanti altına almak ve bu süreçte BM'nin rolünü artırmak'' dedi. 
     
</TEXT>
</DOC>
