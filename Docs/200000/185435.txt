<DOC>
<DOCNO> 185435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/siyaset/siy03.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'YIPRATAMADILAR' 
</HEADLINE>
<TEXT>

   Türk Silahlı Kuvvetleri'ne karşı "Yıpratma kampanyası" yürütüldüğünü işaret eden Org. Aytaç Yalman, "Bu kampanyalardan güçlenerek çıkıyoruz" dedi... 
      ANKARA Milliyet 

   
   Kara Kuvvetleri Komutanı Orge. Aytaç Yalman, cumhuriyetin değerlerine ve Türk Silahlı Kuvvetleri'ne karşı "yıpratma kampanyası" yürütüldüğünü işaret ederken, "Bu yıpratma kampanyalarından güçlenerek çıkıyoruz" dedi. Atatürk'ün 6 Mart 1922'de Meclis'te yaptığı konuşmayı anımsatan Yalman, "Atatürk'ün, 'Asıl önemli olan ve memleketi temelinden yıkan, halkını esir eden, içerideki cephenin suskunluğudur' sözleri hatırlanmalıdır" diye konuştu. 
   Kara Harp Okulu'nun 2003 - 2004 eğitim - öğretim yılı açılışında konuşan Yalman, Türkiye'nin cumhuriyet tarihinin en zorlu ve kritik dönemlerinden birini yaşadığını kaydetti. Yalman, özetle şunları söyledi 
   2. Dünya Savaşı'nın ardından dışarıda Sovyetler'den gelen tehdit baskılarıyla içeride de Atatürk devrimlerinden rövanş alırcasına zemin bulmaya çalışan din merkezli politik yapılanmanın ve bilahara bölücü terörün yarattığı risk ve tehditler altında bugünlere geldik. Son yıllarda artan siyasal ve bürokratik kirlenmeyle yolsuzluklar da içinde bulunduğumuz sorunların yıkıcı etkilerini artırmıştır. 
   Küreselleşme sürecinde demokrasi, sivil toplum, insan hakları ve çok kültürlü-lük yükselen değerler olmuştur. Ancak bu değerler, fizik kanunları gibi formüle edilmiş, benzer dahi olsa dünyanın her köşesinde tüm sorunları çözmeye muktedir sihirli kavramlar olarak görülmemelidir. 
   Türkiye'nin demokrasiye geçişi batıdan farklı gerçekleşmiştir. Cumhuriyeti ve demokrasiyi kurma, koruma ve geliştirme görevini halkın yerine askerler üstlenmiştir. Demokrasiyle yönetilen tek Müslüman ülke Türkiye'dir. Ancak Türkiye demokrasi kültürünü henüz içine sindirememiştir. Normalleşme adı altında demokrasiyi kullanarak, demokrasiyi ve cumhuriyeti yok etme girişimlerinin ortaya çıkabileceği unutulmamalıdır. Cumhuriyeti koruma ve kollama görevi, TSK'nın yanı sıra cumhuriyetin nimetlerinden faydalanan milyonlarca insanın da görevidir. 
   
   TSK, MODERNİTENİN ÖNCÜSÜ 
   Türk ordusunun milletin ordusu olmaya devam etme kararlılığı, jeopolitik ve jeostratejik değişime ayak uyduramama olarak gösterilmeye çalışılmaktadır. Askerler modernleşmenin öncüsüdür. Atatürkçülük bu modernitenin zirvesidir ve ilerici ve atılımcı fikirlerle çağdaşlığı hedeflemektedir. Ancak bu özelliğimiz, kimi ortamlarda TSK'nın görevi ve devletin bekasıyla AB sürecinin işletilmesi arasında bir tercih faktörü olarak sunulmakta, bazı ülkeler ve uluslararası kuruluşlar, TSK'nın pasifize edilmesine yönelik olarak, bu fikri benimse-yenlere akıl hocalığı yapmaktadır. Oysa TSK'nın AB ve demokrasinin karşısında olabileceğini akla getirmek dahi mümkün değildir. TSK'yı yıpratmaya çalışan, mille-timizi yıpratmaya çalışır. 
   
   Nutuk'tan 'iç cephe' tanımı    Mustafa Kemal Atatürk, Org. Yalman'ın alıntı yaptığı "iç cephe"yi ölümsüz eseri Nutuk'ta şöyle tanımlamıştı "...Kolay anlaşılması için şöyle diyeyim Asıl olan iç cephedir. Bu cephe, bütün milletin meydana getirdiği cephedir. Doğrudan doğruya ordunun düşman karşısındaki silahlı cephesi olan bu cephe sarsılabilir, değişebilir, yenilebilir. Fakat bu durum hiçbir zaman bir milleti yok edemez. Düşmanlar, bu cephemizi yıkmak için yüzyıllarca çalışmaktadırlar. Başarı da sağlamışlardır. Bu maksadı gerçekleştirmek için içimize kadar sokulabilen ajanların varlığını iddia etmek yerindedir." 
   
   'Atatürk ilkelerinden asla taviz verilemez '    İSTANBUL Milliyet 

   Hava Kuvvetleri Komutanı Orgeneral Halil İbrahim Fırtına, Türkiye Cumhuriyeti'nin temel ilkelerinden asla taviz verilmeyeceğini belirterek, "Çünkü bu devrimler varoluşumuzun garantisidir" dedi. Hava Harp Okulu'nun 2003 - 2004 eğitim - öğretim yılı açılışı nedeniyle düzenlenen törende konuşan Fırtına, öğrencilere hitaben şunları söyledi "Sizden istenen, Türkiye Cumhuriyeti'ni ilelebet muhafaza ve müdafaa etmektir. Türkiye Cumhuriyeti'nin temel değerlerini, Atatürk devrim ve ilkelerini korumak bugünkü varlığımızın gereğidir. Bundan taviz verilemez, sapılamaz, aksine müsamaha bile edilemez. Çünkü bu devrim ve ilkeler, varlığımızın sebebi ve varoluşumuzun garantisidir." 
   
   'Bize inanmayan polis kayıtlarına baksın'    İSTANBUL Milliyet 

   Deniz Kuvvetleri Komutanı Oramiral Özden Örnek, köktendinci faaliyetlerin cumhuriyetin 80. yılında da devam ettiğini belirterek, "Bu ülke bir daha Ortaçağ'ın karanlık dönemine geri dönmeyecektir" dedi. Deniz Harp Okulu 2003 - 2004 eğitim - öğretim yılı töreninde konuşan Örnek, konuşmasında şu ifadelere yer verdi "Cumhuriyetimizin laik ve demokratik yapısını tehdit eden köktendinci faaliyetler, maalesef devam etmektedir. Buna inanmayanlar, polis kayıtlarına baktıklarında tereddütlerini giderecektir. Deniz Kuvvetlerimiz, irticai ve bölücü faaliyetlere karşı anayasa ve yasalarla belirlenen görevlerini dün ve bugün olduğu gibi sonuna dek kararlılıkla sürdürmeye devam edecektir. 
   
   
   
</TEXT>
</DOC>
