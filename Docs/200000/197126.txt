<DOC>
<DOCNO> 197126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur48.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK toplantısında saldırılar ele alındı... 
</HEADLINE>
<TEXT>

     Milli Güvenlik Kurulu'nda, İstanbul'daki terör saldırıları tüm boyutlarıyla ele alındı. Toplantıdan sonra yayımlanan bildiride, ''uluslararası terörizmin amacına ulaşamayacağı'' belirtilerek, ''Uluslararası alanda terörizmle çok daha etkin bir savaşımın sürdürülmesi için bölgesel ve küresel düzeydeki işbirliğinin etkinleştirilerek yoğunlaştırılması gereği bir kez daha vurgulanmıştır'' denildi. 
     Milli Güvenlik Kurulu'nun 5.5 saat süren toplantısından sonra yayımlanan bildiride, MGK'nın bugün olağan toplantısını yaptığı anımsatıldı. 
     Toplantıda, ülke genelindeki güvenlik ve asayiş durumunun gözden geçirildiği, bu bağlamda, İstanbul'da meydana gelen terör saldırılarının tüm boyutlarıyla ele alındığı belirtilen bildiride, şöyle devam edildi 
     ''Yakın geçmişte terörden en çok zarar gören ve bu konuda acı deneyimler yaşamış, ancak demokratik yapısı ve hukuk düzeni içinde bu eylemleri etkisiz kılmayı başarmış olan ülkemizde bu kez de devletimizin ve ulusumuzun kararlılığı, dayanışması karşısında uluslararası terörün amacına ulaşamayacağı, gerçekleştirilen bu saldırıların uluslararası alanda terörizmle çok daha etkin bir savaşımın sürdürülmesi için bölgesel ve küresel düzeydeki işbirliğinin etkinleştirilerek yoğunlaştırılması gereği bir kez daha vurgulanmıştır.'' Toplantıda, Kıbrıs ve Irak'la birlikte, Türkiye'nin güvenliğini yakından ilgilendiren tüm dış politik gelişmeler, Türkiye'nin Avrupa Birliği'ne tam üye olma kararlılığı ulusal yararlar doğrultusunda kapsamlı olarak değerlendirildiği de kaydedildi. 
     Toplantıda, ayrıca 2945 sayılı MGK ve MGK Genel Sekreterliği Kanunu'nda Değişiklik Yapan 4963 sayılı Kanun gereğince hazırlanan MGK Genel Sekreterliği Yönetmeliği'nin görüşülerek, Bakanlar Kurulu'na gönderilmesine de karar verildi. 
     
</TEXT>
</DOC>
