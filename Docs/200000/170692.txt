<DOC>
<DOCNO> 170692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sondun06.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, Powell'ın davetlisi olarak yarın Washington'a gidiyor 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD Dışişleri Bakanı Colin Powell'ın davetlisi olarak yarın Washington'a geliyor. 
     Gül'ün, ABD Dışişleri Bakanı Powell'ın yanı sıra ABD Başkan Yardımcısı Dick Cheney, Başkan George Bush'un Ulusal Güvenlik Danışmanı Condoleezza Rice ve ABD Savunma Bakanı Donald Rumsfeld ile görüşmesi bekleniyor. 
     Abdullah Gül'ün, ABD kongre üyeleriyle bir araya gelmesi ve Washington Institute adlı düşünce kuruluşunda bir konuşma yapması da öngörülüyor. 
     Washington'daki kaynaklar, Gül'ün gündeminde, Irak'ta işbirliği, Irak'ın yeniden yapılandırılması, istikrar gücüne Türkiye'nin katkısı, terör örgütü PKK KADEK, Kıbrıs gibi konuların bulunduğunu belirtiyorlar. Süleymaniye'de Türk askerlerinin ABD kuvvetlerince gözaltına alınmasının da Gül'ün ABD temaslarında gündeme gelmesi bekleniyor. 
     Bakan Gül'ün Washington'daki temaslarını Cuma günü tamamlaması öngörülüyor. 
     
</TEXT>
</DOC>
