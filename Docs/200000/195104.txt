<DOC>
<DOCNO> 195104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur15.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Neden mankenler gibi olmuyorsun' diye karısını dövdü 
</HEADLINE>
<TEXT>

     Antalya'nın Kumluca İlçesi'nde, 45 yıllık eşinin, ''Neden mankenler gibi olmuyorsun'' diyerek kendisini dövdüğünü belirten kadın, Kumluca Kaymakamı Abdullah Aslanerdem'den yardım istedi. 
     Kumluca'nın Beşikçi Köyü'nde oturan 61 yaşındaki Melek Uysal, oğlu ile birlikte Kumluca Kaymakamı Abdullah Aslanerdem'e gelerek, 45 yıllık eşinin kendisini döverek, sokağa attığını söyledi. 
     Televizyonlarda magazin programlarını seyrettikten sonra ''Neden mankenler gibi olmuyorsun, eskidin, döküldün. Seni, bu evden gidinceye kadar döveceğim'' diyerek, kendisini dövdüğünü iddia eden kadın, eşinin geçen hafta kendisini satırla dövdükten sonra sokağa attığını kaydetti. 
     Hastanede tedavi olduktan sonra oğlunun yanına sığındığını anlatan Melek Uysal, Kaymakam Aslanerdem'den kendisine yardımcı olmasını istedi. 
     Kaymakam Aslanerdem de, yaşlı kadının geçen hafta dövüldüğünü ve hastanede tedavisinin ardından kendisine geldiğini belirterek, ''Yaşlı kadın çocuklarının yanına yerleştiğini söyledi. Evinde eşyaları varmış, bunları alamadığını belirtti. Kendisine eşyalarını alması için yardımcı olacağım'' dedi. 
     Aslanerdem, gerekli görüldüğü takdirde maddi yardım da yapılabileceğini bildirdi. 
     
</TEXT>
</DOC>
