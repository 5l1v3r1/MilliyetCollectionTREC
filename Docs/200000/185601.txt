<DOC>
<DOCNO> 185601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sonspo27.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Köln kancayı Daum'a taktı, ünlü teknik adam ne dedi.. 
</HEADLINE>
<TEXT>

     Fenerbahçe Teknik Direktörü Christoph Daum, Almanya 1. Lig takımlarından FC Köln'ün antrenörlük teklifini reddetti. 
     Daum, Köln kentinde yayınlanan Express gazetesine yaptığı açıklamada, Fenerbahçe ile 2005 yılına kadar sözleşmesi olduğuna dikkati çekerek, ''Birçok kez arandım. Herkes 'Christoph bize yardım etmelisin' dedi. Bu kişiler maalesef benim durumumu anlamıyorlar'' dedi. 
     Maddi açıdan da İstanbul'u terk edip Köln'e dönmesinin söz konusu olmadığını belirten Daum, FC Köln takımının içinde bulunduğu zor duruma rağmen görüşleri ile de takıma yardımcı olmayacağını kaydetti. 
     ''Köln menajeri Andreas Rettig her şeyi kontrol ediyor. Bu konuda kendisine müdahale etmek istemem'' diyen Daum, FC Köln takımını hala sevdiğini ve Fenerbahçe ile olan sözleşmesinin sona ermesinden sonra Köln'e dönmeyi düşünebileceğini anlattı. 
     FC Köln'ün son olarak sahasında Werder Bremen'e 4-1 yenilmesinin ardından, taraftarlar Teknik Direktör Friedhelm Funkel'in görevden alınmasını ve yerine Daum'un getirilmesini talep etmişlerdi. 

     
</TEXT>
</DOC>
