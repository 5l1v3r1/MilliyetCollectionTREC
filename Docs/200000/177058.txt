<DOC>
<DOCNO> 177058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur36.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da şüpheli paketler... 1 iyi 1 kötü kontrol... 
</HEADLINE>
<TEXT>

     Şişli'de bir banka şubesi önünde farkedilen şüpheli çanta fünye kullanılarak patlatılırken, Beyazıt'taki başka bir banka şubesi önünde görülen paket ise bir polis tarafından açıldı. 
     Halaskargazi Caddesi üzerindeki Ziraat Bankası Şişli Şubesi'nin otomatik para çekme makinesi önünde gazete kağıdına sarılı halde bir çanta gören vatandaşlar, içinde patlayıcı madde olabileceği şüphesiyle durumu polise bildirdi. 
     Olay yerine ilk gelen polisler, cadde üzerindeki araç ve yaya trafiğini durdurarak, geniş bir alana güvenlik bandı çekerken, bomba uzmanlarından da yardım istedi. 
     Kısa sürede banka önüne gelen bomba uzmanı da, özel kıyafetini giydikten sonra fünye kullanarak, çantayı patlattı. 
     Gerçekleşen kontrollü patlama sonucu çantadan bir banka müşterisine ait olabileceği düşünülen evraklar çıktı. 
     Bu arada, Garanti Bankası Beyazıt Şubesi önünde farkedilen paket için de çevre önlemleri alındı. 
     Olay yerine bomba uzmanları beklenirken, paketi yakından inceleyen İstanbul Terörle Mücadele Şube Müdürlüğü'nde görevli bir polis memuru, içinde terlik olduğunu farkedince paketi açarak, olay yerinden uzaklaştırdı. 
     
</TEXT>
</DOC>
