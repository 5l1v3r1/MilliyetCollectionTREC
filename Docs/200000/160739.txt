<DOC>
<DOCNO> 160739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sondun02.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Arif Mardin "Sertab'ın başarısı gurur verici" 
</HEADLINE>
<TEXT>

     ABD'de yaşayan Türk müzik adamı Arif Mardin, Sertab Erener'in Eurovision'daki başarısının gurur verici olduğunu söyledi. 
     Müzik dünyasının Oscar'ı sayılan ''Grammy Ödülleri''nde tam 7 kez ''Yılın Yapımcısı'' ödülüne layık görülen Mardin, Sertab Erener'i çok başarılı bulduğunu belirterek, bu başarının özellikle Erener'e ait olduğunu ifade etti. 
     Arif Mardin, Erener'in parçasının, bağlı olduğu plak şirketi Sony tarafından iyi bir şekilde pazarlanması durumunda Avrupa'nın yanı sıra ABD'de de yüksek bir satış grafiği yakalayabileceğini kaydetti. 
     Yıllardır büyük başarılara imza atan Rod Stewart, Bee Gees, Bette Milder, Diana Ross, Phil Collins, Carly Simon ve Barbara Streisand gibi sanatçıların yapımcısı Arif Mardin, Türkiye'de çok iyi sanatçılar bulunduğunu, bir Türk sanatçıyla çalışmayı arzu ettiğini belirterek, bunun bir gün gerçekleşeceğine inandığını söyledi. 
     Eurovision Şarkı Yarışması'nın aslında Amerikalılar için fazla bir şey ifade etmediğini ve bu konuda bilgileri bulunmadığını kaydeden Arif Mardin, ABD'de şimdiye dek başarıyı yakalayan tek Eurovision birincisinin İsveçli ABBA gurubu olduğunu belirtti. 
     Ünlü Türk müzik adamı Mardin, Tarkan'ın Avrupa ve Güney Amerika'daki başarılarının çok önemli olduğunu da ifade etti. 
     ABD'de başarılı olanların, bu ülkede ortaya çıkan ve şöhret basamaklarını tırmanarak gelen kişiler olduklarına dikkat çeken Arif Mardin, ABD'de birçok ünlü İngiliz şarkıcının dahi başarıyı yakalayamadıklarına dikkat çekti. 
     Son olarak Şubat ayında 8 Grammy ödülü birden kazanan Norah Jones'un da böyle bir yoldan geçtiğini belirten Mardin, Jones'un ailesinin müzik mirasından da faydalanarak evrensel başarıyı yakaladığını ifade etti. 
     40'dan fazla altın ve platin plağın yapımcılığını yapan Mardin, Jones'un ünlü olmadan önce New York'ta yaşayan Türk saksofoncu İlhan Erşahin'le müzik yaptığını ve Türkiye'de de çalıştığını anımsatarak, Norah Jones'un şarkılarının 11 Eylül terör saldırılarından sonra özellikle orta yaş ve üzerindeki Amerikalılarda ortaya çıkan duygusal boşluğu doldurduğu yorumunu yaptı. 
     Kendisine ''Yılın Prodüktörü'' ödülünü kazandıran ''Come Away With Me'' adlı albümünü 11 Eylül saldırılarından kısa bir süre sonra piyasaya çıkardıklarını anlatan Arif Mardin, Hintli sanatçı Ravi Shankar ile konser prodüktörü Sue Jones'un 23 yaşındaki kızı Norah Jones'un, içten gelerek caz ve blues kalıpları içinde söylediği şarkıların, çok geniş bir dinleyici kitlesine hitap ettiğini söyledi. 
     Mardin, bu kitlenin internetten şarkıları kolayca indirebilecek durumda olmasına karşın, gidip plakçıdan albümü satın almayı tercih ettiğini belirtti. 
     Uzun yıllardır Türkiye'den uzak olmasına rağmen anavatanıyla ilişkisini hiçbir zaman koparmadığını belirten Arif Mardin, kendisinin bir Atatürk çocuğu ve Atatürkçü olduğunu kaydetti. 
     Mardin, son dönemde ABD ile Türkiye ilişkilerinin sıkıntılı bir döneme girmesine karşın, bu durumun kendisinin Amerikalı dostlarıyla ilişkilerini etkilemediğini belirterek, kendisinin siyasi bir yönü bulunmadığını, müzik dünyasında da siyasete yer olmadığını ifade etti. 
     Ünlü müzik adamı, şu anda anılarını yazmakta olduğunu belirterek, yakında anılarının İngilizce ve Türkçe basılacağını kaydetti. 
     
</TEXT>
</DOC>
