<DOC>
<DOCNO> 196052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/yazar/pulur.html </URL>
<DATE> 2003/11/17/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
İnsaf dinin yarısıdır... 
</HEADLINE>
<TEXT>

   
   MEĞER hata yapmışız, yanlış yapmışız, eksik yazmışız... Hani "batık bankeri", havaalanının VIP salonunda görünce isyan eden Adalet Bakanı Cemil Çiçek'e "Siz hükümetsiniz, niye yakalamıyorsunuz " demekle günaha girmişiz... 
   Çünkü Bakanın hedef aldığı "batık banker"le ilgili tek kelime yazmamışız ama, neredeyse bakanı suçlu ilan edecekmişiz... 
   
   İNSAF, dinin yarısı, derler. 
   "Siz hükümetsiniz, şikayet edeceğinize gereğini yapınız " derken, acaba, Bakan'a hangi adresi gösteriyorduk 
   Vergisini namusuyla ödeyen sanayiciyi mi, bordro mahkumu memuru mu, işçiyi mi, emekliyi mi, namuslu vatandaşı mı, kimi gösteriyor, kimi işaret ediyorduk 
   
   BURADA iki yanlış var, ya biz yazmasını bilmiyoruz, ya da kusura bakmasınlar ama bazıları da, okuduklarını, işleri başlarından aşkın olduğu için anlamıyor ya da anlamak istemiyor. 
   Bizim gösterdiğimiz adres açık, Bakan'a "Siz hükümetsiniz, yakalayın " derken, Hazine'yi soyanları, bankaları hortumlayanları, saçı bitmedik yetimin hakkını çalanları gösteriyoruz. 
   Daha ne yapacaktık 
   Adamları biz mi yargılayacaktık, biz mi mahkum edecektik ya da hapishaneye tıkıp, biz mi gardiyanlık yapacaktık 
   
   KIRK yıllık meslek hayatımızda, hangi namussuzu, hangi hırsızı, hangi Hazine soyguncusunu desteklemişiz ki, bunları destekleyelim ya da onlarla mücadele için kanun çıkarmak isteyen hangi hükümete karşı çıkmışız ki bu hükümete karşı çıkalım 
   Hangi hükümet olursa olsun... 
   
   PEKİ Bakan, banka hortumlayanlardan parayı geri almak için kanun çıkarmaya çalışırken, Adalet Komisyonu'nda tasarı niçin ertelendi 
   Onu da biz mi yaptık, yoksa üyelerinin çoğu AKP'li olan komisyon üyeleri mi 
   Yoksa, IMF'yi de biz mi kışkırttık 
   Habere baksanıza 
   "Bankalar kanunu ve ilgili bazı yasalarda değişiklik öngören yasa, IMF'den gelen uyarıdan sonra haftaya ertelendi." 
   Bu da mı bizim suçumuz 
   Şimdi o tasarı, IMF'nin talimatı gereği, kuşa çevrilirse, sorumlusu biz miyiz 
   
   EVET, insaf dinin yarısıdır... 
   Hiç olmazsa "Dürüstlüklerinden hiç şüphe duymadığım bazı meslektaşlar" denilmiş... 
   Allah razı olsun 
   Bunu da demeselerdi halimiz nice olurdu 
   TRT sahtekarının baş tacı edildiği bir meslekte, buna da şükür 
   
      
   
</TEXT>
</DOC>
