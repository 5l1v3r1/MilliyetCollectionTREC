<DOC>
<DOCNO> 162742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo07.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen şampiyonluk 'sarhoşu'... 
</HEADLINE>
<TEXT>

     Türkiye Basketbol Ligi play-off final serisinin son maçında Ülkerspor'u 80-70 yenen ve seride rakibine 4-3 üstünlük sağlayan Efes Pilsen'de, şampiyonluk sevinci yaşanıyor. 
     Efes Pilsen Menajeri Engin Özerhun, Ülkerspor karşısında takım halinde iyi mücadele ettiklerini ve şampiyonluğu hak ettiklerini söyledi. 
     Özerhun, seri boyunca iyi basketbol oynadıklarını vurgulayarak, ''Şampiyonluğu tamamen hak ettik. Ligde 10. şampiyonluğa ulaşmak güzel birşey. Seri maçları öncesi birçok oyuncumuzun sakatlığının sıkıntısını yaşıyorduk. Ancak buna rağmen istediğimiz performansı ortaya koyup şampiyonluğa ulaştık'' diye konuştu. 
     Final serisinde sivrilen oyuncunun da Granger olduğunu kaydeden Özerhun, ''Kerem seri maçları öncesi iyileşti. Brown ise sakat sakat oynadı. Bu durumlarda başka oyuncular ön plana çıktı. Ender, büyük sorumluluklar aldı. Ancak seride en çok sivrilen oyuncu Granger oldu'' dedi. 
     Engin Özerhun, final serisinde de olmayacak olayların yaşandığını kaydederek, şunları söyledi 
     ''Bu olaylar herkesin gördüğü durumlar. Olmadık işlerdi. Oyuncuların atılması ve buna benzer istenmeyen olaylar yaşandı. Yine de basketbolseverler açısından güzel bir seri oldu. Sadece finalin son maçında salonun fiziki yetersizliği sıkıntı yarattı. Hem sıcak, hem de havasız bir ortamda maçın oynanması sıkıntı yarattı. Herşeye rağmen şampiyonluğu yaşamak çok güzel bir duygu.'' 
     
</TEXT>
</DOC>
