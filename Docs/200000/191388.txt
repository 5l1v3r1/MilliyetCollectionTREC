<DOC>
<DOCNO> 191388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/soneko06.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Raporu Türkiye'de verimlilik ve ücretler düşük 
</HEADLINE>
<TEXT>

     Dünya Bankası, Türkiye'de verimlilik ve ücretlerin düşük olduğunu, çalışma kanunlarının da çeşitli yollarla dikkate alınmadığını belirtti. 
     Dünya Bankası uzmanlarının Hazine Müsteşarlığı'nın koordinatörlüğünde başlattığı, daha sonra ise İş Kurumu ve ilgili sosyal kuruluşlarla birlikte gerçekleştirdiği ''İş Piyasası Çalışması Ön Raporu'', Türkiye'de çalışma hayatında yaşanan sorunları bir kez daha gözler önüne serdi. 
     Çalışma raporuna göre, Türkiye'de işsizlik giderek artıyor ve eğitimi olup da çok talep edilmesi beklenen kişiler işsiz olarak ortada dolaşıyor. Başta asgari ücret olmak üzere ücretler düşük bir seyir izlerken, kayıt dışı iş piyasasındaki yükseklik ise dikkat çekiyor. 
     
     İŞÇİLER GÜVENSİZLİK İÇİNDE 
     Dünya Bankası uzmanlarının raporunda, ortaya konan tespitlerden bazıları şöyle 
     -Türkiye'de nüfusun artması uzun yıllardan beri işsizliği beraberinde getirmektedir. Son dönemde ikinci kuşak reformların karşısına çıkan başlıca güçlük iş yaratma ortamındaki sorunlardır. İş yaratmanın yavaşlığı nedeniyle Türkiye'de işçiler önemli ölçüde güvensizlik içindedirler. 
     -Türkiye'de iş yaratmanın aciliyeti, istihdam çağındaki nüfusun sadece yüzde 46'sının çalıştığından söz edilirse daha iyi ortaya çıkacaktır. AB'de ortalama yüzde 63 olan bu oran, İspanya gibi çok yüksek işsize sahip ülkelerde bile yüzde 55 dolayındadır. ILO verilerine göre de, dünyadaki ülkelerin çoğu yüzde 50'yi geçen istihdam oranına sahiptir. 
     -Türkiye'de iş gücünün yüzde 52'si sosyal güvenlik kurumuna da bağlı değildir. 
     
     SOSYAL KORUNMA ÖNLEMLERİ KATI 
     -Türkiye'deki istihdam koruma mevzuatı, emeklilik düzenlemeleri ve yarı zamanlı çalışmayla ilgili kısıtlamalar ile SSK primleri gibi sosyal korunma önlemleri pek çok yerden daha katıdır. Bu düzenlemelere uymanın bedeli, tüm ülkelerdeki en yüksek bedellerden biridir. 
     Bu düzenlemelerin iş piyasasının esnekliğini kısıtlayarak, firmalar için değişen şartlara uyum göstermeyi zorlaştırması ve iş yapmanın maliyetlerini artırması beklenebilir. 
     -Türkiye'de tam emeklilik hakkını kazanacakken çalışanı kovma, istihdam ettikleri kişileri kayıt ettirmeyerek sosyal güvenlik ödemelerinden kaçınma olayları bulunmaktadır. 
     Çalışma kanunlarının, kayıt dışı işçi kullanımı, çalışanların tam kıdem tazminatına hak kazanacakken 11'inci ayda işten çıkarılması ve ücretlerin yanlış bildirilmesi yoluyla dikkate alınmadığı görülüyor. 
     -İş piyasası düzenlemeleri, aslında iş yaratılmasını olumsuz etkilemiştir. 
     -Pek çok ülkedeki gibi Türkiye'de de iş piyasası reformu çok zorlu bir konu olmuştur ve bu durum özellikle son 3 yıldır daha yoğundur. 
     
     KADIN İŞ GÜCÜ 
     -Türkiye kentleştikçe, kentsel alanlardaki kadınlar, özellikle de eğitim seviyesi düşük olanlar fazla para kazanma şansları olmadığını anlamaktadırlar. 
     -İşsizlik oranı, eğitimli gençlik için yüksektir. 25 yaşın altındakiler için işsizlik oranları, eğitim düzeyi ile beraber artmaktadır. Eğitimli olan ve çok talep edilmesi beklenen kişiler işsizdir. 
     -Tarım, iş gücünün yüzde 35-40'ını istihdam eden önemli bir sektör olmaya devam etmektedir. Son Dünya Bankası raporu, tarımsal alanlardan göçün yoksullar için önemli bir hayatta kalma stratejisi haline geldiğini ve bunun bölgesel bir boyutu olduğunu ortaya koymuştur. 
     -Türkiye'deki inşaat patlamasının sona ermekte olduğuna dair göstergeler de mevcuttur. Bu da özellikle savunmasız bir grubun istihdam olanaklarını sınırlayacaktır. 
     
     ÜCRETLER DÜŞÜK 
     -Verimlilik ve ücretler, diğer ülkelere göre düşüktür. Türkiye'de çalışma verimliliği, Macaristan ve Polonya ile kabaca karşılaştırılabilir. Ancak Kore, Portekiz ve İspanya düzeylerinden çok aşağıdadır. 
     -Asgari ücret, son yıllarda gerçek anlamda çok düşüktür. Üretimde ortalama ücretin yaklaşık yüzde 25'i. Sendikaların özel sektör üzerindeki etkisi de gitgide azalmaktadır. 
     -Kayıt dışı iş piyasası büyüktür ve daha fazla çalışana haklar sağlamaya çalışmak, hem çalışan, hem de işverenler için daha yararlı olabilir. 
     Çalışanların sosyal sigorta kurumlarına kayıtlı olmadığı yerlerde hem maaş vergilerinin ödenmediği, hem kıdem tazminatı ve ihbarlarla ilgili diğer kanunların gerekliliklerinin yerine getirilmediği gözleniyor. 
     Rakamlar, çalışanların yaklaşık yarısının kayıtsız olduğunu ve sosyal güvenlik sistemi, işsizlik tazminatı ve belki de kıdem tazminatı ödemeleriyle kapsanmadığını ortaya koyuyor. 
     
</TEXT>
</DOC>
