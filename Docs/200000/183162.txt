<DOC>
<DOCNO> 183162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko32.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun Artık devlet kimi zengin edeceğine karar vermesin 
</HEADLINE>
<TEXT>

     Sanayi ve Ticaret Bakanı Ali Coşkun, ''Hükümet olarak şunu yapmaya çalışıyoruz artık devlet kimi zengin edip kimi fakir bırakacağına karar vermesin'' dedi. 
     Coşkun, 16. Uluslararası Elektrik, Elektronik, Elektromekanik, Otomasyon ve Aydınlatma Fuarı'nın Elektrik Elektronik 2003 açılışına katıldı. 
     Bakan Coşkun, açılış öncesi yaptığı konuşmada, devletin bugüne kadar kimi zengin edeceğine, kimi fakir bırakacağına karar verdiğini ifade ederek, bunun haksız teşvikler, kitabına uydurulmuş haksız ihaleler ve haksız kredilerle sağlandığını söyledi. 
     Coşkun, ''Hükümet olarak şunu yapmaya çalışıyoruz artık devlet kimi zengin edip kimi fakir bırakacağına karar vermesin. Kim haklıysa, kimin projesi ülke yararınaysa o yararlansın'' diye konuştu. 
     Tek başlarına iktidar olduklarını, ancak bunun ne şımarıklığına ne de rehavetine kapılmadıklarını dile getiren Bakan Coşkun, tek hedeflerinin girişimcinin önündeki bürokratik engelleri kaldırmak olduğunu, bunu yaparken de sivil toplum örgütlerine çok önem verdikleri söyledi. 
     Bakan Ali Coşkun, 6. ve 7. uyum paketleriyle ilgili olarak da şu görüşlerini dile getirdi 
     ''6 ve 7. uyum paketi... İnanın bunu sadece Avrupa'ya şirin gözükmek için değil, bu ülkenin layık olduğu kriterlere olduğuna inandığımız için çıkardık. Ve 7. paketi incelediğiniz takdirde Türkiye'de yıllardır yapılamayan demokrasideki uyumun getirildiğini göreceksiniz.'' 
     
     ''DEVLET ELİNİ EKONOMİDEN ÇEKMELİ'' 
     Bakan Coşkun, bütün dünyanın Türkiye'nin ekonomide istikrarı sağlayacak yönde ilerlediğini kabul ettiğini belirterek, bunun işaretlerinin ortada olduğunu söyledi. 
     Coşkun, şunları kaydetti 
     ''Yıllar yılı şu tartışıldı enflasyon mu istikrar mı Yapmış olduğumuz ekonomik hesaplara göre, daha iktidar olmadan şunu gördük ki Türkiye'nin şartlarında aslında Türkiye'nin insanları bütün bu sorunları çözmeye yeter seviyede. Yeter ki basiretsiz ve beceriksiz bir yönetim ve önyargılı saplantılardan kurtulalım. O bakımdan 5 ile 7 arasındaki bir büyümeyle enflasyonu da kontrol altında tutmanın mümkün olduğunu söyledik. Bugün biz haklı çıktık. Dünyada ikinci sırada büyüme hızına ulaştık. Enflasyonu kontrol altına alabildik. Bu kontrol sayesinde enflasyon küçülmektedir.'' Faiz-döviz-borsa üçgeninde çırpınan ekonominin, bu zinciri kırarak yatırım, üretim ve ihracat seferberliğine dönüştürüldüğünü kaydeden Bakan Coşkun, devletin elini ekonomiden çekmesi gerektiğini, bunu sağlamak için kamuyu yeniden yapılandırdıklarını söyledi. 
     Bakan Coşkun, daha sonra fuarın açılışını yaparak, fuardaki standları gezdi. 
     21 Eylül tarihine kadar sürecek fuar, ziyaretçiler tarafından 11.00-18.00 saatleri arasında gezilebilecek. 
     
</TEXT>
</DOC>
