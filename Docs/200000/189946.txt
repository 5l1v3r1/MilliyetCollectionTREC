<DOC>
<DOCNO> 189946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sonspo18.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Barcelona dökülüyor, Rijkaard topun ağzında.. 
</HEADLINE>
<TEXT>

     İspanya'nın köklü takımlarından FC Barcelona, teknik direktör Frank Rijkaard yönetiminde tarihinin en kötü günlerini yaşıyor. 
     İspanyol basını, ligin 7. haftası geride kaldığında, 9 puanla 11. sırada yer alan FC Barcelona'da, en büyük sorunun gol bölgesinde olduğuna dikkati çekiyor. Katalan kulübü, UEFA Kupası 1. turunda kendi sahasında oynadığı maçta Slovenya'nın Puchov takımına karşı 8-0'lık galibiyet alsa da, ligdeki maçlarda gol sıkıntısı çekiyor. 
     Ligde yaptığı 7 maçta, sadece 5 gol atabilen FC Barcelona, Nou Camp Stadı'nda oynadığı son 3 maçta ise ağları havalandıramadı. Bu gol sıkıntısının 1987-88 sezonundan bu yana yaşanmadığı da bildirildi. 
     Hollandalı teknik direktör için ''Barcelona'daki en kötü zamanını yaşıyor'' yorumunu yapan İspanyol basını, takımdaki sorunun atağa çıkarken olduğunu, ayrıca forvet mevkiinde yer alan Kluivert ile Saviola'dan da yeterli verimin alınamadığını savunuyor. 
     Basında yer alan haberlerde, teknik direktör Rijkaard'ın Barcelona ile 2 yıllık sözleşmesi bulunduğu ve kulübün ekonomik sorun yaşamak istememesi nedeniyle Hollandalı teknik adamla yola devam edeceği iddia ediliyor. 
     
</TEXT>
</DOC>
