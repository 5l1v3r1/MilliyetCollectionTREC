<DOC>
<DOCNO> 181233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun26.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ı sakladığı iddia edilen aşiret lideri gözaltında... 
</HEADLINE>
<TEXT>

     Irak'ın güneyindeki Basra bölgesinde devrik Devlet Başkanı Saddam Hüseyin'i sakladığı suçlamasıyla Bani Malik aşiretinden Sabah El Maliki'nin İngiliz askerlerince dün gözaltına alındığını bildirildi. 
     Aşirete yakın kaynaklar, Basra'ya 80 kilometre uzaklıktaki Kurna bölgesinde bulunan evinde sorgulanan El Maliki'nin evinin arandığını, helikopter desteğindeki bir İngiliz birliğinin evde para ve bazı eşyaya el koyduğunu söyledi. 
     Bu arada, Saddam Hüseyin'i saklamakla suçlanan El Maliki'nin serbest bırakılması için yüz kadar aşiret üyesinin Basra'daki karargahı önünde gösteri yaptığı belirtildi. 
     Aşiret üyesi Mecid El Maliki, ''İngiliz askerleri bugün öğleden önce El Maliki'yi serbest bırakma sözü verdi. Bunu yapmazlarsa barışçı yolları bırakacağız ve aşiret üyelerinden koalisyonla işbirliği yapan güvenlik birimlerini çekmelerini isteyeceğiz'' diye konuştu. 
     
     FELLUCE'DE 4 ABD ASKERİ YARALANDI 

     Öte yandan, Irak'ta, bir Amerikan askeri aracının mayına çarpması sonucu 3 Amerikan askeri yaralandı. 
     Görgü tanıkları, olayın, ABD askerlerine sık saldırı düzenlenen ve Sünni üçgeni olarak adlandırılan bölgede, Felluce'nin dış mahallelerinde bir yolda meydana geldiğini söyledi. Tanıklar, yaralı askerlerden birinin durumunun ağır olduğunu belirtti. 
     ABD ordusundan konuyla ilgili resmi açıklama yapılmadı. 
     
</TEXT>
</DOC>
