<DOC>
<DOCNO> 162069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo36.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya A ve Ümit Milli Takımları İstanbul'da... 
</HEADLINE>
<TEXT>

     Avrupa Şampiyonası Eleme Grubu'nda Türkiye ile karşılaşacak olan Makedonya A ve Ümit Milli Takımları İstanbul'a geldi. 
     Makedonya kafilesini, Atatürk Havalimanı'nda Futbol Federasyonu yetkilileri karşıladı. 
     Makedonya A Milli Takımı Teknik Direktörü Nikola Ilievski, burada yaptığı açıklamada, ''Türkiye güçlü bir takım. Dünya Kupası'nda bunu gösterdi. Ama biz futbolumuzu oynamaya geldik. İyi oyunla iyi sonuç alacağımıza inanıyorum'' dedi. 
     Kaleci Miloşevksi de 11 Haziran Çarşamba günü oynanacak A Milli maçıyla ilgili, ''İyi bir karşılaşma olacak. Herkes sezonu iyi bitirmek istiyor. Türkiye güçlü bir takım, ama biz elimizden geleni yapacağız'' diye konuştu. 
     Makedonya kafilesi, Atatürk Havalimanı'ndan, kalacağı The Marmara Oteli'ne gitti. Makedonya A Milli Takımı bu akşam Beşiktaş Fulya Tesisleri'nde çalışacak. Ümitler ise Ali Sami Yen Stadı'nda antrenman yapacak. 
     
</TEXT>
</DOC>
