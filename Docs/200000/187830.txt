<DOC>
<DOCNO> 187830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sontur08.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde yabancı yatırımcılar geliyor... 
</HEADLINE>
<TEXT>

     Turizm Yatırımcıları Derneği Onursal Başkanı Tavit Köletavitoğlu, Türkiye'nin çok yakın bir zamanda yabancı yatırım patlamasına sahne olacağını bildirdi. 
     Köletavitoğlu, yaptığı açıklamada, Türkiye'de yaşanan olumlu ekonomik göstergelerin ve istikrarlı bir hükümet yapısının yabancı yatırımcıda güven oluşturduğunu bildirdi. 
     Türkiye'ye duyulan güvenin hızla artığına dikkati Çeken Köletavitoğlu, Four Season, Hyatt, Marriott, Tui gibi güçlü yatırımcıların Türkiye'de varlıklarını sürdürmek, yatırımlarını artırmak amacında oldukları müjdesini verdi. 
     Türkiye'de yıllardır turizme inanan güçlü bir hükümet oluşmadığı için Turgut Özal'ın Başbakanlığından bu yana yatırım ve tahsis alanında varolan yetkilerin kullanılamadığına işaret eden Köletavitoğlu, ''Turizm alan ve merkezlerinde teşvik yasası içinde Kültür ve Turizm Bakanlığı'na verilen yetkiler netleşti. Bu pozitif bir değişim oldu. Şimdiye kadar turizm alan ve merkezlerinde parsel bazında sunuş yapılıyordu. Dolayısıyla da parsel bazında küçük orta ölçekli yatırımlar davet ediliyordu, şimdi yapılan felsefe değişikliğiyle büyük sermayenin ve destinasyon bazında projeler demetinin Türkiye'ye gelmesi mümkündür'' dedi. 
     
     PROJE STOKU 
     Tavit Köletavitoğlu, 1980'li yıllarda turizmdeki başarının arkasında proje stoku yattığını vurgulayarak, ''Şu anda Türkiye'nin büyük bir proje stoku eksiği var. Hükümetin ana hedefi turizmde proje stoku olmalı. Turizm alanında otorite zengileşmesi yeni plan anlayışıyla birleşmeli'' diye konuştu. 
     Turizmde bugüne kadar olan gelişmede merkezi sistem motifi olduğunu kaydeden Köletavitoğlu, yerel yönetimlerin inisiyatif alması, kendi sorunlarına sahip çıkıp güçlenmesi gerektiğini söyledi. 
     Tavit Köletavitoğlu, yabancı yatırımcının Türkiye'ye son derece pozitif baktığını ifade ederek şunları kaydetti 
     ''Henüz Türkiye'de enflasyon muhasebesi sistemi oluşmaması, bürokrasinin azalmaması, yerel yönetimin yatırımı sahiplenmesi ortamının oluşmasına rağmen hükümetin önümüzdeki günlerde alacağı doğru kararlarla turizm önümüzdeki zamanlarda yabancı yatırım patlamasına sahne olacaktır. 
     Marriott, Hyatt, For season, TUI gibi yatırım zincirleri Türkiye'de yatırıma son derece pozitif bakıyorlar. Türkiye'de var olmak ya da varlıklarını büyütmek, risk altına girmek düşüncesindeler. Bu düşünceler önümüzdeki günlerde potansiyel düşünceden enerjiye dönüşecek'' 
     
</TEXT>
</DOC>
