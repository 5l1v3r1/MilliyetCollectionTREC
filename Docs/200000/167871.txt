<DOC>
<DOCNO> 167871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sontur11.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı Org. Özkök'ten ABD'ye sert çıkış... 
</HEADLINE>
<TEXT>

     Genelkurmay Başkanı Orgeneral Hilmi Özkök, Irak'ta Türk askerlerinin ABD'li askerlerce gözaltına alınmasının, Türk ve ABD silahlı kuvvetleri arasındaki ''en büyük güven bunalımını yarattığını'' ve kriz haline geldiğini ifade ederek, ''Bunun, bu şekilde olmamasını dilerdim'' dedi. 
     Orgeneral Özkök, Türkiye'deki görev süresi dolan ABD Büyükelçisi Robert Pearson'ı Genelkurmay Başkanlığı karargahında kabul etti. 
     Orgeneral Özkök, burada yaptığı konuşmada, ABD'nin bağımsızlık günü olan 4 Temmuz'da Irak'ın kuzeyindeki Süleymaniye Kenti'nde 100 kişilik bir ABD birliğinin Kerküklü mahalli personelin de katılımıyla özel tim bürosunu kuşattığını ve zorla girme teşebbüsünde bulunduğunu anımsattı. 
     İçeriye girilmesinden sonra ''anlaşılamaz bir şekilde'' personelin görevlerini yapmaktan alıkonulduğunu belirten Orgeneral Özkök, personelin buradan Kerkük'e daha sonra da Bağdat'a götürüldüğünü anlattı. 
     Orgeneral Özkök, ''Bu olay, maalesef Türk ve ABD silahlı kuvvetleri arasındaki en büyük güven bunalımını yaratmıştır, kriz haline gelmiştir. Bunun, bu şekilde olmamasını dilerdim'' diye konuştu. 
     Bunun bir Amerika veya ABD Silahlı Kuvvetleri politikası olduğunu zannetmediğini bildiren Orgeneral Özkök, ''Bunun sadece mahalli olay olarak değerlendirilmesinde de büyük güçlük çektiğimi ifade etmek istiyorum'' dedi. 
     Orgeneral Özkök, Türkiye'nin milli onuru ve TSK'nın onurunun da önemli olduğunu belirterek, ''Umarım, milli gururumuzun dengesi, en güzel şekilde sağlanacaktır'' diye konuştu. 
     
     BÜROYU KUŞATTILAR 

     Genelkurmay Başkanı Orgeneral Hilmi Özkök, Türk askerlerinin Süleymaniye'de ABD kuvvetlerince gözaltına alınmasının iki ülke silahlı kuvvetleri arasındaki ''en büyük güven bunalımını yarattığını'' belirterek, ''İki ülke arasındaki ilişkilerin önemi kadar önemli olan bir şey daha vardır, o da milli onurumuz ve Türk Silahlı Kuvvetleri'nin onurudur'' dedi. 
     Türkiye'deki görev süresi dolan ABD Büyükelçisi Robert Pearson'ı Genelkurmay Başkanlığı karargahında kabulünde konuşan Orgeneral Özkök, ABD'nin bağımsızlık günü 4 Temmuz'da Süleymaniye kentinde 100 kişilik bir ABD birliğinin Kerküklü mahalli personelin de katılımıyla özel tim bürosunu kuşattığını ve zorla girme teşebbüsünde bulunduğunu anımsattı. 
     Türk askerlerinin dost bir ülkenin askerleri ne şekilde karşılanması gerekiyorsa, o şekilde karşılayarak kendilerini içeriye ''buyur ettiklerini'' vurguladı. Orgeneral Özkök, ''İçeriye girdikten sonra maalesef nedenini anlayamadığımız ve kabul edemediğimiz şekilde personelimiz görevlerini yapmaktan alıkonulmuşlar, içerideki birçok malzeme tahrip edilmiş ve bir kısım malzeme de alınmıştır. Daha sonra personelimizi bize söylendiğine göre buradan bir istihbaratı araştırmak için sorgulanmak üzere Kerkük'e, oradan Bağdat'a göndermişlerdir'' diye konuştu. 
     
     GÜVEN BUNALIMI 

     Olayın, başlangıcından itibaren gerek hükümet seviyesinde gerek askeri makamlarca Amerikalı yetkililerle süratle sonuçlandırılmaya çalışıldığını anlatan Orgeneral Özkök, sözlerini şöyle sürdürdü 
     ''Ancak bu olay, maalesef ifade etmek gerekir ki Türk ve Amerikan silahlı kuvvetleri arasındaki en büyük güven bunalımını yaratmıştır ve bir kriz haline gelmiştir. 
     Bir istihbarat alınabilir, bir problem olabilir, fakat bunun hallinin bu şekilde olmamasını dilerdim. Çünkü biz Amerikan silahlı kuvvetleriyle Kore'den beri çeşitli yerlerde omuz omuza savaştık ve omuz omuza görev icra ettik. Böyle birşey varsa eğer bir istihbarat gibi, bize söylemelerini ve bunun beraberce takip edilmesini beklerdik. Ama anlayamadığımız bazı sebeplerden bu şekilde cereyan etmemiştir. 
     Bunun, Amerikan veya bir Amerikan silahlı kuvvetleri politikası olduğunu zannetmiyorum. Ama öte yandan temas ettiğimiz kişilerin seviyelerinin yüksekliği ve olayın bu sabah sona ermesine kadar geçen sürenin uzunluğu dikkate alındığında, bunun sadece mahalli bir olay olarak değerlendirilmesinde de büyük güçlük çektiğimi ifade etmek istiyorum.'' 
     
     ''İSTİHBARATIN ARAŞTIRMA ŞEKLİ KABUL EDİLEMEZ'' 

     Orgeneral Özkök, bu birliklerin uzun süredir orada var olduklarını, yerlerinin yazılı olarak ABD'ye bildirildiğini ve buradaki operasyonların da koordinasyon içinde icra edildiğini kaydetti. Orgeneral Özkök, ''Bu birliklerimizin orada bulunduğu günden bugüne kadar, ne oradaki Kürt gruplarla ne de Amerikalılarla, Irak harekatından sonra büyük bir problem yaşanmamıştır'' dedi. 
     Türk askerlerinin gözaltına alınmasına gerekçe olan istihbaratın ne olduğunu bilemediklerini kaydeden Orgeneral Özkök, bu istihbaratın sadece bir duyum ve değerlendirme olduğunu söyledi. Orgeneral Özkök, ''Ama bu istihbaratın araştırmasının bu şekilde olması asla kabul edilemez'' dedi. 
     Türk askerlerinin bugün saat 07.00'de görev yerlerine döndüklerini ve görevlerinin başında olduklarını belirten Orgeneral Özkök, görevin bu olaydan önceki gibi sürdürülmeye devam edildiğini söyledi. 
     
     ''UMARIM İŞLER YOLUNDA GİDECEK'' 

     Orgeneral Özkök, şöyle devam etti 
     ''Tabii biz Türk-Amerikan ilişkilerine ve Türk ve Amerikan silahlı kuvvetlerinin ilişkilerine büyük önem veriyoruz. Her ikisinin de iki ülkenin menfaatlerine büyük katkısı olduğuna inanıyoruz. Ama bu ilişkilerin önemi kadar önemli olan bir şey daha vardır, o da milli onurumuz ve Türk silahlı kuvvetlerinin onurudur. Bu iki unsurun dengesi içerisinde problem, yarından itibaren başlayacak müşterek bir araştırma grubunda ele alınacaktır. Umarım işler yolunda gidecek ve bu ilişkilerde milli gururumuzun en güzel dengesi sağlanacaktır. Tabii bu durumda en büyük görev Amerikalı muhataplarımıza düşmektedir.'' 
     
</TEXT>
</DOC>
