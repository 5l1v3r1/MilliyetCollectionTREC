<DOC>
<DOCNO> 165893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur02.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya, Erdoğan'ın öncü polislerini gözaltına aldı 
</HEADLINE>
<TEXT>

     Başbakan Recep Tayyip Erdoğan'ın Portekiz gezisinde korumalığını yapacak olan öncü polisler Almanya'da bir süre gözaltına alındı. Aralarında Erdoğan'ın yeğeni Ali Erdoğan ile 12 yıllık koruması Keramettin Kurt'un da bulunduğu beş kişilik ekip Frarkfurt'ta bir süre sorgulandıktan sonra Dışişleri Bakanmlığı'nın devreye girmesiyle serbest bırakıldı. 
     Erdoğan'ın temmuz başında Portekiz'e yapacağı gezi öncesi diplomatik şok yaşandı. Portekiz gezisi için dün Almanya aktarmalı Lizbon'a hareket eden ekip kırmızı pasaportları olmadığı için Frankfurt'ta polis tarafından durduruldu. Öncü ekip polis olarak giden ve üzerlerinde bomba tarama cihazı ve silahların da bulunduğu ekip iki saate yakın "Kimsiniz, neden bunları taşıyorsunuz" diye sorgulandı. 
     Bunun üzerine Erdoğan'ın yeğeni ve polisler olayı Dışişleri Bakanlığı ve elçiliğe bildirdi. Bakanlığın ve elçiliğin Alman hükümetiyle temasa geçmesi üzerine bir süre daha bekletilen ekip serbest bırakıldı. Ekip daha sonra Frankfurt'tan Lizbon uçağına binerek Portekiz'e gitti. 
     
</TEXT>
</DOC>
