<DOC>
<DOCNO> 199811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo26.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aykut Kocaman, Galatasaray'a şans tanımadı .. 
</HEADLINE>
<TEXT>

     İstanbulspor Teknik Direktörü Aykut Kocaman, 6 Aralık Cumartesi günü Galatasaray ile yapacakları maçta, hedeflerinin galibiyet olduğunu söyledi. 
     Kocaman, sahada bugüne kadar aldıkları sonuçlar ne olursa olsun, her zaman futbolun iyi yönlerini sahaya yansıtmayı bilen bir ekip olduklarını ifade ederek, ''Oyuncularıma her zaman için güveniyorum. Belki sıkıntılı bir dönem yaşıyoruz. Ama Galatasaray karşısında sahaya çıkarken, galibiyetten başka bir şey düşünmeyeceğiz'' dedi. 
     Galatasaray'ı, Juventus galibiyeti nedeniyle kutlayan Aykut Kocaman, sarı-kırmızılıların zor bir işi başardığını dile getirirken, Şampiyonlar Ligi'nde hala ikinci tur ümidini taşımaları ve Real Sociedad maçını düşünüyor olmalarının da kendilerine avantaj sağlayabileceğini kaydetti. 
     
     BÜYÜK MAÇLARA DAHA İYİ KONSANTRE OLUYORUZ 
     Aykut Kocaman, ligde Fenerbahçe'yi yenip Beşiktaş'la berabere kaldıklarını hatırlatarak, oyuncularının 3 büyük takımla yaptıkları maçlara daha iyi konsantre olduğunu söyledi. 
     Tüm maçlara aynı ciddiyetle hazırlanmalarına karşın, Fenerbahçe, Beşiktaş ya da Galatasaray'la yapılacak maçların kamuoyunda daha fazla yer alması nedeniyle, futbolcularının bu tür maçlara daha yoğunlaşabildiğini vurgulayan Kocaman, ''Galatasaray maçı da öyle olacak. Performansımız, kapasitemizin üst sınırında olacak'' diye konuştu. 
     
</TEXT>
</DOC>
