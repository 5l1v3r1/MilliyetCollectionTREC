<DOC>
<DOCNO> 164050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/spor/spo07.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya moral istiyor 
</HEADLINE>
<TEXT>

Milli atletimiz, Dünya Şampiyonası öncesi katılacağı Avrupa Milletler Kupası müsabakalarında İstanbul halkından destek beklediğini söyledi 
     MURAT AĞCA 

     AVRUPA Şampiyonluğu ve Dünya Kupası birinciliği ile müthiş bir yıla damgasını vuran Süreyya Ayhan, yeni sezona kendi seyircisi önünde başlayacağı günü iple çekiyor. 21 - 22 Haziran'da İstanbul Atatürk Olimpiyat Stadı'nda düzenlenecek Avrupa Milletler Kupası 2.Lig B Grubu müsabakalarında 1500 metrede piste çıkacak olan Ayhan, "Türkiye'de bana destek veren binlerce kişinin önüne ilk kez çıkacak olmak beni çok heyecanlandırıyor. Bu duyguyu Avrupa'daki yarışlarda bile hissetmemiştim" dedi. 
     VESTEL'İN sponsorluğunda yapılacak ve aynı zamanda Olimpiyat Stadı'ndaki ilk resmi aktivite olacak şampiyonada, pazar günü saat 17.00'de yarışacak olan rekortmen atletimiz, tüm sporseverleri de yarışa davet etti. Ayhan, "Uzun zamandır resmi yarış koşmadım. Yurtdışında hayalini kurduğum tezahüratları duymak istiyorum. Dünya Şampiyonası'nda da hedefe koşarken onları düşüneceğim. Bu destek bana moral verecek" diye konuştu. Erkek ve bayanlarda 12'şer ülkenin katılacağı ve 450 atletin yarışacağı şampiyona 21 Haziran 16.30'da başlayacak. 
     
Otobüs kalkacak      İKİ gün boyunca sürecek kupa yarışmalarını sporseverler ücretsiz izleyebilecek. İstanbul Büyükşehir Belediyesi, şehrin çeşitli noktalarından biletli olarak stada direkt seferler düzenleyecek. Otobüsler 21 ve 22 Haziran günleri saat 14.00'ten itibaren Aksaray, Bakırköy, Beşiktaş, Halkalı, Mecidiyeköy ve Yenibosna'dan hareket edecek. Türkiye yarışmalara erkeklerde 22, bayanlarda 20 sporcuyla katılacak. En kalabalık kafile ise toplam 83 sporcuyla Kıbrıs Rum Kesimi'nden gelecek. 
     

</TEXT>
</DOC>
