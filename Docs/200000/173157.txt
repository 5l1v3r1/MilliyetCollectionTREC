<DOC>
<DOCNO> 173157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/yazar/dundar.html </URL>
<DATE> 2003/08/02/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Bir efsane evlendi 
</HEADLINE>
<TEXT>

   
   Siz televizyonda, size doğru konuşan bir yüz görürsünüz. Bir şey anlatır, ancak aslında çoğu kez gözleriyle, kendisini çeken kameranın önünden akan bir metni okumaktadır. Bu arada da saç diplerinden kulağına süzülen bir kulaklıktan "reji"yi, yani yönetmenin komutlarını dinler. 
   Yönetmen, ekrandakiyle konuşurken, stüdyoyu da izlemek, ışığı, dekoru kollamak, kameramanlara çekim açıları önermek ve onlardan gelen görüntülerin en iyisini yayına vermesi için "resim seçici"yi uyarmak zorundadır. 
   İşte benim ekranda olduğum her an, kulağımdaki kablonun ucundaki adam, Musa Çözen olmuştur. 
   
   O bizim için, "Türkiye'nin en iyi canlı yayın yönetmeni"dir. 
   Tartışma programı mı var "kulağınızdaki Kırşehirli ses" gidişattan memnunsa, sizi ateşler 
   "- Telefonlar kitlendi. Devam et yiğidim." 
   Tempo düştüyse uyarır 
   "- Mal batıya kayıyor, toparla." 
   Bir ihtiyaç anında, hiç anlamadığı bir caz konserinin kaydına mı sokuldu sessizce yardımcısının kulağına eğilip sorar 
   "- Hangisi Ian Garbarek " 
   "- Şu klarnet çalan..." 
   Bitmiştir. Yayını izleyen, bir caz ustası yönetti sanır. 
   Maç yayını mı var gol anında hem sevinip, hem 10 kameramana birden istediği detayları haykırır, o sırada bir yandan onların görüntülerini ekrana vermekte, bir yandan da spikere bağırmaktadır 
   "- Hamam tası gümüşten " 
   Bu, bazen "Golü tekrar vereceğim" demektir, bazen "Lafı kısa kes", bazen tamamen başka bir şey... 
   Çözen'le çalışanlar, hangisi olduğunu vurgusundan anlar. 
   
   32. Gün'ü kuran 3 kişiden biridir. 
   Derbilerin efsanevi yönetmenidir. 
   Tüm siyasi liderler, mutlaka bir açık oturumda önünden geçmiştir. 
   Televizyon tarihinde son çeyrek asrın önemli mimarlarından ve tanıklarından biridir. TRT tarafından yetiştirilip pek çokları gibi piyasaya armağan edilmiştir. 
   Anıları da kişiliği gibi altın değerindedir. 
   
   Yaptığı işin önemini anlatmak için, yönetemediği tek önemli açık oturumun öyküsünü, ondan dinlediğim şekliyle nakledeceğim 
   Yıl 1983... 
   6 Kasım seçimlerine 5 kala, seçime girecek 3 lider TRT'de Açık Oturum'a davet edilir. Canlı yayını elbette Musa Çözen yönetecektir. Ancak gece TV haberleri müdürü "Yayını ben yöneteceğim" der. Bu son dakika değişikliğinin nedeni hemen anlaşılır 
   "Büyüklerimizin bir ricası var"dır "Sayın Paşamızın ön plana çıkarılması istenmekte"dir. 
   Bilirler ki, Musa Çözen protokole değil, ilginç olup olmadığına göre yönetir. Oysa "Sayın Paşamız", yani askeri yönetimin adayı MDP Genel Başkanı Turgut Sunalp, çekingen tabiatlıdır, üstelik kızınca tikleri zuhur eder o yüzden kameraların dikkatli olması gerekmektedir. 
   Buna karşın "istenmeyen aday" Turgut Özal'ın ağzı iyi laf yapmaktadır. Onu da gözden düşürmek gerekecektir. Yayın başladığında Özal'ı aydınlatacak spot yanmadığından, ANAP lideri ekranda karanlık ve flu görünür. 
   Ancak Özal her şeye rağmen rahatlığıyla "Sayın Paşamızı" sollar. 
   
   Geçen gün "efsanevi yönetmenimiz"i İstanbul'da evlendirdik. 
   Bu yazıyla, hem onu size tanıtmak, hem de kendisine ve Musa'yı "çözen" gelinimize mutluluklar dilemek istedim. 
   
      
   
</TEXT>
</DOC>
