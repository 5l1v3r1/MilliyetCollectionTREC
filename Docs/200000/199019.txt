<DOC>
<DOCNO> 199019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/soneko19.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dardanel, Japon Tohto Suisan şirketi ile "ortaklığı" görüşüyor... 
</HEADLINE>
<TEXT>

     Dardanel Önentaş Gıda Sanayi A.Ş., bedelli sermaye artırımı çalışmaları kapsamında Japon Tohto Suisan şirketiyle de temasları bulunduğunu bildirdi. 
     Dardanel Önentaş Gıda'dan Borsa'ya gönderilen açıklamada, Yönetim Kurulu Başkanı Niyazi Önen'e atfen basında çıkan haberde, Japon Tohto Suisan'ın şirketin yüzde 50 hissesine talip olduğu ve ilave sermaye artırımı sırasında buna katılacaklarına ilişkin bilgilere yer verildiği kaydedildi. 
     Açıklamada, şirketin sermayesini bedelli tahsisli ve veya tahsissiz surette artırma çalışmalarının devam ettiği belirtilerek, şöyle denildi 
     ''Bu çalışmalarımız sonucu geçtiğimiz Şubat ayı içerisinde 2.4 trilyon lira bedelli ve tahsisli sermaye artırımı gerçekleştirdik. Bunun devamı olarak bedelli sermaye artırımı çabalarımız sürmektedir. Bu kapsamda haberde geçen şirket ile de temasımız bulunmaktadır.'' Sermaye artırımına yönelik alınmış bir karar ya da bildirimi gerektirecek bir aşamanın henüz kaydedilmediği kaydedilen açıklamada, hisse satışı ile ilgili olarak ise şirketlerinin bir ilgisi bulunmadığı bildirildi. 
     
</TEXT>
</DOC>
