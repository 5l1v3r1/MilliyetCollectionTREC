<DOC>
<DOCNO> 196119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/soneko20.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'nin tahvil ihalesinde bileşik faiz yüzde 27.13 oldu... 
</HEADLINE>
<TEXT>

     Hazine'nin bugün düzenlediği, 2 yıl vadeli, altı ayda bir yüzde 12.5 kupon ödemeli Türk Lirası cinsinden sabit kuponlu Devlet Tahvili ihalesinde bileşik faiz yüzde 27.13 olarak belirlendi. 
     İhaleye nominal 2 katrilyon 121 trilyon lira tutarında teklif gelirken, nominal satış 1 katrilyon 346.5 trilyon lira, net satış 1 katrilyon 336.4 trilyon oldu. 
     İhalede bileşik faiz yüzde 27.13, basit faiz ise 25.50 olurken nominal rot satış ise 90.7 trilyon lira olarak belirlendi. 
     Söz konusu tahvil ihalesinde kağıtlar 19 Kasım Çarşamba günü ihraç edilirken, geri ödemesi 16 Kasım 2005 olarak öngörüldü. 
     İhalede katılımcılar 100.000 lira nominal değerli tahvil için fiyat teklifinde bulundu. Söz konusu tahvilin kupon tarihleri 19 Mayıs 2004, 17 Kasım 2004, 18 Mayıs 2005 ve 16 Kasım 2005 olup kuponlar ayrıştırılarak işlem görebilecek. 
     İlk kupon ödeme günü resmi tatil olması dolayısıyla söz konusu ödeme 20 Mayıs 2004 tarihinde yapılacak. 
     
     HAZİNE YARIN İKİ İHALE BİRDEN DÜZENLİYOR 
     Hazine yarın, 168 gün vadeli Türk Lirası cinsinden iskontolu Hazine Bonosu ile 392 gün vadeli Türk Lirası cinsinden iskontolu Devlet Tahvili ihaleleri düzenleyecek. 
     Her iki ihalede satılacak kağıtlar 19 Kasım Çarşamba günü ihraç edilirken, 168 gün vadeli Hazine Bonosu'nun geri ödemesi 5 Mayıs 2004, tahvil ihalesinin geri ödemesi 15 Aralık 2004 olarak öngörüldü. 
     Hazine, bu hafta, Kasım ayının en büyük iç borç ödemesi olan toplam 4 katrilyon 849 trilyon lira ödeme ile 765.1 milyon dolar dış borç servisi yerine getirecek. 
     
</TEXT>
</DOC>
