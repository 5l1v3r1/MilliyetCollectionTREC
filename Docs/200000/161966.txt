<DOC>
<DOCNO> 161966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sondun11.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni komitesi, Türkiye'nin diyalog teklifini geri çevirmiş... 
</HEADLINE>
<TEXT>

     Amerika Ulusal Ermeni Komitesi ANCA , Türk hükümetinin, ''doğrudan diyalog'' başlatmak üzere ANCA ile temasta bulunduğunu, ancak Ermeni toplumunun görüşmek için, sözde Ermeni soykırımının tanınmasını şart koşarak bu isteği geri çevirdiğini ileri sürdü. 
     ANCA'dan yapılan açıklamada, ''Türk hükümetinin görüşme talebinin, ABD kongresindeki soykırım tasarısını bloke etmeye yönelik bir çabanın parçası olduğu'' iddia edildi. 
     Örgütün Başkanı Kenneth Hachikian, ABD'deki Ermeni toplumu liderlerine bir mektup göndererek, ABD'deki Türk diplomatik temsilciliklerinin, Amerika'daki Ermeni örgütleriyle Türkiye'yi temsilen diplomat Ecvet Tezcan'ın biraraya getirilmesi teklifinde bulunduğunu öne sürdü. Hachikian, ''Bu çabanın amacı, Amerikan siyasi camiasını, Ermenilerle doğrudan diyaloğun şu anda devrede olduğu yönünde aldatmaktır. Asıl niyeti, Ermeni toplumunun son dönemde gelişme kaydettiği, Amerikan kongresindeki, Ermeni soykırımının tanınmasına yönelik çabaların rayından çıkarılmasıdır'' ifadelerini kullandı. 
     Türkiye'den görüşme teklifinin, 21 Mayıs'ta, ABD Temsilciler Meclisi adalet alt komitesinde, sözde Ermeni soykırımını dolaylı olarak tanıyan bir tasarının kabul edilmesinin hemen arkasından geldiği de Hachikian'ın mektubunda savunuldu. Türk hükümetinin diyalog başlatma girişiminin, daha önce oluşturulan Türk-Ermeni Uzlaşma Komisyonu gibi, ''suni bir girişim'' olduğu ve ''ABD ile zarar gören ilişkiler bir taraftan onarılmaya çalışılırken, zaman kazanma amacı taşıdığı'' iddia edildi. 
     Hachikian, Amerika'daki Ermeni örgütlerinin temsilcilerinin, Türk hükümet yetkilileriyle görüşmesinin, kongredeki soykırımı tanıma çabalarına zarar vereceğini ileri sürerek, ''Bu çabalara destek vermeyin'' dedi. 
     ANCA'nın İcra Direktörleri Kurulu Başkanı Peter Vosbikian da böyle bir görüşmenin gerçekleşmesi için, sözde soykırımdan başlayarak, Türkiye'nin Ermenistan'a ambargosu, Türkiye'deki Ermeni azınlığa muamelesi ve Yukarı Karabağ barış süreci gibi temel Ermeni meselelerinin ele alınması gerektiğini iddia etti ve ''bu olmayacaksa görüşmeyi istemediklerini'' kaydetti. 
     ABD kongresinin alt kanadı Temsilciler Meclisi ve üst kanadı Senato'ya sunulan benzer yöndeki iki tasarıda, ABD'nin BM soykırım sözleşmesine taraf olmasının 15. yıldönümünün kutlanması istenirken, ders alınması gereken geçmiş soykırımlar arasında, ''Ermeni soykırımı'' iddiası da yer alıyor. Temsilciler Meclisi adalet alt komitesinde kabul edilen tasarı, Başkan Dennis Hastert gündeme aldığı takdirde, Temsilciler Meclisi Genel Kurulu gündemine getirilecek. Senato'da da benzer bir tasarının kabul edilmesine çalışılıyor. 
     
</TEXT>
</DOC>
