<DOC>
<DOCNO> 196174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur16.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinagog'da meydana gelen hasarı belediye karşılayacak... 
</HEADLINE>
<TEXT>

     Şişli Belediye Başkanı Mustafa Sarıgül, bombalı saldırıya uğrayan Beth İsrael Sinagogu'nun bulunduğu Nakiye Elgün Sokak'ta 22'si ağır olmak üzere 60 bina ve işyerinde hasar tespit edildiğini bildirdi. 
     Sarıgül, Şişli Nakiye Elgün Sokak'taki incelemelerinin ardından yaptığı basın açıklamasında, halen devam eden hasar tespit çalışmalarına göre patlamada, 22'si ağır olmak üzere 60 bina ve işyerinde hasar oluştuğunu söyledi. 
     Hasarların büyük bölümünün kapı ve pencerelerde meydana geldiğini ifade eden Sarıgül, şöyle konuştu 
     ''Bu bombalı saldırı, dünya insanın barışına, Türkiye Cumhuriyeti'nin manevi şahsiyetine karşı yapılan saldırıdır. Bu tür oyunlara gelmeyelim. Terör lanetine karşı daha güçlü olalım. Bombalı saldırı nedeniyle oluşan hasarın tespiti için İçişlere Bakanlığı'nca kurulmuş bir komisyon var. Ayrıca bu sokaktaki işyerlerinin tamamına yakını sigortalı. Sigorta şirketleri de çalışmalarına başladı. 
     Sinagogda meydana gelen hasar, belediyemiz tarafından karşılanacak. Sinagog, en kısa sürede onarılarak ibadete hazır hale getirilecek. Hasar oluşan diğer binalar açısından hasarı karşılayabilme olanağı bulunmayan bina sahiplerinin belediyemize müracaatları halinde bu hasarlar da belediyemiz tarafından karşılanacaktır.'' Sarıgül, mağdur vatandaşlardan bu konuda 0 800 211 33 00 numaralı ücretsiz telefonu aramalarını istedi. 
     Şişli Belediye Başkanı Sarıgül, yardımda bulunabilecek hayırsever vatandaşların da aynı telefonu arayabileceklerini kaydetti. 
     Belediye Başkanı Sarıgül, sokaktaki yaşamın bu akşam çalışmaların tamamlanmasıyla normale dönebileceğini söyledi. 
     
</TEXT>
</DOC>
