<DOC>
<DOCNO> 154585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun27.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, polisten sakıncalı Rumlar için "kara liste" istedi 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Türklerine karşı suç işleyen sakıncalı Rumların KKTC'ye geçişinin önlenmesi için ''kara liste'' hazırlanmasını istedi ve bu amaçla Polis Genel Müdürü Erdem Demirbağ ile bugün bir görüşme yaptığını açıkladı. 
     Cumhurbaşkanı Rauf Denktaş, Ulusal Halk Hareketi'nin bir kolu olarak faaliyet gösteren Ulusal Kadın Hareketi'nden kalabalık bir heyeti kabulünde yaptığı açıklamada, 1974'te iki Türkün ölümünden sorumlu tutulan eski bir EOKA'cı Rum'un köyü ziyaretiyle Akdeniz köyünde dün yaşanan olaya değinerek, özetle şunları kaydetti 
     ''Polis, haber alıncaya kadar Rum kaçırıldı. Bir 'kara liste' hazırlansın ve bu gibiler bu listeye konulsun. Geçmiş dosyalardan da isimler belirlensin ve her polisin önünde bu 'kara liste' olsun ki bu gibi insanlar geçmesin. Kendilerine bir şey yapılabilir, ortalık yine karışır. Bunları önlememiz lazım. Eskiden de dolaşım özgürlüğünün olması için karşılıklı 'kara listeyi' verelim demiştik. Şimdi bunun zamanı geldi.'' Geçişlerin serbest bırakılmasıyla birlikte mülkiyet konusunda endişeler yaşandığına işaret eden Denktaş, şöyle konuştu 
     ''Bazı insanlarımız 'acaba bizi malımızdan atacaklar mı' diye endişeye başladı. Endişeye lüzum yok. Devletimizin verdiği tapu var ve bu geçerlidir. Bunu kimse geçersiz addedemez. Biz Rum'un hakkını yemiyoruz. Karşı tarafta mal mülk bırakıldı. Tazminatlara biz razıyız. Takas da konuşuruz. Rum tarafı Türklerin bıraktığı birçok emlak haksız yere istimlak etti. Sözde bir yerlere para yatırdı, kimsenin haberi yok. Bunların hep tazmin edilmesi, görüşülmesi, gerekirse mahkeme yoluyla halledilmesi gerekir.'' Ulusal Kadın Hareketi'nin Rum pasaportuyla ilgili görüşlerinde haklı olduğunu ifade eden Denktaş, ''kapıları açarak müzakere zemini oluşturmayı hedeflediklerini'' yineledi. 
     
     ''SERBEST GEÇİŞLERİ DESTEKLİYORUZ'' 
     Ulusal Kadın Hareketi Başkanı Pervin Gürson, serbest geçişlere destek verdiklerini belirterek, KKTC Bakanlar Kurulu'nun konuyla ilgili kararını ''yerinde, zamanında ve çağdaş bir düzenleme'' olarak niteledi. 
     ''Karşılıklı geçişlerin serbest bırakılmasıyla iki devlet gerçeğinin pekiştiğini ve Rumların Kıbrıs Türkünün özgür, bağımsız olarak yaşadığını gözlemleme olanağı bulduğunu'' dile getiren Gürson, Rumların pasaport göstererek KKTC'ye geçmelerinin de devlet varlığının tescili anlamına geldiğini kaydetti. 
     Geçişlerle birlikte bazı önlemlerin alınması gerektiğini kaydeden Gürson, Akdeniz köyünde dün yaşanan olayı örnek göstererek, ''Rum katillerin'' yer alacağı bir ''kara liste'' hazırlanmasını ve bu kişilerin KKTC'ye geçmeleri halinde tutuklanmalarını istedi. ''Akdeniz köyünde 2 Türk'ü katleden bir Rum'un dün Cumhuriyetçi Türk Partililer rehberliğinde köye gittiğini ve şehit eşlerinden birinin polise başvurduğunu'' ifade eden Gürson, buna rağmen ilgili Rum'un tutuklanmamasından yakındı. 
     
     RUM PASAPORTU ALANLAR 
     Kıbrıslı Türklerin Rum pasaportu almalarından da rahatsızlık duyduklarını söyleyen Gürson, ''çift vatandaşlık konusunun yasayla düzenlenmesini ve ikinci bir vatandaşlık isteyenlere Bakanlar Kurulu'ndan izin şartı getirilmesini'' istedi. Gürson, çift vatandaşlık alanlara, KKTC'de seçme ve seçilme hakkı verilmemesi gerektiğini kaydetti. 
     Ulusal Kadın Hareketi Başkanı Gürson, Vakıf toprağı niteliğindeki Maraş'ın mülkiyeti KKTC'de kalmak kaydıyla yerleşime açılmasına destek verdiklerini de ekledi. 
     
</TEXT>
</DOC>
