<DOC>
<DOCNO> 170818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/guncel/gun04.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukata türban soruşturması... 
</HEADLINE>
<TEXT>

   Ankara Adliyesi'nde türbanla dolaştıkları iddiasıyla Ankara Barosu'na kayıtlı üç avukat hakkında soruşturma başlatıldı 
   TÜRKER KARAPINAR Ankara 

   
   Ankara Barosu'na kayıtlı üç avukat hakkında, Ankara Adliyesi'nde cüppeliyken türbanla dolaştıkları, mahkeme kalemlerine başları kapalı girdikleri iddiasıyla soruşturma başlatıldı. Üç avukat hakkındaki soruşturma, Türkiye Barolar Birliği'nin TBB avukatların görev yaparken giyecekleri kılık - kıyafeti düzenleyen Meslek Kuralları'nın "Avukatlar ve Avukat Stajyerleri mesleğe yaraşır bir kılık ve kıyafetle başları açık olarak mahkemelerde görev yaparlar" ifadesini içeren 20. maddesine göre açıldı. Soruşturma, hukukçular arasında kamusal alan tartışması başlattı. Meslek kurallarına göre türbanın duruşmalarda yasak olduğunu belirten bazı avukatlar, duruşmalar dışında adliyelerde istenildiği gibi giyinilebileceğini savundu. Avukatlar, baronun, avukatın müvekkiliyle hangi kılık ve kıyafetle görüşeceğine ise karışamayacağını vurguladı. Bu görüşe karşı çıkan bazı hukukçular ise mahkeme kalemlerinin, mahkeme sözcüğünü içerdiğini belirterek, avukatların kalemlere türbanla giremeyeceğini ve büroda müvekkiliyle görüşen avukatın, yine meslek kurallarına uygun davranması zorunluluğu olduğunu kaydetti. Soruşturmayla, üç türbanlı avukata, kınama, meslekten geçici uzaklaştırma, sürekli uzaklaştırma gibi cezalar verilebilecek. 
   
   
   
   
   
</TEXT>
</DOC>
