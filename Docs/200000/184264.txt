<DOC>
<DOCNO> 184264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/yazar/altan.html </URL>
<DATE> 2003/09/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bazen sinsi bir yağmur insanın yüreğinde... 
</HEADLINE>
<TEXT>

   
   Havanın durumunu saptayan meteoroloji... Sıcaklar geliyor, yahut soğuklar geliyor, yahut yağmurlar geliyor hava bulutlu olacak, yahut rüzgarlı olacak... 
   Bazen galiba insanın da meteorolojik bir durumu oluyor. Sanki içi bulutlanıyor, sinsi bir yağmur başlıyor sanki içinde kendinin dahi farkına varamadığı garip sis yığınları... 
   Olaylara tepeden bakabilme gücünün özeniyle konuşuyor, şurdan burdan anılar anlatıyor, bir gıdım mizahi dozu da olan analizler yapıyor, hatta gülüyorsun da... 
   Ama içinin meteorolojik durumu dışarıdan görünmese de, bulutlu, sisli, anlamsızlık ufuklarının ötelerine doğru kaymış gibi... 
   
   ABD'de "başkanlık" seçimlerine bir yıl kaldı isterseniz "daha bir yıl var" da, diyebilirsiniz... 
   Yani bir yıllık bir süreyi, yeğleyeceğiniz bir üslup aracılığıyla, kısa da gösterebilirsiniz, uzun da... 
   ABD'de "başkanlık" seçimlerine bir yıl kaldı... 
   Yahut, "daha bir yıl var"... 
   
   Demokrat Parti'nin başkanlık adayı adaylarından, eski NATO Başkomutanı Org. Clarke, fena bindirmeye başladı Başkan Bush'a Irak savaşlarının saçma sapan bir kargaşaya dönüştüğünü ön plana çıkararak... 
   Başkan Bush ise, Irak savaşlarının terör eylemlerinin frenlenerek, evrensel demokrasinin yaygınlaşmasına ve dolayısıyla ABD'nin çıkarlarına uygun biçimde sürdüğünü ilan edip durmada... 
   Irak'ta ölenler - bilerek, bilmeyerek - dünyanın ve ABD'nin çıkarları için mi ölüyorlar yoksa Başkan Bush'un, gelecek seçimlerde başkanlığı yeniden kazanması, yani Bush'un çıkarları için mi 
   Yanıt, koşullanmalara, yahut siyasal eğilimlere göre değişik... 
   
   Bizim kuşağın gitgide azalan ve bazılarının artık tatil bölgelerine yerleşmiş olduğu, ünlü kalemlerinden gelen telefonlar... Yıllarca sürmüş dostluklardan sonra, yine yıllarca habersiz kalmak birbirinden... 
   Ve birden telefonlarda onların sesi... 
   
   Adımı bir dergide ilk kez basılmış olarak gördüğümde, lise 9. sınıftaydım, yıl 1942... 
   "Yazı"ya layık olabilme çabalarıyla geçip gitmiş 60'ı aşkın yıl... 
   Rus casusu olma suçlamalarından, viskici olma suçlamalarına dinsizlik suçlamalarından, "döndü" suçlamalarına kadar yaygın bir suçlama tufanı ortasında... Ayrıca 300'ü aşkın ağır ceza davası... 
   
   Aklıma mı gelirdi, ta Sibirya'nın kuytularından, Kanada'nın bilmediğim bölgelerine kadar değişik yaşların yazı dostlarından, elektronik postayla oluşturulmuş, bir gönül orkestrasının senfonisiyle karşılaşacağım .. 
   Ve Türkiye yönetiminin doruklarından yansıyan insancıl bir kibarlık iş dünyasının ortak yaşlardaki doruklarından tıp dünyasının doruklarından çocukluk yıllarındaki mahalle arkadaşlarının sağ kalmış olanlarından... 
   "Yazı"ya layık olabilme tutkunluğunun bedelleri, sadece eksilerden mi geçiyor 
   İçini sinsi yağmurların, bulutların, sislerin kapladığı dönemlerde, galiba artılardan da geçiyor... 
   
   National Geographic'in son sayısında "21. Yüzyılda Köleler" adlı, uzun bir inceleme var... 
   Salt cinsel bir araç olarak, itile kakıla, dövüle sövüle, büyük ve gelişmiş kentlerin gizli pazarlarında satılan genç kadınlar, küçücük çocuklar... 
   Ve bu sopalı, zincirli gizli kadın ve çocuk pazarlarına karşı uğraş veren örgütler... 
   Hala daha 27 milyon insan esaret altındaymış. 
   Milyarlarcası da, yoksulluk ve hatta açlık sınırının altında... 
   Ya silahlara yılda harcanan para 900 milyar dolar... 
   Başkan Bush da, sanırım biraz daha artırdı bu toplamı... 
   
   Basın dünyasının zarif dostlarına tek tek teşekkür edebilir miyim ki 
   Ya yönetim dünyasının en doruktaki otoritelerine 
   Ortaya salt bir övünme çıkmaz da, ne çıkar 
   Bir de gıyabi dostlar var değişik kuşaklardan ve dünyamızın değişik coğrafyalarından... 
   
   Irak'a asker gönderip göndermemek... 
   Ama işte galiba, insanın da meteorolojik bir durumu oluyor bazen. Sanki içi bulutlanıyor, sinsi bir yağmur başlıyor sanki içinde... 
   Ve şaşıp kalıyor, yazıyı sevmişlerin bir anda ortaya çıkıveren gönül orkestrasına... 
   
      
   
</TEXT>
</DOC>
