<DOC>
<DOCNO> 156852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/soneko18.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi Barışı'na inşaatçılardan büyük ilgi... 
</HEADLINE>
<TEXT>

     Vergi Barışı uygulamasına en fazla rağbeti il olarak ''İstanbul'', mükellef grubu olarak da ''inşaat taahhüt işi yapanlar, ihracatçı ve ithalatçılar ile avukatlar'' gösterdi. 
     Gelirler Genel Müdürlüğü verilerine göre, İstanbul'da vergi barışından yararlanmak için işlem yapılan dosya sayısı 959 bin 366 olarak gerçekleşti. Bu şekilde vergi barışından yararlananların yüzde 27.61'ini İstanbullular oluşturdu. Bu işte başvuru tutarı da, 2 katrilyon 677 trilyon 493 milyar lira olarak belirlendi. Böylece İstanbul, vergi barışı başvuru tutarının yüzde 41.1'ini tek başına üstlendi. 
     Uygulamadan yararlanmak isteyenlerin sayısı Ankara'da 322 bin 7, İzmir'de ise 263 bin 991 olarak tespit edildi. Bu çerçevede başkentte 734 trilyon 368 milyar, İzmir'de de 476 trilyon 211 milyar liralık vergi borcu yeniden yapılandırıldı. 
     
     EN ÇOK KİMLER YARARLANDI 
     Kesinleşmiş vergi alacakları bazında vergi barışı uygulamasından en fazla inşaat-taahhüt işi yapanlar yararlandı. Bunu nakliyeciler, ihracat ve ithalatçılar, konfeksiyon imalatçıları, turizm işletmecileri, inşaat işi yapanlar, reklam hizmetleri, konfeksiyon ticareti yapanlar, gıda maddeleri toptan ticareti yapanlar ve bakkallar izledi. 
     Kesinleşmemiş veya dava safhasındaki vergi borçluları arasında da uygulamadan en fazla yararlananlar da, telekomünikasyon hizmeti verenler, otelciler, ihracat ve ithalatçılar, inşaat işi yapanlar, tekstil ürünü toptan ticareti yapanlar, inşaat-taahhüt işi yapanlar, dernekler, kumaş toptancıları, seyahat ve turizm işletmeleri ile oto alım-satım toptan ticareti yapanlar şeklinde sıralandı. 
     Matrah arttırımına ise gelir vergisi mükellefleri arasında en fazla avukatlar, eczacılar, doktorlar, inşaat müteahhitleri, kira geliri elde edenler, meyve-sebze komisyoncuları, kuyumcalar, fason konfeksiyon imalatçıları, inşaat-taahhüt işi yapanlar ve bakkallar rağbet gösterdi. 
     Kurumlarda ise matrah arttırımına en çok inşaat-taahhüt işi yapanlar, ihracat ve ithalatçılar, inşaat işi yapanlar, konfeksiyon imalatçıları, gıda toptancıları, inşaat şirketleri, konfeksiyon toptancıları ve satıcıları, turizm işletmeleri, reklam hizmetleri, perakende gıda ticareti yapanlar ile kumaş toptancıları yöneldi. 
     
     KAMU KURULUŞLARI 
     Vergi barışından yararlanan kamu kuruluşları ile yerel yönetimlerin sayısı ise bin 785 oldu. 
     Bunların bin 343'ünü belediyeler, 14'ü büyükşehir olmak üzere 176'sını belediyeler, 162'sini belediye şirketleri, 162'sini KİT'ler, diğerlerini de KİT'lere ait ortaklık ve iştirakler ile il özel idareleri ve bağlı kuruluşlar oluşturdu. 
     Kamu kuruluşları uygulama çerçevesinde 742 trilyon 676 milyar 932 milyon lirası vergi aslı, 648 trilyon 359 milyar 487 milyon lirası TEFE tutarı olmak üzere toplam 1 katrilyon 392 trilyon 36 milyar lira vergi ödeme taahhütünde bulundu. 
     
</TEXT>
</DOC>
