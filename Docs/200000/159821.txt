<DOC>
<DOCNO> 159821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/ekonomi/eko02.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cannes Lions'ta Milliyet farkı 
</HEADLINE>
<TEXT>

Milliyet'in Cannes Lions Uluslararası Reklam Festivali'nin temsilciliğini almasıyla Türkiye'den katılım arttı. Festivale bu yıl Türkiye'den 69 çalışma katılıyor 
     EKONOMİ SERVİSİ 

     Geçen yıl Türkiye'den sadece 15 adet çalışmanın yarışmaya katıldığı Cannes Lions Uluslararası Reklam Festivali'ne Türkiye bu yıl toplam 69 adet iş ile katılıyor. Bu sene 50'ncisi gerçekleştirilecek Cannes Lions Uluslararası Reklam Festivali'ne Türkiye'den katılımın hemen her kategoride arttığı gözlenirken basın ve açık hava kategorisinde 44 adet çalışma Türkiye adına yarışacak. 
     Konu ile ilgili bir açıklama yapan Milliyet ve Simge Reklam Grubu Başkanı Viki Habif, "Geçen sene Cannes Lions temsilciliğini aldıktan sonra Milliyet festivale Türkiye'den katılımın artması için birçok etkinlik düzenledi. Basın ve açık hava kategorisinde geçen sene yarışmaya Türkiye'den 6 çalışma iştirak etmişti" dedi. 
     
     Katılım en fazla 'basın'da arttı 
     Viki Habif şöyle devam etti 
     "Milliyet'in düzenlediği ve 1 Mart 2002 - 1 Mart 2003 tarihleri arasında gazetelerde yayımlanan ilanların değerlendirildiği basın ilanları yarışması sonucunda kazanan 6 adet çalışma bu sene Milliyet aracılığıyla festivale katılıyor. Bu ilanlara ek olarak Türkiye'nin önde gelen ajanslarından 3. Kuşak, Ajans Ultra, Cenajans, Güzel Sanatlar Saatchi Saatchi, Leo Burnett, Medina Turgul, Rafineri ve TBWA tarafından gönderilen ilanlar ile Türkiye'den gönderilen çalışmaların 44'e çıkması son derece önemli." 
     Bu sene Ajans Ultra, Baba Film prodüksiyon şirketi , Cenajans, Fikir Merkezi, Güzel Sanatlar Saatchi Saatchi, Mirage Reklam Hizmetleri ve TBWA tarafından gönderilen 14 adet reklam filminin ilgili kategoride yarışacağına dikkat çeken Habif, katılımın 1998'den beri en yüksek seviyede olduğunu vurguladı. Geçen sene katılımın olmadığı medya satın alma kategorisinde de bu sene Lowe Tanıtım Hizmetleri, OMD Turkey, TBWA ve Zenithmedia tarafından gönderilen 8 çalışmanın yarışacağını belirten Habif, internet kategorisinde de Türkiye'den Make Fresh Media ve Rafineri tarafından gönderilen 3 çalışmanın bulunduğunu söyledi. 
     

</TEXT>
</DOC>
