<DOC>
<DOCNO> 183331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/yazar/sazak.html </URL>
<DATE> 2003/09/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Irak'a asker sorunu 
</HEADLINE>
<TEXT>

   
   Türkiye'nin aylardır 'değişmeyen' gündem maddesi olan Irak'a asker gönderme sorunu bugün MGK'da ele alınacak. Meclis'in ekim ayında açılacak olması ve New York'ta başlayacak BM toplantıları nedeniyle MGK'dan kesin bir karar çıkması beklenmiyor. 
   1 Mart tezkeresinde olduğu gibi hükümet top çevirmeye devam ediyor. ABD'nin yeni Ankara Büyükelçisi Eric Edelman da, ısınma turlarını sürdürüyor. Büyükelçinin Başbakan Erdoğan ve CHP lideri Baykal ile yaptığı temaslar dikkat çekici. 
   Erdoğan, ABD Büyükelçisine 'Irak'a asker gitmesine taraftarım ama ABD de yardımcı olsun' demiş. 
   ABD nasıl yardımcı olacak 
   Savaş tezkeresinde yaşandığından farklı olarak bu defa sorun Türkiye kamuoyu değil ki, ABD'nin Irak yönetimini ve Kuzey Irak'taki Kürt liderleri ikna etmesi gerekiyor. 
   Türk askerini Irak'ta istemeyen onlar 
   İstenmeyen bir ülkeye nasıl gidilecek 
   Bağdat'ta devriye gezen Amerikan askerleri, 'Biz artık yorulduk, eve dönmek istiyoruz, Türk askeri yerimizi alsın' şeklinde çağrıda bulunuyor diye Türkiye, binlerce gencini Irak bataklığına neden göndersin Halı sahada maç daveti yapılmıyor ki, 'Haydi arkadaşlar Bağdat'a gidiyoruz' denilsin. Iraklılar, ülkelerinde 'yabancı güç' istemiyor. ABD'yi de, komşu ülkelerden gelecek olanları da 'işgalci' görüyorlar. Böyle bir ortamda Türkiye Bağdat'a gidip ne yapacak Oraya giden askerlerin temel görevi Irak'ı yapılandırmaktan öte kendi can güvenliklerini sağlamak olacak. 
   Bush yönetimi tam bir batağa saplandı. 
   Berkeley Üniversitesi'nin saygın siyasal bilimcisi Prof. Leslie Lipson'un 'Uygarlığın Ahlaki Bunalımları' adıyla Türkçeye kazandırılan yapıtında bir deyim var 'Tanrıların mahvetmek istediği insanlar önce çıldırırmış ' 
   Bush yönetimi, 11 Eylül gibi dünyanın lanetlediği bir terör eylemini yeni savaşların miladı saymak yerine, yoksulluğu önlemeye, 'insanlığın mazlumiyeti'ni yükseltmeye dönük politikalarla mahkum etmeye çalışsa yeni çılgınlıkların önü açılmazdı. 
   1991 yılındaki Birinci Körfez Savaşı sonuçları adeta yeniden yaşanıyor. Prof. Lipson Baba Bush'u da açmaza sokan çelişkileri şöyle eleştirmiş 
   "Başkan Bush tarafından Kongre'ye gönderilen bütçenin amacı on kentteki çocuk ölümleriyle savaşmaktı. Bunun için ana çocuk sağlığı merkezleri ve hizmetleri merkezinden 58 milyon dolar ayrılacaktı. Diğer bir deyişle, önce başka bir ülkenin askeri üslerini ve altyapısını tahrip etmek için milyarlarca dolar harcayacak, bunu yapmışken, birkaç milyarı da hasarı gidermek için ödeyecektik. Bu esnada ABD kendi yoksullarını ihmal etmekteydi. Halk ve ana çocuk merkezlerinden alınacak para, bir F 117A savaş uçağının yarısı tutarındaydı." 
   Irak politikası oğul Bush'a da seçim kaybettirecek 
   
      
   
</TEXT>
</DOC>
