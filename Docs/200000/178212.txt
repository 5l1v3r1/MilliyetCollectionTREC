<DOC>
<DOCNO> 178212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/soneko17.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmle birlikte bira pazarı da büyüdü... 
</HEADLINE>
<TEXT>

     Anadolu Efes Biracılık ve Malt Sanayii A.Ş. Türkiye Bira Grubu Genel Direktörü Serdar Bölükbaşı, Türkiye'de bira pazarının büyüme gösterdiğini söyledi.Bölükbaşı, Anadolu Efes Biracılık ve Malt Sanayi A.Ş. İzmir İşletmesi'nin 34. faaliyet yılı nedeniyle 10, 15, 20 ve 25 yılını dolduran personele plaket verilmesi töreninde yaptığı konuşmada, Anadolu Üniversitesi ile ''Kurum Kültürü Oluşturma'' projesini bir yıldır uyguladıklarını belirtti. 
     Efes grubunun ''dayanışma, girişimcilik, çağdaşlık ve mükemmeli'' hedeflediğini kaydeden Bölükbaşı, Efes'in ''bir Türk'' markası olduğunu ve bölgesel güç olmayı sürdürdüğünü söyledi. 
     Bölükbaşı, 1.500 çalışan personelden 300'ünün ''Kurum Kültürü Oluşturulması'' çalışmasına katıldığını dile getirdi. 
     Basın mensuplarının çeşitli sorularını da yanıtlayan Bölükbaşı, Tekel'in Alkollü İçecek Bölümü'nün özelleştirilmesinde ''ihale şartnamesi'' almadıklarını kaydederek, şunları söyledi 
     ''Efes hafif alkollü ve alkolsüz içecek grubunda ön plana çıkmış bir markadır. Pazar payı da yüzde 78 sevilerine ulaşmıştır. Tekel ile ilgili gelişmeleri yakından izleyeceğiz ancak, ihale şartnamesi almadık. Kendi konsantrasyonumuza devam edeceğiz. Bizim konsantrasyonumuz hafif alkollü içecekler üzerinedir. Balkan ülkeleri ve Rusya'da önemli bir çizgi yakaladık. Sırbistan, Ukrayna gibi ülkelere de açılma projemiz var. Çabamız, bölgesel güç ve marka olmaktır.'' Yılın ilk altı ayında Türkiye'de bira satışlarında düşüş gözlendiğini ancak, üçüncü çeyreğinde turizm bölgelerindeki doluluk oranının bira satışlarına da yansıdığını anlatan Bölükbaşı, ''Bira pazarı büyüme gösteriyor. Efes olarak, şu anda geçen yılkı satışlarımızın da yüzde 7.8 üstündeyiz'' dedi. 
     
</TEXT>
</DOC>
