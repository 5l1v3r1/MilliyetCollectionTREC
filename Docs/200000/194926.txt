<DOC>
<DOCNO> 194926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/siyaset/siy06.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder Diyarbakır'a gidecek mi 
</HEADLINE>
<TEXT>

   Şubatta Türkiye'ye gelecek Alman Başbakanı Gerhard Schröder'in Diyarbakır'a da gideceği iddiası doğrulanmadı 
   UTKU ÇAKIRÖZER Ankara 

   
   Türk işadamlarıyla önceki gün buluştuğu yemekte, AB üyeliği için 2004'e destek sözü veren ve "Söyleyin Erdoğan'a, çok iyi gidiyor" diyen Almanya Başbakanı Gerhard Schröder, Başbakan Recep Tayyip Erdoğan'ın resmi konuğu olarak şubatta Türkiye'ye gelecek. 
   Ankara'da "AB üyeliğinizi en fazla biz destekliyoruz" mesajı verecek olan Schröder, Almanya'da haziranda yapılacak Avrupa Parlamentosu seçimlerine yönelik ülkesindeki Türklerin tam desteğini sağlamaya çalışacak. Erdoğan da Schröder'le yapacağı görüşmede "Kıbrıs sorununun çözümü karşılığında Türkiye ile müzakereleri başlatma" garantisi almaya çalışacak. 
   İki günlük ziyaretin ilk gününü Ankara'da geçirecek olan Schröder'in, ikinci gün ise Alman firmalarının yatırımlarının bulunduğu Adana, Bursa ya da İzmir'e gidebileceği belirtildi. Diyarbakır'ın da programa dahil edileceği iddialarını doğrulamayan yetkililer, programın henüz netleşmediğini, ancak isterse gidebileceğini belirterek, "Schröder'in Diyarbakır'a gitmek için ısrarcı olacağını zannetmiyoruz" dedi. 
   
   
   
   
   
   
   
</TEXT>
</DOC>
