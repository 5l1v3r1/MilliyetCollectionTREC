<DOC>
<DOCNO> 169261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/yazar/sazak.html </URL>
<DATE> 2003/07/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İzmir, Piriştina, CHP 
</HEADLINE>
<TEXT>

     Doğru tercih 
     İzmir, 1970'li yıllardan bu yana 'solun kalesi' özelliğini koruyor. 12 Eylül sonrası dağınıklık dönemi hariç kent, 'sosyal demokrat belediyecilik' anlayışıyla yönetiliyor. 
     1999 seçimlerinde İzmir'de DSP yüzde 40.27, CHP yüzde 9.77 oranında oy alarak yüzde 50'yi yakalamıştı. 
     Ahmet Piriştina bu güçle işbaşı yaptı. 
     Ancak 3 Kasım 2003 seçimlerinde 'gerileme' başladı. Dokuz Eylül Üniversitesi'nden Yrd. Doç. Hakkı Uyar'ın yaptığı İzmir'le ilgili araştırma günümüze ışık tutmaktadır 
     "18 Nisan 1999 seçimlerinde DSP'nin elde ettiği başarıyı yüzde 40 CHP yakalayamadı. 3 Kasım'da CHP oyları yüzde 30'u aşamamıştır. Eriyen DSP oyunun yüzde 1 - 2'ye düştü yüzde 38'lik oranın önemli bir bölümü CHP'ye gelmemiştir. CHP, DSP oylarının yarısını alabilmiştir. DSP seçmeni CHP'ye yöneleceğine - tepkisel olarak - Genç Parti'ye oy vermiştir. 
     İzmir'de GP'ye oy veren seçmenlerin yüzde 40'ı bir önceki seçimde DSP'ye oy vermiştir. 
     DSP'nin 18 Nisan seçimlerinde aldığı oyların yüzde 50'sini CHP, yüzde 40'ını GP almıştır. DSP seçmeninin yüzde 10'u İzmir toplamı yüzde 20 sandık başına gitmemiştir. Sandık başına gitmeyenlerin yarısı, tüm seçmenlerin yüzde 10'u CHP'ye oy verebilecek nitelikte seçmenlerdir." 
     Önümüzdeki yerel seçimde AKP'yi geriletmenin tek yolu solun 3 büyük kentteki belediyeleri kazanması olur. 
     İzmir'de 'Piriştina' faktörü de eklendiğinde CHP'ye gitmeyen DSP oyları için 'çekim alanı' yaratacak başarılı adayla sol rahat kazanır. 
     AKP - Uzanlar savaşının Genç Parti'yi yaralaması ve merkez sağın bölünmeye daha açık olması da Ahmet Piriştina'nın İzmir'de yüzde 30 - 35 oyla CHP'den kazanma şansını yükseltiyor. 
     Piriştina, DSP'den ayrılmakla doğru yaptı. 
     Çünkü bu partinin Ecevit'siz nasıl yapılanacağı meçhul. Ecevit'in kasım kongresinde çekilip çekilmeyeceği de belirsiz. Ahmet Piriştina istifa gerekçesini 'Ecevit'in ayrılacak olmasına' bağlarken DSP lideri 'hayal kırıklığına uğradığını' belirtiyor ve 'çekilmeyeceğini' duyuruyor. 
     Keşke Ecevit geçen kurultayda 'onursal başkanlığa' çekilip partinin önünü açsaydı. Yeni bir liderlik altında DSP ne bugünkü yüzde 1 - 2'ler düzeyine düşer ne de Türkiye 3 Kasım seçimleriyle AKP'ye teslim olurdu. 
     2004 Nisan'ındaki yerel seçimler derlenip toparlanma konusunda son şans. İzmir'den sonra Ankara ve İstanbul'da da akılcı çözümler üretilmeli. AKP kazanırsa, iktidar 2007'den önce seçime gitmez, Tayyip Erdoğan'a Çankaya yolu açılır. 
     Türkiye'yi erken seçime götürme sorumluluğu CHP'dedir. 
     
     

</TEXT>
</DOC>
