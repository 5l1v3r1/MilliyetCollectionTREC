<DOC>
<DOCNO> 158571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/ekonomi/aeko.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi su ve benzin, sonra 2.5 milyar dolarlık ticaret 
</HEADLINE>
<TEXT>

Ambargo kalktı, Türk şirketleri Irak'ta bürolarını açmaya başladı. ABD Ordusu'na su ve benzin satışının yanı sıra, Irak ile ticarette eski günlere dönüşün yolu açıldı 
     EKONOMİ SERVİSİ 

     Birleşmiş Milletler BM Güvenlik Konseyi'nin, Irak'a ambargoyu kaldırması ile birlikte, şu sıralar Irak'taki ABD Ordusu'na su ve benzin satan Türkiye'nin, bu ülkeye yönelik doğrudan ihracatı önündeki en önemli engel kalkmış oldu. Türkiye'nin bu ülke ile ticaretinde 1990 öncesindeki gibi 2.5 milyar dolarlık rakamlara ulaşmasının yolu açıldı. 
     Maliye Bakanı Kemal Unakıtan, işadamlarının bölgeye giderek işleri takip etmesini istedi. Unakıtan, "Türkiye Irak'ın yeniden yapılandırılmasında hakkı olan yeri alacak. Bunu bilin. Yakında da göreceksiniz. Neden, Irak'ı Türk müteahhitlerimiz, işadamlarımız çok iyi biliyor. Çevre komşulara bakın, burada yıldız Türkiye. İşadamlarımızın gidip işleri takip etmesi lazım. Şik yet yok, takip edeceğiz. Şu anda Irak'a ihracat başladı bile. Amerikalılara biz benzin satıyoruz. Şu anda tankerle gidiyor Habur'dan. Bir takıntıları da olmuştu, hallettim. TÜPRAŞ'dan yükleyip gönderiyoruz. Sularını da bizden alıyorlar" dedi. 
     
     'Önemli bir kapı açılıyor' 
     Türk Sanayicileri ve İşadamları Derneği Başkanı Tuncay Özilhan da Irak'ta önemli bir kapı açıldığını söyledi. Özilhan, "Kısıtların kalkması, normal ticaretin başlaması Türkiye'nin menfaatine olacak. Türkiye bölgede olmasından, müteahhitlik tecrübesinin güçlü olmasından dolayı Amerikalılardan da kontratlar alacak. Müteşebbisimiz elinde çantasıyla gidip yerel müteşebbislerle de muhakkak iş geliştirecektir. Çok önemli bir kapının açılmak üzere olduğuna inanıyorum" diye konuştu. 
     
     Suları Türkiye'den gidiyor 
     ABD Ordusu'nun su ihtiyacını Haylat Su karşılıyor. Şirketin Genel Müdürü Adnan Eren, "Resmi tedarikçisiyiz. Meclis'teki vetoya kadar satış yapıyorduk. Ancak, Meclis'te karar çıkmayınca satışı durdurdular. İki ay alım yapmadılar. Bu ayın başında tekrar alıma başladılar. Bu yıl ABD askerlerine toplam 1 milyon dolarlık ihracat yapmayı bekliyoruz. Bağdat bölgesi için dağıtım kanalları arıyoruz. Kuralların belirlenmesiyle ticaretin yılsonunda normale dönmesini bekliyoruz" dedi. 
     Yeni otorite olarak ABD'nin aksi bir politika izlememesi halinde, Irak ile sınır komşusu Türkiye, ticari ilişkilerini en hızlı geliştirecek ülkelerden biri olarak gösteriliyor. Türk ihracatçısının bu ülkeyi tanıması da önemli bir başka avantaj. Irak iş çevreleriyle uzun yıllar iş yapan Türk şirketleri, eski ticari ilişkilerini canlandırmak için harekete geçmiş durumdalar. 
     
Şirketler büro açıyor eski iş ortakları aranıyor      ABD'nin Irak faaliyetlerini koordine eden Yeniden İnşa ve İnsani Yardım Bürosu'na ORHA şimdiye kadar üç Türk temsilci gönderildi. TİKA, Ulaştırma Bakanlığı ve Ro - Der temsilcilerinden sonra UND, TOBB gibi kuruluşların da kısa zamanda temsilci göndermeleri gündemde. 
     Dün, Dışişleri Bakanlığı'nda Irak konulu toplantı gerçekleştirildi. Toplantıda Irak ile ilgili gelişmeler değerlendirildi. Toplantı sonrası bilgi veren Türk Irak İş Konseyi Başkan Yardımcısı Bilgin Aygül, Forum Fuarcılık dahil 13 Türk şirketinin Irak'ta büro açtıklarını belirtti. 
     
     Eski kontratlar belirsiz 
     Aygül'ün verdiği bilgiye göre Irak'ta Dış Ticaret Müsteşarlığı'nın temsilciliği faaliyete geçti. Nakliyeciler ciddi bir çalışma içinde. Son 1.5 aydır 3 bin 500 kamyon Irak'a geçiş yaptı. Savaş öncesi Irak'ta iş yapan bin civarında Türk işadamı tekrar bu ülkeye gitmek için arayış ve girişimler içinde. SEK, Irak için özel bir komite kurdu. DYO, savaş öncesi iş yaptığı Iraklı işadamlarını arıyor. 
     Aygül, BM döneminde yapılmış kontratlar konusunda şu bilgileri verdi "Toplam 25 milyar dolarlık satış anlaşması kontrat yapılmış. Bunun 2.2 milyar doları da Türk şirketlerine ait. Onaylanmış 10.9 milyar dolarlık kontratlar içinde de Türkiye'nin 200 milyon dolara yakın konratı var. Sonraki dilimlerde ne kadarının gerçekleşeceği belirsiz. 53 kontrat öncelikli. 3 Haziran'a kadar gitmesi lazım. İki dilimde toplam 900 milyon dolarlık kontratın en az yarısının gerçekleşmesini bekliyoruz." 
     
     Zenginler dönüyor 
     Taşeron işler bakımından bir gelişme olmadığını, görüşmelerinin sürdüğünü belirten Bilgin, daha sonra şunları söyledi "Piyasa şu anda Suriye ve Ürdün malları ile dolu. Fiyatlar fırlamış durumda. Ev fiyatları birkaç katına çıktı. Otellerde yer bulunmuyor. Özellikle yurtdışında yaşayan paralı Iraklılar, ülkelerine iş yapmak için dönüyorlar. Otellerde yer yok." 
     
İlk önce Yumurtalık petrolü satılacak      Irak'a uygulanan ambargoyu kaldırmasından sonra, ilk iş olarak Yumurtalık'taki terminallerde bekleyen petrolün satılacağı belirtildi. BM yetkilileri, Yumurtalık'taki terminallerde bekleyen 8.3 milyon varil tutarındaki petrolün satılmasının, yaptırımların kaldırılmasından sonra yapılacak ilk iş olduğunu söylediler. Irak'ın petrol ihracatının da kısa sürede yeniden başlaması bekleniyor. Irak halen dünya petrol üretiminin yüzde 4'ünü karşılıyor. Başlangıçta üretimin günde 1.7 milyon varil düzeyinde olacağı ifade edildi. Irak ile ticaret yapmak ve bu ülkeye yatırım yapmak da serbest bırakıldı. 
     

</TEXT>
</DOC>
