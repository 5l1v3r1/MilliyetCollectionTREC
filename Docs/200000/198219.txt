<DOC>
<DOCNO> 198219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur09.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar imza kampanyasına hazırlanıyor... 
</HEADLINE>
<TEXT>

     Yaşam Boyu Kadın ve Üreme Sağlığı Derneği Başkanı Doç. Dr. Yasemin Açık, TBMM Alt Komisyonu'nda görüşülen Türk Ceza Kanunu TCK Tasarısı'ndaki bazı maddelerin değiştirilmesi için imza kampanyası başlatacaklarını söyledi. 
     Doç. Dr. Açık, görüşülmekte olan tasarıdaki bazı maddelerin, Türk kadınını aşağılayıcı, onur kırıcı, erkeklerle eşit haklara sahip birey olarak görmediğini belirterek, bunun, Türkiye'nin de altına imza attığı, Birleşmiş Milletler Kadına Karşı Her Türlü Ayrımcılığın Önlenmesi Sözleşmesi'ne aykırı olduğunu ifade etti. Doç. Dr. Açık, şöyle dedi 
     ''Görüşülmekte olan tasarıda, kadının toplumsal statüsünü ve sağlığını olumsuz etkileyecek düzenlemeler var. Şikayet olmazsa tecavüzcü hakkında dava açılmaması, evlilik içi tecavüzün tecavüz sayılmaması, tecavüz ettiği kadınla evlenen erkeğe ceza verilmemesi, namus cinayetlerinde ceza indirimi, evli kadını kaçıranlara, bekar kadını kaçırana göre daha fazla ceza verme gibi kadını aşağılayıcı maddeler bulunmaktadır. 
     Kadının kendisine tecavüz eden kişiyle evlendirilmesi, bazı sapık düşünceli erkekleri kadına tecavüz etmeye özendirecektir. Görüşülmekte olan bu maddelerin yeniden gözden geçirilmesi için bayram sonrasında bir kampanya başlatacağız ve hazırladığımız bir metni, başta Cumhurbaşkanlığı olmak üzere, Başbakanlık, Adalet Bakanlığı, TBMM Adalet Alt Komisyonu Başkanlığı, TBMM'deki kadın milletvekilleri ile ilgili tüm kuruluşlara fakslayacağız.'' Tecavüzün, bir insanın yaşamında yıkıma yol açtığını, kişiliğine yapılmış en büyük saldırı olduğunu ifade eden Doç. Dr. Açık, tecavüze uğrayan hiçbir kadının, kendisine tecavüz eden bir erkekle evlenmek istemeyeceğini sözlerine ekledi. 
     Doç. Dr. Açık, ayrıca TBMM Alt Komisyonu Üyesi Prof. Dr. Doğan Soysal'ın, tecavüzle ilgili açıklamalarından dolayı görevinden alınmasını da istedi. 
     
</TEXT>
</DOC>
