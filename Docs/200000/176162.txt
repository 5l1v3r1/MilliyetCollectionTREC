<DOC>
<DOCNO> 176162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sontur03.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Demircan "Uzayda canlılar olabilir ama temas kuramayız" 
</HEADLINE>
<TEXT>

     Çanakkale Onsekiz Mart Üniversitesi'ne bağlı Astrofizik Araştırma Merkezi ve Gözlemevi Müdürü Prof. Dr. Osman Demircan, evrende yaşanabilir bölgelerin ve canlıların olabileceğini, ancak varsayılan canlılarla temas kurmanın mümkün olmadığını söyledi. 
     Prof. Dr. Demircan, ''International Jurnal of Astrobiology'' dergisinde Alman ve ABD'li bilim adamlarının açıklamasıyla ilgili olarak, Dünya'nın da içinde bulunduğu Samanyolu Gezegeni'nde canlıların yaşayabileceği bir alan tespit etmelerinin mümkün olabileceğini ve uzayda fiziksel olarak yaşam koşullarının oluşabildiği bölgeler bulunduğunu belirtti. 
     Prof. Dr. Demircan, evrenin yüzde 99'dan fazla bir kısmının plazmadan oluştuğunu ifade ederek, şu bilgiyi verdi 
     ''Uzayda fiziksel olarak yaşam koşullarının oluşabildiği bölgelerin çok olması gerekiyor. Bu koşulların başında basınç, sıcaklık ve kimyasal fonksiyonlar geliyor. Evrenin çok büyük kısmı, yüzde 99'dan fazlası plazma, yani sıcaklık. Evrende bu plazmanın dışında yaşanabilir bölgeler var. Öncelikle büyük molekül bulutları var. Yıldızların etrafında gezegenler var. Fakat sorun şu Evrende mesafeler o kadar büyük ki, teleskoplarla bu mesafeleri aşıp, çok küçük boyuttaki gezegenleri gözlemek, bugünkü şartlarda mümkün olmuyor.'' 
     
     'GEZEGEN VARSA, YAŞANABİLİR ORTAM VAR DEMEKTİR' 
     Prof. Dr. Osman Demircan, binlerce ışık yılı uzaklıktaki bir gezegenin teleskopla görülmesinin mümkün olamayacağını vurgulayarak şöyle devam etti 
     ''Bunun iki nedeni var. Birincisi ışık yaymadığı için, ikincisi de büyüklüğü çok küçük kaldığı için. Ama çok büyük tekniklerle özel teleskoplarla Jüpiter ve Satürn büyüklüğündeki gezegenler saptanabiliyor. Gezegen varsa, yaşanabilir ortam var demektir. Bugüne kadar 100 kadar başka yıldızın etrafında gezegen saptandı. Gezegen görülebilir ama dolaylı yoldan varlığı kanıtlanmıyor.'' Evrende yaşam koşullarının oluştuğu yerlerin varlığını inkar etmediklerini bildiren Prof. Dr. Demircan, evrende yaşanabilir bölgelerin var olması, hatta oralarda üstün yaratıkların, büyük medeniyetler kurmuş canlıların olması gerektiğini vurguladı. Osman Demircan şöyle devam etti 
     ''Onları da inkar edemiyoruz. Sorun, onlarla bağlantı kurmaktır. Gidip gelmek değildir. Gidip gelmeyi, kesinlikle bilim adamları olarak kabul etmiyoruz. Bu konudan anlamayanlar, onların gidip gelebileceğini iddia edebiliyorlar. Onlar uzayı tanımıyorlar. Evren o kadar büyük ki, haberleşme bile mümkün olamamıştır. Bakın bugün evrene Alo biz buradayız, siz orada mısınız diye bir mesaj gönderilse, oralarda da birisi varsa onların cevabı size binlerce yıl sonra gelir. O da mesaj gönderilen frekansla, oradakilerin olası frekanslarının aynı yörüngede olması ve şifreli mesajı almalarıyla mümkün olur.'' 
     
</TEXT>
</DOC>
