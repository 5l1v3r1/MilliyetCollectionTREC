<DOC>
<DOCNO> 193470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sondun27.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Serdar'ın oğlm olması zor durum'' 
</HEADLINE>
<TEXT>

     KKTC Cumhurbaşkanı Rauf Denktaş, seçimin gündeminin Annan Planı'nı savunan partilerle karşı çıkanlar arasında belirlendiğini söyledi. 
     Cumhurbaşkanı Denktaş, düzenlediği basın toplantısında, Annan Planı ile ilgili görüşlerini yineleyerek, ''Devleti ortadan kaldıran bir belgedir. Devleti korumak da benim görevimdir. Halkımızın, meclisin, hükümetin de görevidir. Yani biz görevimizi yapıyoruz, halkımızı aydınlatmaya devam edeceğiz'' dedi. 
     Denktaş, özetle şu ifadeleri kullandı 
     ''Annan Planı Türkiye'yi Kıbrıs'tan söküp atmak için planlanan, eşitlik ve egemenliğimizi vermeyen, yarı insanımızı göçmen yapan, iki kesimliliği ortadan kaldıran, ekonomik açıdan büyük eksikliklerle dolu bir plan. BM Genel Sekreteri'nin eski Kıbrıs Özel Temsilcisi Alvaro De Soto bile, 'Rumların geri gelmeyeceğini, çok azının geri geleceğini düşünerek mal mülk meselesini o şekilde hallettim, yanıldım' diyor. Bütün bunlara baktığımızda bizim muhalefetin istediği gibi, 'derhal imzala veya istifa et' çağrılarına kulak vermediğimiz için kendi kendimizi kutluyoruz. Halkımızı büyük bir badireden kurtardık diye memnun oluyoruz.'' Cumhurbaşkanı Denktaş, bir soru üzerine, Başbakan Recep Tayyip Erdoğan'ın 15 Kasım'da KKTC'ye yapacağı ziyareti iptal ettiğine ilişkin bilgileri olmadığını söyledi ve ''Gelmesini bekliyoruz'' dedi. 
     
     ZOR DURUM 

     Cumhurbaşkanı Denktaş, Demokrat Parti DP Genel Başkanı Serdar Denktaş'ın oğlu olması nedeniyle, zorluklar yaşadığını belirterek, şunları söyledi 
     ''Benim zor durumum, bir parti başkanının oğlum olmasıdır. Geçmişte de Raif benim oğlum olarak bir parti başkanıydı. Ama o zaman seçimler devletin varlığı ve yokluğuyla ilgili değildi. Herkes devleti savunan çizgideydi. Dolayısıyla tarafsız kalarak hiçbir zaman Raif'ten yana ağırlık koymadım. Bu kez de hiçbir şekilde isim vererek, parti işaret ederek halka şunu yapın demedim. Sadece devleti ortadan kaldırmaya yönelik Annan Planı ile bir yerlere götürmeyi isteyenlere dikkat etmelerini söyledim. Hangi partilerin devletten yana ve Annan Planı aleyhine olduğunu halk kendisi gördü.'' 
     
     ''SERDAR'LA İHTİLAF YOK'' 

     Türkiye'de yayımlanan bir gazetenin bugünkü sayısında, ''Serdar ve babası birbirlerini ortadan kaldırmak için uğraşıyorlar'' şeklinde bir haber çıktığına işaret eden Denktaş, bu haberi ''saçma sapan'' olarak niteledi. Denktaş, şunları söyledi 
     ''Bu haber buradan verilmişse, veren kişiye dikkat etmemiz lazım. İstanbul veya Ankara'dan yorumsa demek ki yanlış bilgilendirilmiş kişiler tarafından yapılıyor. Böyle bir şey, böyle bir ihtilaf yoktur ve bugüne kadar da olmadı. Herkes benim söylediğim kelimeleri aynen tekrarlamak zorunda değil. Yeter ki devlete, Türkiye'nin garantörlüğüne sahip çıksınlar ve Annan Planı'na karşı halkı uyarsınlar.'' 
     
</TEXT>
</DOC>
