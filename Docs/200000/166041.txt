<DOC>
<DOCNO> 166041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sonspo01.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hido, Ölüdeniz'de stres atıyor... 
</HEADLINE>
<TEXT>

     Amerikan Profesyonel Basketbol Ligi'nde NBA gösterdiği başarı ile tüm dünyada Türkiye'nin tanıtımını yapan Sacramento Kings takımının oyuncusu Hidayet Türkoğlu, tatil için yine Fethiye'ye geldi. 
     Geçen yıl arkadaşı Hüseyin Beşok ve eşi ile 1 ay tatil yapan Türkoğlu, bu yıl da Ölüdeniz'i seçerken, ''Gelecek yıl daha da zorlu geçecek. Bu nedenle kondisyon depoluyorum. Fethiye bunun için iedal bir yer'' diye konuştu. 
     NBA'de oynamaktan çok mutlu olduğunu kaydeden Türkoğlu, Türkiye'nin tanıtımını yapmanın kendisine gurur verdiğini ifade ederek, ''Benim hedefim NBA'de ilk beşte her zaman bulunmak ve 'All Star' olmaktır. Benim gibi olmak isteyen arkadaşlarımızın da çok çalışmaları gerekiyor. Türk sporcusu akılı ve çalışkandır. Böylelikle dünyaya tanıtımımızı ve adımızı daha iyi duyururuz'' diye konuştu. 
     Türkoğlu, Fethiye çevresindeki tatilini bitirdikten sonra Hüseyin Beşok'la buluşacağını belirtirken, ''Hüseyin, Çeşme'de tatilde. Ama Fethiye ve çevresi mükemmel bir yer. Keşke daha fazla kalma imkanımız olsa da kalabilsek. Bu tatil bizler için bulunmaz bir fırsat'' dedi. 
     Fethiye'de gördüğü ilgiden büyük mutluluk duyduğunu da kaydeden Türkoğlu, sporseverlere günün her saati imza ve fotoğraf dağıttığını sözlerine ekledi. 
     
</TEXT>
</DOC>
