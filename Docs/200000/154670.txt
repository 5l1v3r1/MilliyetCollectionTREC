<DOC>
<DOCNO> 154670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sontur16.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı bilanço... Depremde ölü sayısı 176 olarak açıklandı... 
</HEADLINE>
<TEXT>

     Bingöl Valisi Hüseyin Avni Coş, depremde ölenlerin sayısını 176 olarak açıkladı. Vali Coş, il merkezi ve merkez ilçeye bağlı tüm okulların 8 ve 11. sınıflar haricinde tatil edildiğini bildirdi. 
     Vali Coş, düzenlediği basın toplantısında, hastanelerde tedavi altına alınan yaralılardan bazılarının hayatını kaybettiğini ve köylerden gelen son rakamlarla ölü sayısının 176 olarak belirlendiğini söyledi. 
     Merkezde depremde tamamen yıkılan konut sayısının 309, hasarlı oturulamaz konut sayısının 2 bin 557, hasarlı oturulur konut sayısının ise 2 bin 9 olduğunu kaydeden Coş, şöyle konuştu 
     ''Ayrıca köylerde de 199 konut oturulamaz durumdadır. Bazı köylere bugün ön hasar tespiti için gidilecek. İlimize şu ana kadar gelen 7 bin 55 çadırın tamamı dağıtılmıştır. Bugün gelecek olan 2 bin 675 çadır da hemen dağıtılacaktır.'' Vali Coş, il merkezi ile merkez ilçeye bağlı tüm okulların 8 ve 11. sınıflar haricinde sınıflar tatil edildiğini, ilçelerdeki okulların tatil edilip edilmemesi ile ilgili kararı da Kaymakamlar başkanlığında kurulacak komisyonların vereceğini kaydetti. 
     
</TEXT>
</DOC>
