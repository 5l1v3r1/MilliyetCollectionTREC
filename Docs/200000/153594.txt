<DOC>
<DOCNO> 153594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sontur14.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel okul ücretlerinin yarısını devlet mi karşılayacak 
</HEADLINE>
<TEXT>

     Milli Eğitim bakanı Hüseyin Çelik, bugün bir gazetede yayınlanan açıklamasında "Çocuğunu özel okullara yazdıranların üstleneceği üç milyarlık okul ücretinin yarısını biz ödeyeceğiz" dedi. Açıklama büyük heyecan yarattı. 
     Özel Okullar Derneği Başkanı Rüstem Eyüboğlu, ''çocuğunu özel okula yazdıranların üstleneceği okul ücretinin yarısının Milli Eğitim Bakanlığı'nca ödenmesinin, özellikle Anadolu'da öğrenci sayısı az olan okulların kalkınmasını sağlayacağını'' bildirdi. 
     Eyüboğlu, böyle bir hizmetin alınmasının özel okulları memnun edeceğini'' söyledi. Eyüboğlu, ''Yüzde 2 kontenjanla, fakir ve başarılı çocukları zaten ücretsiz okutuyoruz. Biz vergi muafiyeti ya da indirimi istiyoruz. Özellikte KDV'nin yüzde 8'den yüzde 4'e indirilmesini istiyoruz. Çünkü özel okulların fiyatlarını yükselten vergidir. Bu yapılacak indirimin de veliye geri ödenmesini istiyoruz'' diye konuştu. 
     İstanbul'daki özel okullarda da boş kontenjan olduğunu, ancak, özellikle Anadolu'da boş özel okullar bulunduğunu ifade eden Eyüboğlu, ''Hemen hemen her ilde özel okul var. Onların dolmasını istiyoruz. Örneğin Tekirdağ'da, 3 bin öğrenci kapasiteli bir özel okul boş duruyor. Sistemin uygulanması halinde özellikle Anadolu'daki özel okulların kalkınması sağlanır'' dedi. 
     
     ''ÖĞRENCİLER MUTLAKA SINAVLA BELİRLENMELİ'' 
     1999-2000 eğitim-öğretim yılında 96 özel ilköğretim okulunda yaptıkları araştırmada, bir öğrencinin maliyetinin ortalama 2 milyar 4 milyon lira olduğunu belirlediklerini kaydeden Eyüboğlu, şunları söyledi 
     ''Aradan 2 sene geçti. Şu anda bu rakam 5 milyar liranın üzerindedir. Ancak, İstanbul'da öğretmen ücretleri yüksek. Bu nedenle İstanbul'daki öğrencilerin maliyeti Anadolu'dakilere oranla daha fazla. 
     Türkiye'de ortalama özel okul ücretleri, anaokullarında 1 milyar 700 milyon, ilköğretim okullarında 2 milyar 500 milyon, orta dereceli okullarda da 2 milyar 900 milyon liradır. Ama İstanbul'da 11 milyar liraya, Rize'de 2 milyar liraya okul var.'' Özel Okullar Derneği Başkanı Rüstem Eyüboğlu, Milli Eğitim Bakanlığı'nın, sistemi uygularken o ildeki ücreti baz alması gerektiğini vurgulayarak, ''Bu öğrenciler, hak yenmemesi için mutlaka sınavla belirlenmeli. Sayın Bakan'a şükranlarımı sunuyorum. 32 yıllık eğitim hayatımda ilk defa böyle bir yaklaşımla karşılaşıyorum'' dedi. 
     




</TEXT>
</DOC>
