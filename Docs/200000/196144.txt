<DOC>
<DOCNO> 196144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sonspo07.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Doğu'nun Beyleri" kapışıyor... 
</HEADLINE>
<TEXT>

     Milli maç nedeniyle lige verilen bir haftalık arayı çalışarak değerlendiren, Adanaspor ile özel bir karşılaşma da yapan Gaziantepspor'da, Malatyaspor maçının hazırlıkları sıkı bir şekilde sürüyor. 
     Bir haftalık boşlukta Adanaspor ile de yapılan hazırlık maçından sahadan farklı galibiyetle ayrılan kırmızı-siyahlı futbolcular, Malatyaspor maçı için ümit verdi. 
     Teknik Direktör Nurullah Sağlam, AA muhabirine yaptığı açıklamada, deplasmanda karşılaşacakları zorlu rakipleri Malatyaspor'u yenip 3 puan almayı hedeflediklerini, tüm hesaplarının galibiyete yönelik olduğunu söyledi. 
     Lige verilen bir haftalık arayı en iyi şekilde değerlendirmeye çalıştıklarını ifade eden Sağlam, ''Malatyaspor'un gücünü biliyoruz. Zorlu bir takım ve özellikle kendi sahasında kolay maç kaybetmiyor. Sahaya galibiyet için çıkacaklar. Bizim hedefimiz de galip gelmek. Yoğun bir hazırlık döneminden geçiyoruz. Futbolcularım hırslı ve istekli çalışıyor. Bu hırs ve istek, galibiyet umutlarımızı daha da artırıyor'' diye konuştu. 
     Ömer, İlhan, Erdal, İbrahim, Bouazizi, Jaziri ve Lazarov'un milli maçlar nedeniyle Malatyaspor hazırlıklarına katılamadığını kaydeden Sağlam, şöyle konuştu 
     ''Malatyaspor maçı hazırlığını 7 as futbolcumdan yoksun olarak sürdürmemiz tabii ki bizi olumsuz yönde etkiliyor. Ancak, bu olumsuzluğu fazla hissettirmemeye çalışıyorum. Futbolcularım, tüm dikkatlerini Malatyaspor maçına yöneltti ve tek düşünceleri galibiyet. 
     Hedefimiz, Malatyaspor maçını kazınıp, bu maçın verdiği yüksek moralle, UEFA'daki rakibimiz RC Lens ile oynayacağımız rövanş karşılaşmasından en iyi skorla ayrılarak, Türk futbolunu 3. turda da Avrupa'da başarı ile temsil etmek.'' Sağlam, takımda sakat olan Mehmet Polat ve Kerem dışında eksikleri bulunmadığını da sözlerine ekledi. 
     
</TEXT>
</DOC>
