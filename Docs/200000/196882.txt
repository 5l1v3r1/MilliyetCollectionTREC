<DOC>
<DOCNO> 196882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur13.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hafta sonu yağışlı hava yurdu terk ediyor... 
</HEADLINE>
<TEXT>

     Yurdun kuzeydoğu kesimlerinde etkili olan yağışlı hava yarından itibaren yurdu terk ediyor. Hafta sonu ve arife günü yurtta yağış beklenmiyor. 
     Devlet Meteoroloji İşleri Genel Müdürlüğü'nden yapılan meteorolojik değerlendirmeye göre, halen yurdun kuzeydoğu kesimlerinde etkili olan yağışlı hava yarından itibaren yurdu terk edecek. 
     Gündüz sıcaklıkları, batı bölgelerinden itibaren artmaya başlayacak ve hafta sonunda tüm yurtta mevsim normallerinin üzerine çıkacak. Gece sıcaklıklarının düşük olması nedeniyle, Marmara ile yurdun iç ve doğu bölgelerinde sabah saatlerinde yoğun olmak üzere yer yer sis görülecek. 
     Beklenen artışlarla birlikte gündüz sıcaklıkları hafta sonunda ve bayramın ilk gününde Ege ve Akdeniz'de 22-24, Marmara, Karadeniz ve Güneydoğu Anadolu'da 16-18, İç ve Doğu Anadolu'da 13-15 dereceye kadar çıkacak. 
     Hafta sonunda ve arife günü, yurt genelinde yağış beklenmezken, özellikle bayramın ilk günü Marmara Bölgesi ile yurdun güneydoğu kesimlerinde hava zaman zaman çok bulutlu olacak. 
     Sabah saatlerinde görülecek sisin neden olacağı olumsuz şartlara karşı, vatandaşların ve sürücülerin dikkatli olmaları istendi. 
     
</TEXT>
</DOC>
