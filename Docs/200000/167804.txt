<DOC>
<DOCNO> 167804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sondun28.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollandalı profesör "Türk toplumunun durumu iyi.." 
</HEADLINE>
<TEXT>

     Hollanda'nın Leiden Üniversitesi öğretim üyelerinden Türkolog Prof. Eric Zürcher, Hollanda'daki Türk toplumunun, ekonomik anlamda Hollanda'ya büyük ölçüde entegre olduğunu ve bugün bireysel düzeyde yakaladığı başarıların yaygınlaşmaya başlamasıyla gelecek için parlak bir tablo ortaya koyduğunu söyledi. 
     Prof. Zürcher, Murat Can ve Hatice Can Engin tarafından kaleme alınan ve Hollanda'ya Türk işçi göçünün 40 yılda geldiği düzeyi rakamlarla ortaya koyan ''Siyah Lale'' adlı kitabın tanıtımı için Rotterdam'da düzenlenen toplantıda yaptığı konuşmada, son 10 yılda hem Hollanda toplumunun, hem bu ülkede yaşayan Türk toplumunun büyük değişim gösterdiğini belirtti. 
     Son üç-dört yıldır hükümetin ve basının yabancıların entegrasyonu konusunu sürekli gündemde tuttuğunu hatırlatan Zürcher, Hollanda'nın bir süredir çok kültürlü toplum anlayışından uzaklaştığını ve bunun gizlemek için entegrasyon konusunu bir araç olarak kullanmak istediğini söyledi. Zürcher, toplumun gösterdiği büyük değişimin eskiye özlemi artırması, dışarıdan gelen göçün büyümesi ve bu göçmenlerin büyük çoğunluğunu Müslümanların oluşturmasının, 11 Eylül sonrası genel havaya da bağlı olarak, toplumda genel bir kaygı ve korku oluşturduğu, bu nedenle toplumun bu kaygısının giderilmesi için entegrasyon konusunun bilinçli olarak öne çıkarıldığını anlattı. 
     Türklerin entegrasyonla fazla ilgilenmek yerine ''daha çok başarı'' için uğraşmalarını öneren Zürcher, Batı ülkelerinin göçmen politikalarını da eleştirdi ve 1970'li yıllardan bu yana gerek sağ, gerekse sol hükümetlerin, göçmenleri sürekli sorun olarak gündemlerine aldıklarını, hiçbir zaman toplumun bir zenginliği olarak görmek istemediklerini kaydetti. 
     Türkiye'nin Lahey Büyükelçisi Tacan İldem de, 11 Eylül'den sonra Batı'da terörizm anlayışının İslam temeline dayandırılmak istendiğini hatırlattı ve bu açıdan Müslüman bir ülkenin vatandaşları olarak bu ülkede yaşayan Türklere büyük görevler düştüğünü söyledi. 
     Türk toplumunun Hollanda'ya büyük ölçüde uyum sağladığını belirten İldem, bugünkü düzeyin daha da ileriye götürülmesi için çabaların sürdürülmesini ve özellikle eğitime daha çok önem verilmesini istedi. 
     Büyükelçi İldem, ''Siyah Lale'' kitabının, Hollanda'ya Türk işçi göçünün 40'ıncı yılına ilişkin gelecek yıl yapılacak kutlamaları daha anlamlı kılacağını sözlerine ekledi. 
     Türk toplumunun Hollanda'daki konumunu önceki yıllara göre karşılaştırmalı olarak sayısal verilerle anlatan ''Siyah Lale'' kitabının tanıtımı toplantısına, çok sayıda dernek ve kuruluş temsilcisiyle vatandaşlar katıldı. 
     
</TEXT>
</DOC>
