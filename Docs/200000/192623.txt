<DOC>
<DOCNO> 192623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/spor/yozdilek.html </URL>
<DATE> 2003/11/01/ </DATE>
<TIME>  </TIME>
<AUTHOR> Mehmet ÖZDİLEK  </AUTHOR>
<HEADLINE>
Seyirci damgası 
</HEADLINE>
<TEXT>

   
   Fair - Play atmosferinde gelecek nesillerin de bu ezeli rekabetin heyecanını en dorukta yaşayacağına inandığım bir Beşiktaş - Galatasaray derbisini daha geride bıraktık. Maç öncesi ve ikinci yarının başlarında her iki takım taraftarlarının tribünlerde yakılan meşaleler neticesinde maçın dakikalarca durmasına neden olması ve bunun oyuncuları olumsuz etkilemesi, hala ülkemizde alınan tüm önlemlere rağmen engellenemeyen bir problem olarak devam ediyor. 
   Maça 3-5-2 sistemi ile başlayan Beşiktaş takımı, daha istekli ve arzulu bir görüntü içinde göründü. Bunun neticesinde ilk 15 dakikada İbrahim ve Tümer ile iki net pozisyonu cömertce harcadı. İlk devre daha çok İbrahim ile sol kanatta etkili ataklar geliştiren Beşiktaş, ilerleyen dakikalarda bu temposunu ve üretkenliğini kaybetti. Sağ kanadını hiç kullanamayan Beşiktaş, defansın geride çakılı kalması yüzünden orta sahada da verimsiz kaldı. 
   Galatasaray ise daha çok rakibini kontrol eden ve rakibinin yapacağı hatalarla pozisyon bulmaya çalışan bir düşünce içindeydi. Son haftalarda performansı yükselen Ayhan ilk devre Galatasaray'ın en iyi oyuncusuydu. Beşiktaş'ın sağ kanadında etkili olamayan Kaan'a karşı Ergün'ün de güçsüz ve eski formundan uzak bir görüntü ortaya koyması Galatasaray için bir dezavantajdı. 
   Maçın ikinci yarısına da hızlı başlayan Beşiktaş özellikle Ahmed Hassan'ın oyuna girmesinden sonra daha çok pozisyona girdi. Neticeyi kendi lehine çevirecek net pozisyonları oyunun son bölümlerinde Ahmed Hassan ve Sinan ile yakalayan Beşiktaş bunları değerlendiremedi. 
   Galatasaray ilk yarıya nazaran ikinci yarıda yine Ayhan'ın kontrolünde mücadele gücünü ve temposunu artırdı. Sabri'nin direkten dönen topu Beşiktaş için en tehlikeli pozisyondu. Galatasaray'ın fazla pozisyon üretememesinin en önemli nedeni de yine orta sahanın fazla forvete destek vermemesiydi. Bu sonuç ligin ilerleyen haftalarında da heyecanın en üst düzeyde devam edeceğini gösterdi. 
   
   
</TEXT>
</DOC>
