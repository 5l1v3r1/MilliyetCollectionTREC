<DOC>
<DOCNO> 187331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur05.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan aynı anda 33 tesisin açılışını gerçekleştirecek... 
</HEADLINE>
<TEXT>

     Başbakan Recep Tayyip Erdoğan, DSİ'nin yapımını tamamladığı 33 tesisin açılışını TRT'nin sağlayacağı bağlantı ile Ankara'dan aynı anda yapacak. 
     DSİ 12. Bölge Müdürü İbrahim İndap, düzenlediği basın toplantısında, DSİ'nin kuruluşunun 50. yıldönümünde 50 tesisin açılışının yapılacağını kaydetti. 
     Yılbaşından beri DSİ tarafından yapımı tamamlanan 17 tesisin hizmete açıldığını, 33'ünün de 10 Ekim Cuma günü düzenlenecek törenle hizmete gireceğini ifade eden İndap, şunları söyledi 
     ''Yapımı tamamlanan enerji barajı, sulama barajı, içme suyu tesisi, sulama kanalı, hizmet binası gibi 33 tesis 10 Ekim Cuma günü Ankara Atatürk Spor Salonu'nda düzenlenecek törenle aynı anda açılacak. Başbakan Recep Tayyip Erdoğan başta olmak üzere Enerji ve Tabi Kaynaklar Bakanı Hilmi Güler ile çok sayıda bakanın katılacağı törende TRT'nin sağlayacağı bağlantı ile 7 merkezden aynı anda açılış yapılacak. Ankara'daki tören, açılış yapılacak merkezlerden canlı olarak izlenecek ve buralara da bağlantılar yapılarak açılışlar gerçekleştirilecek. Aynı zamanda TRT, tüm açılışları canlı olarak yayınlayacak.'' Ortak törenle açılacak tesislerle birlikte, DSİ'nin bu yıl içinde yaklaşık 2 katrilyon lira yatırım yaptığını ifade eden İndap, Kayseri'de düzenlenecek törende, yapımı tamamlanan Kayseri'deki Bahçelik Barajı, Nevşehir'deki Ayhanlar Barajı ve Kırşehir'deki Yeniköy Göleti'nin hizmete açılacağını bildirdi. 
     İndap, ayrıca Kayseri Cumhuriyet Meydanı'nda aynı gün akşam düzenlenecek etkinlikte de Neşet Ertaş ve Ahmet Özhan'ın konser vereceğini sözlerine ekledi. 
     
</TEXT>
</DOC>
