<DOC>
<DOCNO> 188933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/spor/spo05.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜLME SIRASI BİZDE 1-1 
</HEADLINE>
<TEXT>

   Gençlerbirliği büyük tehlikeler atlattı, ilk golü de ağlarında gördü. Ama Mustafa Özkan'ın golü ilaç gibi geldi, İngiliz temsilcisi Blackburn pes etti 
      
   Tarihinde ilk kez 
   BAŞKENT'TEKİ ilk randevuda 3 - 1'lik avantajı yakalayan Gençlerbirliği, zor anlar yaşamasına rağmen, Blackburn Rovers'a teslim olmadı ve tarihinde ilk kez UEFA Kupası'nda tur atladı. İngiliz takımının fırtına gibi girdiği ilk dakikalarda üst üste gelen tehlikelerden adeta mucize eseri kurtulan temsilcimiz, 65. dakikada Jansen'in golüyle sıkıntıya girdi. Ancak 1 dakika sonra Mustafa Özkan'ın golü yüreklere su serpti. Blackburn'un toplam üç şutu da direkten dönerken, Gençlerbirliği, Ada temsilcisini eleyerek, bir anlamda Milli Takım'ın, İngiltere'den acısını çıkardı. 
   
   Kese açıldı    BLACKBURN Rovers deplasmanından 1-1'lik beraberlikle dönerek tur atlayan Gençlerbirliği'nin futbolcuları, tur primi olarak 50 bin dolar Yaklaşık 70 milyar lira alacak. Başkan İlhan Cavcav'ın bu parayı daha da artırabileceği ifade edildi. Turu geçtikleri için mutlu olduklarını söyleyen Teknik Direktör Ersun Yanal, bunun bir başlangıç olduğunu, daha büyük başarılara imza atacaklarını belirtti. Yanal, İngiltere'deki başarılı futboldan dolayı oyuncularını da kutladı. 
   
   Kuralar yarın    UEFA Kupası'nda ikinci tur kuraları yarın çekilecek. UEFA'nın, İsviçre'nin Nyon kentindeki genel merkezinde gerçekleştirilecek olan kura çekimi TSİ 13.00'te başlayacak. İkinci tur maçları 6 - 27 Kasım tarihlerinde oynanacak. 
   
   Kritik    Mucize ile gelen tur    CEMAL ERSEN 

   Futbolun ilahları mı, melekleri mi dersiniz bilmem, ama dün gece Gençlerbirliği'ni, Blackburn'de adeta görünmez bir el tuttu ve turu geçirtti. 
   UEFA Kupası'nda güçlü İngiliz temsilcisi karşısında, ilk maçtaki skor avantajını koruyarak sevinmeyi isteyen Gençlerbirliği, o sözünü ettiğimiz melekler sayesinde tarihi bir farktan kurtuldu. 
   Kendi futbol kimliğinden, mücadele gücünden son derece uzak bir görüntü ortaya koyan Başkent ekibi, rakibin beklenenin ötesindeki direnç göstermesi, pozisyon bulması ve turu kovalamasını, belki de hiç düşünmemişti. Blackburn'un ilk dakikadan itibaren baskısı karşısında bunalan, zaman zaman çaresiz duruma düşen Kırmızı - Siyahlılar direkten dönen toplar, altı pastan harcanan pozisyonlar ve ağlarla bir türlü buluşmak istemeyen meşin yuvarlağın inadına ve yediği gole karşın, rakip kalede doğru - dürüst pozisyon üretemedi. Özellikle kaleci Damir'in inanılmaz hataları, Gençlerbirliği'nin hemen her pozisyonda yüreğini ağzına getirdi. Ancak genç kaleci yediği golden sonra en az üç pozisyonda öyle başarılı kurtarışlar yaptı ki, önceki hatalarını affettirdi, gitti. 
   Kırmızı - Siyahlılar'ın yediği golden hemen sonra rakip kaleye büyük bir iştahla gidip, beraberlik golünü bulması 90 dakikaya yayılan gereksiz bir çekingenlikle büyük tezat oluşturdu. 
   Dün gece UEFA Kupası'nda tarihinde ilk kez ikinci tura çıkma başarısı gösteren Gençlerbirliği kuşkusuz bu denli eleştirilmeyi hak etmedi. Ancak biz dün akşam turu geçen taraf olmanın mutluluğunu yaşayan bu takımı daha kişilikli, özgüveni yerinde görmek isterdik. 
   
   
</TEXT>
</DOC>
