<DOC>
<DOCNO> 157889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sontur14.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocam bıçağın üzerine düştü öldü... 
</HEADLINE>
<TEXT>

     Samsun'da, çocuklarını almak istediği gerekçesiyle eski eşini bıçakla öldürmekten yargılanan kadın, duruşmada olayın kaza olduğunu savundu. 
     Samsun 2. Ağır Ceza Mahkemesi'nde görülen davada, eski eşi Selim Onur'u 38 çocuklarını almak istediği gerekçesiyle çıkan tartışma sırasında bıçakla öldürdüğü iddiası ile tutuklanan 3 çocuk annesi Handan Sivrikaya'nın 26 yargılanmasına başlandı. 
     Duruşmada, suçlamaları kabul etmeyen Sivrikaya, olay günü evine gelen eski eşinin alkollü olduğunu belirterek, ''Çocukları almak istedi. Ben de vermek istemeyince, aramızda tartışma çıktı. Kocam, elindeki bıçakla üzerime saldırırken itince yere düştü ve bıçak karnına saplandı'' diye kendini savundu. 
     Mahkeme Heyeti ise dosyadaki eksikliklerin tamamlanması için duruşmayı erteledi. 
     
</TEXT>
</DOC>
