<DOC>
<DOCNO> 175993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur18.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler Didim'i çok sevdi 
</HEADLINE>
<TEXT>

     Aydın'ın Didim İlçesi, İngiliz turistlerin akınına uğradı. 
     Aydın'ın Kuşadası ile birlikte en önemli turizm merkezlerinden Didim'e gelen yabancı turistlerin yüzde 80'ini İngiliz turistler oluşturuyor. 
     Didim'e gelen İngiliz turistlerin diğer turistlerden farklı bir yaklaşım gösterdiğini belirten yetkililer, Didim'in küçük bir İngiliz kenti konumuna geldiğini belirterek, şu açıklamayı yaptı 
     ''Didim'de son bir yılda 250 İngiliz vatandaşı ev satın aldı. Bu sayı önümüzdeki yıllarda 1000'i bulacak gözüküyor. Bu işten en çok emlakçılar memnun. İlçede emlakçı patlaması yaşanıyor. Yaklaşık 300 emlakçı var. Hatta şu anda İngilizler için 'Türk Evi' kampanyası başlatıldı. Kuşadası'nda 80 milyar lira olan evler, Didim'de 40 milyar liraya satılıyor. İngilizler uygun bulduğu evi, iyi, kötü demeden alıyor. İlçedeki esnaf bütün organizasyonlarını İngilizler'e göre yapıyor.'' Didim'in 20 bin yatak kapasitesi bulunduğunu belirten İlçe Turizm Müdürlüğü yetkilileri, şu anda yüzde 80 doluluk oranına ulaşıldığını bildirdiler. 
     
</TEXT>
</DOC>
