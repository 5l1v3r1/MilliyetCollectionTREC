<DOC>
<DOCNO> 156197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo09.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ataman Siena'dan ayrılıyor... 
</HEADLINE>
<TEXT>

     İtalya Birinci Basketbol Ligi takımlarından Montepaschi Siena'yı 2 yıldır çalıştıran Türk antrenör Ergin Ataman, sezon sonunda Siena'dan ayrılmaya hazırlanıyor. 
     İtalya'da görev yapan ilk Türk basketbol antrenörü olma unvanını elinde bulunduran Ataman, hep ilkleri yaşattığı Siena'ya sezon sonunda veda edecek. 37 yaşındaki Türk antrenörün Siena'dan ayrılacağı söylentileri uzun süreden beri basketbol çevrelerinde konuşulmasına rağmen Ataman, sezon sonu gelmeden bu konuda karar vermeyeceğini açıklamıştı. 
     İtalyan spor gazetelerinde bugün yer alan haberlerde ise Siena'nın gelecek sezon için İtalyan Sergio Scariolo ile büyük olasılıkla anlaştığı, buna alternatif olarak da Maccabi Tel Aviv'i çalıştıran David Blatt ile görüştüğü öne sürüldü. 
     Siena ile kontratı gereği 2003-2004 sezonu sonuna kadar anlaşması bulunan Ataman'ın, gelecek sezon için hangi kulüple anlaşacağı bilinmemesine karşın Kinder Bologna ve Skipper Bologna takımlarının olabileceği iddia ediliyor. 
     Atamanlı Siena, geçtiğimiz yıl Avrupa Saporta Kupası'nı kazanarak ve İtalya Kupası'nda final oynarak tarihinde ilklere imza atarken, bu sezon da ilk kez katıldığı Eurolig'de Final Four'a yükselip 3. oldu. Ligi 4. sırada tamamlayan Siena, play off maçlarında da şampiyonluğun favori isimleri arasında gösteriliyor. 
     
</TEXT>
</DOC>
