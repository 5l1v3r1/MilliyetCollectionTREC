<DOC>
<DOCNO> 182023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/ekonomi/eko16.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireyselde A'dan Z'ye her şey bu ekte 
</HEADLINE>
<TEXT>

   Bireysel emeklilik sistemiyle ilgili her türlü sorunuzun cevabını yarın Milliyet'le birlikte verilecek Bireysel Emeklilik Gazetesi'nde bulacaksınız 
      
   Bireysel emeklilik sisteminin eylül sonu, ekim ayının ilk haftasında devreye girmesi bekleniyor. Finansal sisteme güçlü bir oyuncu olarak girmeye hazırlanan ve 3 - 4 yıl içinde 4 milyar dolar tutarında bir fon büyüklüğüne ulaşması beklenen bireysel emeklilik sistemiyle ilgili her tür sorunuzun cevabını 14 Eylül Pazar günü çıkacak Milliyet Bireysel Emeklilik Sistemi Gazetesi'nde bulacaksınız. 
   Gönüllü katılıma dayalı bu sistemde bireyler küçük küçük aylık primler ödeyerek, gelecekte emeklilik maaşı veya veya toplu para almaya hak kazanacaklar. Sistemin devletin sosyal güvenlik sistemiyle bir ilgisi yok. Ama bireysel emeklilik sistemi emeklilerine yüksek bir refah düzeyi sağlayamayan kamu sosyal güvenlik sistemini tamamlayıcı bir şekilde dizayn edildi. 
   Mevcut kamu sosyal güvenlik sisteminden beklediği faydayı elde edemeyen ve küçükte olsa tasarruf yapma gücüne sahip bireyler, özel emeklilik sistemine girebilecekler. Böylece emeklilikte ek gelir bir gelir olanağı elde etmiş olacaklar. 
   
   Yüzde 25'i devletten 
   Öte yandan, katkı payını ödeyebilecek ve 18 yaşını doldurmuş öğrenci ev hanımı gibi medeni haklarını kullanma ehliyetine sahip olan herkes sisteme katılıp, bu yolla bir emeklilik imkanına kavuşmuş olacak. Sistemde bireysel emeklilik şirketlerinin gönüllü katılımcılarla imazalayacağı sözleşmelerden sonra aylık primler ödenmeye başlanacak. 
   Portföy yönetim şirketleri tarafından toplanan bu paralar, yatırım tercihlerinize uygun olarak, emeklilik yatırım fonlarında değerlendirilecek. Siz 10 yıl sonunda ve 56 yaşını doldurmak şartıyla isterseniz aylık emekli maaşı almaya hak kazanacaksınız. 
   Bireysel emeklilik sistemini diğer yatırım enstrümanlarından ayıran en önemli özellik devletin sağladığı vergi avantajı. Ödeyeceğiniz katkı payları, ücretinizin yüzde 10'unu ve brüt asgari ücretin yıllık tutarını aşmamak koşuluyla gelir vergisi matrahından indirilecek. Örneğin aylık 200 milyon TL katkı payı ödenmesi durumunda, bu tutar katılımcının vergi matrahından düşülecek. Böylece devlet 50 milyon lirayı katılımcıya bir anlamda iade etmiş olacak. Katılımcının ödediği miktar ise aslında 150 milyon lira olacak. 
   
   Yatırımcı korunacak 
   Katkı paylarının en az yüzde 30'u sabit getirili kamu borçlanma araçları, likit fon gibi fonlara yönlendirilmesi şartı getirilmiş durumda. 
   Yapılan bir diğer düzenlemeyle emekliliğine 3 yıl ve daha az süre kalmış olan yatırımcıların riskli planlardan, risksiz planlara geçiş yapması için emeklilik şirketleri tavsiyelerde bulunacak. 
   
   
</TEXT>
</DOC>
