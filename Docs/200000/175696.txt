<DOC>
<DOCNO> 175696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/soneko11.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövizdeki gerileme beyaz eşya sektörüne yaradı... 
</HEADLINE>
<TEXT>

     Dövizdeki düşüş ve ön ödemeli kampanyaların beyaz eşya satışlarını, geçen yıla göre yüzde 15-20 oranında artırdı. 
     Bursa Dayanıklı Tüketim Malları ve Beyaz Eşya Satıcıları Derneği BURBED Başkanı Lütfi Ulukardeşler, Temmuz ayında başlayan ve Ağustos'ta da devam eden ön ödemeli kampanyaların büyük ilgi gördüğünü belirterek, yaz dönemi satışlarının hareketli geçtiğini söyledi. 
     Ulukardeşler, kampanyalarla fiyatların kayda değer ölçüde geri çekildiğine işaret ederek, yüzde 20'ye varan oranlarda fiyat avantajının sunulduğunu anlattı. 
     Yaz mevsimi nedeniyle, en çok buzdolabı, klima ve çamaşır makinasının satıldığını kaydeden Ulukardeşler, müşterilerin ezici çoğunluğunun taksit imkanı da sunan kampanyaları tercih ettiğini, peşin alım yapanların yüzde 10'u geçmediğini belirtti. 
     Ulukardeşler, ekonomiyi doğrudan ilgilendiren büyük belirsizlik durumlarının ortadan kalkmasının da satışları etkilediğini belirterek, ''Fiyatlar cazip. Dolar da prim yapmayınca, insanlar dayanıklı tüketim mallarına yöneldi. Satışlar, geçen yıla göre yüzde 15-20 oranında arttı. Umarız bu istikrar sürer'' diye konuştu. 
     
     DÜŞÜK KUR, İTHALATI PATLATTI 
     Döviz kurlarının gerçek değerinin çok altında seyretmesinin ithalatı da patlattığını belirten Ulukardeşler, yüksek girdi maliyetleri yüzünden, ithal malların fiyat avantajlı olduğunu söyledi. 
     Ulukardeşler, Türkiye'de özellikle klima pazarında büyük bir rekabetin yaşandığını, 10'un üzerinde yabancı markanın ülkede faaliyet gösterdiğini kaydederek, şunları söyledi 
     ''İthalat büyük miktarda ve fiyat olarak çok cazip. Ama, daha bilinçli tüketici olmaya başladık. Dayanıklı tüketim malı alan müşteriler, artık servis ve garanti konularına eskisinden daha fazla önem veriyor. Bizim ürünlerimiz dünya piyasasını ele geçirecek kalite ve çeşitliliğe ulaştı. Geçmişte 5-6 yıl aynı malı satıyorduk. Şimdi, senede 2 kez model değiştiriyoruz. Konfeksiyon gibi olduk. Değişimi yakaladık.'' Ulukardeşler, beyaz eşya sektörünün istikrarlı büyümesini sürdürdüğünü belirterek, bunda ekonomik göstergelerdeki olumlu gelişmelerin de etkili olduğunu sözlerine ekledi. 
     
</TEXT>
</DOC>
