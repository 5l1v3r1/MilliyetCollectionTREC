<DOC>
<DOCNO> 164248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/ekonomi/eko09.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TYT'de zamanaşımına Yargıtay engeli 
</HEADLINE>
<TEXT>

     ANKARA Milliyet 

     Yargıtay 6. Ceza Dairesi, iflas eden Türkiye Yatırım ve Turizm Bankası'nın TYT Bank eski hissedarlarından Apel Çelik'e verilen 3 yıl 6 aylık hapis cezasını usulden bozdu. Daire, bozma kararına, Çelik'in dava sırasında ortaya çıkan başka bir suçu için ek iddianame düzenlenmemesini gerekçe gösterdi. Yargıtay, Çelik hakkında ek iddianame düzenlenmesine karar vermeseydi, davası zamanaşımına girecekti. 
     Daire, kararında Çelik'in bankanın 2 Haziran 1996'da iflas etmesinden dört yıl sonra, 4 Ağustos 2000'de, tapuda işlem yaptırarak, Dış Ticaret Finansal A.Ş. adına kayıtlı 213 ada, 27 parsel numaralı taşınmazın eşi sanık Dikranuh Arşayrin Çelik'e satışını sağladığını belirtti. Kararda, bankanın iflasından sonra yapılan "son danışıklı işlem olan" bu eylemin, 9 Haziran 1997 tarihli iddianamede yer almadığı, devam eden dava sırasında da bu eylem için ek iddianame düzenlenmediği vurgulandı. Kararda, bu eylem için ek iddianame düzenlemeden, yazılı şekilde hüküm kurulmasının davanın oybirliğiyle bozulmasını gerektirdiği belirtildi. 
     

</TEXT>
</DOC>
