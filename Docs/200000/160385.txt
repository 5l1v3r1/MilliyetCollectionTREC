<DOC>
<DOCNO> 160385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sonspo20.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzik "Euro 2012'ye aday olmalıyız" 
</HEADLINE>
<TEXT>

     Futbol Federasyonu'nun bugün yapılan olağan mali genel kurulunda söz alan UEFA Asbaşkanı ve FIFA İcra Komitesi Üyesi Şenes Erzik, kulüplere ve Futbol Federasyonu yöneticilerine önemli uyarılarda bulundu. 
     3 yıl önce yapılan genel kurulda, FIFA'nın yeni bir transfer yönetmeliği hazırladığını ve bu yönetmeliğe göre kulüplerin önlem almamaları durumunda pek çok önemli futbolcularını yitireceklerini söylediğini hatırlatan Erzik, şöyle devam etti 
     ''Ancak bu uyarım çok fazla ciddiye alınmadı. Şimdi yine uyarıyorum. FIFA'nın eylül ayında yapılacak toplantısında 2 yıldır uygulanan transfer yönetmeliğindeki aksaklıklar görüşülecek. Kulüplerimiz ve federasyon en kısa zamanda biraraya gelerek bu konudaki sıkıntıları ve çözüm önerilerini belirlemeliler. Daha sonra da hem UEFA'ya hem de FIFA'ya sunmaları gerekir. Böylece transfer yönetmeliğinde yapılacak değişikliklere, ülke olarak bir de katkı sağlamış oluruz.'' Türkiye'nin 2008 Avrupa Şampiyonası finallerine Yunanistan ile birlikte evsahipliği yapmak istemesinin son derece olumlu bir adım olduğunu ifade eden Erzik, ''2012 Avrupa Şampiyonası için de şimdiden adaylığımızı açıklamalıyız. Bu ülkemizin tanıtımı açısından çok önemli'' diye konuştu. 
     Gelecek sezon maçlarını Atatürk Olimpiyat Stadı'nda oynama kararı alan Galatasaray Kulübü'nü bu kararından dolayı kutlayan Erzik, 2005 yılında Avrupa Şampiyonlar Ligi final maçının bu statta yapılabileceğini, UEFA'nın da buna son derece olumlu baktığını bildirdi. 
     Erzik ayrıca, dünya futbolunda yapay çim sahalara doğru bir eğilimin söz konusu olduğunu belirterek, şöyle devam etti 
     ''Eskiden hava koşulları nedeniyle yapay çim sahalar, Kuzey Avrupa ülkelerinde kullanılıyordu. Ancak artık yaşanan teknolojik gelişmeler doğrultusunda hem maliyetin daha düşük olması hem de sporcu sağlığı açısından daha olumlu olması nedeniyle yapay çim sahalar tercih edilmeye başlandı. Bu sahalarda yalnızca sporcuların yorgunlukları biraz artıyor. UEFA da ülke federasyonlarına özellikle altyapı harcamaları için destek veriyor ve yapay çim saha yapımına teşvik ediyor. Bu olanaktan Futbol Federasyonu da yararlanmalıdır.'' 
     
</TEXT>
</DOC>
