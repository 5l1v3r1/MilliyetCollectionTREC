<DOC>
<DOCNO> 162616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/yasam/yas01.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağaç yaşken işkenceci olur 
</HEADLINE>
<TEXT>

Sivas'ta henüz 12 yaşında bir ilköğretim öğrencisi, 'müthiş bir icat'a imza attı İhtiyaca göre voltajı ayarlanan 'elektrikli işkence sandalyesi ' 
     SONER KAVAK, YÜKSEL MENEKŞE DHA 

     Sivas'taki Selçuk Anadolu İlköğretim Okulu'nda öğrenim gören henüz 12 yaşındaki Y.A., Fen Bilgisi öğretmeninin gözetiminde icat ettiği 'elektrikli işkence sandalyesi' ile velileri dehşete düşürdü. 
     Sivas İl Milli Eğitim Müdürlüğü onayıyla Kongre Müzesi bahçesinde düzenlenen sergiye gelenler, gözlerine inanamadı. Çünkü, öğrencilerin, Selçuk Anadolu İlköğretim Okulu Fen Bilgisi öğretmeni Hasan Altınsoy gözetiminde yaptığı cihazların sergilendiği bahçede, 6-D Sınıfı öğrencisi Y.A.'nın elektrikli işkence sandalyesi de yer alıyordu. 
     Y.A., dehşete düşen ziyaretçilere aletin nasıl çalıştığını da, "220 voltluk elektriği, ihtiyaca göre 4, 8 ya da 12 volta düşürüyoruz. Bu akımı, ahşap sandalyede oturan ve iletken metallerle bağlanan kişiye veriyoruz" diyerek ayrıntılarıyla anlattı. ABD'de elektrikli sandalyeyle idamdan esinlendiği aleti 'ilginçlik olsun' diye yaptığını belirten Y.A., insanların öldürülmesine karşı olduğunu da söyledi. 
     
     Suçlu 'medya'ymış 
     Yağmuru haber veren cihazdan, kulağın ses dalgalarını beyne nasıl gönderdiğini gösteren alete kadar yaklaşık 40 'normal icadın' yer aldığı sergiyi gezen veliler, işkence sandalyesine anlam veremezken, Y.A.'nın öğretmeni Altınsoy, medyayı suçlayarak şöyle konuştu "Medya bu tür görüntüleri çocukların ekran başında olmadığı saatlerde yayımlamalı. Öğrencime bunun yanlış olduğunu söyledim. Ama yaptırmasaydım psikolojik olarak onu kaybederdik." 
     
Prof. Dr. Orhan Doğan Dehşet verici      Cumhuriyet Üniversitesi Psikiyatri Ana Bilim Dalı Başkanı Prof. Dr. Orhan Doğan, 'işkence sandalyesini' 12 yaşında bir çocuğun geliştirmesini 'dehşet verici' diye nitelendirerek, şu değerlendirmeyi yaptı "Elektrik böyle bir işkence cihazı için bulunmadı. Anne, baba ve eğiticiler bu tür konularda duyarlı olmalı. Böyle bir proje ancak baskı rejimlerinde olabilir. Bu tür araç yapan çocukların ileride olumlu davranışlar gösterebilmesi güç. Öğretmenin öğrencisine bunun yanlış olduğunu söylemesi yetmez. İkna etmesi gerekirdi." 
     

</TEXT>
</DOC>
