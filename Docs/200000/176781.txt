<DOC>
<DOCNO> 176781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo28.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav Yanalın her uygulamasının ardındayım 
</HEADLINE>
<TEXT>

     Gençlerbirliği Kulübü Başkanı İlhan Cavcav, ligin ilk 2 maçını yitirmelerinin ve 2 maçta 6 gol yemelerinin kendileri için kabul edilir olmadığını söyledi. 
     İlhan Cavcav, teknik kadroya eleştiride bulunarak, yeni alınan transferler arasından ilk 11'de görev verilen oyuncuların seçiminde formları açısından hata yapıldığını savunarak, ''Antrenmanlarda çok çalışan oyuncuların oynaması doğru, ancak bazı futbolcular var ki kendisini kanıtlamış ve onlarsız takım olmaz. Bu futbolcular belki idmanlarda çok çalışmıyor olabilirler, ancak maçlarda tecrübeleriyle takıma büyük fayda sağlayabilirler. Bunu da gözardı etmemek lazım'' dedi. 
     Cavcav, ligin ilk 2 haftasındaki yenilgilerin faturasını asla Ersun Yanal'a çıkarmak istemediğini, bunun için de kendisiyle bir görüşme yapacağını söyledi. 
     Cavcav, şöyle konuştu 
     ''Ben de bu işte 25 yıllık bir birikime sahibim. Bu deneyimimi Ersun hocaya aktarmak istiyorum. Bu nedenle kendisiyle bir görüşme yapacağım. Ağabey-kardeş görüş alışverişinde bulunacağız. Kulüp başkanı olarak teknik direktörümüzün yaptığı her türlü uygulamanın sonuna kadar arkasındayım ve destekçisiyim. Teknik bakımdan onun başarısını ve başarılı çalışmalarını çok iyi biliyorum.'' 
     
     CAVCAV ''SKOKO'DA UYUM SORUNU VAR'' 
     Cavcav, Hırvat asıllı Avusturyalı futbolcu Skoko'nun takıma henüz yeteri kadar yararlı olamadığına da değinerek, ''Skoko'nun, Belçika'nın Genk takımında oynadığı sistemle, burada oynadığı sistem birbinden çok farklı. Bu futbolcu sistem farklılığı nedeniyle uyum sorunu yaşıyor. Skoko, Ersun hocanın sistemine alıştığı anda takıma daha büyük katkı sağlayacak ve Gençlerbirliği için daha verimli olacaktır. Bundan kimsenin kuşkusu olmasın'' diye konuştu. 
     
</TEXT>
</DOC>
