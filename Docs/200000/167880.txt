<DOC>
<DOCNO> 167880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sontur20.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ercan Arıklı'ya çarpan halk otobüsünün şoförü yarın hakim önünde 
</HEADLINE>
<TEXT>

     Vatan Dergi Grubu Yönetim Kurulu Başkanı ve Vatan Gazetesi Yayın Kurulu üyesi Ercan Arıklı'ya çarparak ölümüne neden olduğu öne sürülen halk otobüsü şoförü Ramazan Aksu'nun yargılanmasına yarın başlanacak. 
     Şişli 9. Asliye Ceza Mahkemesi'nde görülmesine başlanacak davanın iddianamesinde, Sarıgazi-Mecidiyeköy hattında çalışan Ramazan Aksu yönetimindeki 34 AC 1552 plakalı halk otobüsünün, 3 Haziran 2003 tarihinde Mecidiyeköy'de yolun karşısına geçmeye çalışan Ercan Arıklı'ya çarparak ölümüne neden olduğu belirtiliyor. Aksu'nun, ''tedbirsizlik ve dikkatsizlik sonucu ölüme sebebiyet vermek'' suçundan TCK'nın 455. maddesinin 1. fıkrası uyarınca 2 ile 5 yıl arasında hapis cezasına çarptırılması istenen iddianamede, 2918 sayılı Karayolları Trafik Kanunu'nun ilgili maddesi gereğince Aksu'nun ehliyetine de el konulması talep ediliyor. 
     Sanık Aksu, olayın ertesi gün çıkartıldığı Şişli 2. Sulh Ceza Mahkemesi'nce tutuklanarak cezaevine konulmuştu. 
     
</TEXT>
</DOC>
