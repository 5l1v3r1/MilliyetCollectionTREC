<DOC>
<DOCNO> 174202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sondun13.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Nagasaki bombardımanı kurbanları unutuluyor... 
</HEADLINE>
<TEXT>

     Nagasaki'yi yaklaşık 60 yıl önce harabeye çeviren nükleer bombanın yarattığı korkunun hatırası genç kuşakların artan kayıtsızlığı karşısında belleklerden silinmeye yüz tuttu. 
     İnsanların belleklerinden bu korkunun silinmemesi için, 9 Ağustos 1945 sabahı saat 11.02'de Japonya'nın güneybatısındaki bu liman kentinde bombardımanın 58. yılında kurbanların anılmasından bir ay önce Nagasaki Ulusal Barış Anıtı'nın açılışı yapıldı. 
     Yeni anıtın sorumlularından Masato Koga, herkesin Hiroşima adını hatırladığını belirterek, çoğu kişinin yine bir nükleer bombayla yerle bir edilen Nagasaki'yi hiç bilmediğinden yakınıyor. 
     Yaklaşık 32.34 milyon euroya mal edilen anıtta, kurbanların fotoğraflarını görmek, bantlardan seslerini dinlemek ve bilgisayar aracılığıyla ''Şişman Herif'' adı verilen bombanın düştüğü yerin 250 metre yakınına kadar yaklaşabilmek mümkün. 
     Ölenlerin adlarının bulunduğu anıta gelen ziyaretçiler, onlar için dua edip, çiçek bırakıyorlar. Koga da, açılışından bugüne anıtı her gün birçok kişinin ziyaret etmesinden memnun olmakla birlikte, gelenlerin çoğunun 50 ve 50 yaş üstü olmasına üzülüyor. 
     Genç çiftlerin, ailelerin birkaç metre ötedeki banklara oturup gülerek fotoğraf çekmeleri, ''Gençlerin bu trajediye karşı kayıtsızlığının giderek artması beni hayal kırıklığına uğratıyor'' diyen Koga'nın üzüntüsünü doğrular gibi. 
     Nagasaki'de doğup büyüyen 24 yaşındaki Natsumi Kojima, ''Nagasaki denince aklıma tek gelen şey atom bombasıyla yıkılan bir kent değil. Bu biraz eski tarih'' deyip bir daha anıta gelmeyi pek de düşünmediğini söylüyor. 
     Atom bombası kurbanları ise çektikleri acıların unutulmasından üzgün... Bugün 74 yaşındaki Nagasaki A Bombası Kurbanları Konseyi Başkan Yardımcı olan Sumiteru Taniguchi, ''Bomba tecrübesine doğrudan tanık olanlar 10 yıl içinde göçüp gidecekler'' diyor. 
     Bombanın atıldığı gün bisikletiyle mektup dağıtan ve sırtındaki ağır yanıklardan mustarip olan bu eski postacı, ''Ölene kadar yaşadıklarımı paylaşmaya devam etmeye niyetliyim, ama insanların özellikle de genç kuşakların ilgisizleşmeye başladığından endişe ediyorum. Gençlerin nükleer silahların hiçbir zaman insanlığı kurtarmayacağını hatırlamalarını istiyorum'' ifadesini kullanıyor. 
     Atom bombası kurbanlarından 74 yaşındaki Katsuichi Fukahori, aynı zamanda bir başka grubun genel sekreterliğini yapıyor ve ''unutulmaya karşı yapılacak pek bir şey olmadığını'' söylüyor, yine de deneyimlerini gençlere aktarmayı sürdüreceğini söylüyor. 
     Hiroşima'ya atılan ''Küçük Çocuk'' adlı atom bombasından 3 gün sonra Şişman Herif Nagasaki'ye düştüğü an 74 bin kişi ölmüştü. Geçen on yıllara rağmen bugün radyasyona bağlı olarak Nagasaki'nin verdiği kurban sayısı 130 bin olarak ifade ediliyor. 
     
</TEXT>
</DOC>
