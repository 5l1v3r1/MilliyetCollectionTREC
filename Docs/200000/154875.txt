<DOC>
<DOCNO> 154875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo16.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kunter Fenerbahçe bütün gücüyle kazanmak isteyecek... 
</HEADLINE>
<TEXT>

     Türkiye Basketbol Ligi play-off serisi çeyrek final ilk maçında yarın Fenerbahçe ile karşılaşacak olan Galatasaray'da, teknik heyet temkinli. 
     Galatasaray Erkek Basketbol Takımı Antrenörü Erman Kunter, serinin zorlu geçeceğini bildiklerini kaydederek, şunları kaydetti 
     ''Bu tip maçlarda önceden konuşmak kolay değil. Fenerbahçe'nin bu sezon tek tutunacak dalı bu kaldığı için bütün güçleriyle kazanmak isteyecekler. Şansları yarı yarıya görüyorum. Seride 1-0 önde olmak tabii ki avantaj, ama buna kanarsak, çok zorlanırız. Biz elimizden geleni yapacağız.'' Fenerbahçe ile Galatasaray arasında yapılan maçların her zaman, hem kazanan, hem de kaybeden için yıpratıcı olduğunu belirten Kunter, ''Oyuncularım durumun bilincindeler. Tek dileğimiz centilmence mücadeleler olması. Burada sadece taraftara değil, oyunculara, teknik heyet ve yöneticilere de büyük görev düşüyor. Kötü olaylara fırsat vermeyelim'' diye konuştu. 
     
</TEXT>
</DOC>
