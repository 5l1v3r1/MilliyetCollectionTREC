<DOC>
<DOCNO> 151833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sondun19.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs sınırında karşılıklı geçişler sorunsuz devam ediyor... 
</HEADLINE>
<TEXT>

     KKTC Bakanlar Kurulu'nun aldığı karar uyarınca, KKTC ile Kıbrıs Rum kesimi arasındaki günübirlik geçişlerin serbest bırakılmasının ardından, bu sabah başlayan karşılıklı geçişler sorunsuz devam ediyor. 
     Türkler, Rum tarafına, merak ve ata yurtlarını görmek için gittiklerini, fazla kalmayacaklarını söyledi. 
     Ailesiyle birlikte Rum kesimine geçen Cemal Akıcı isimli Türk, Lefkoşa'nın Rum kesiminde bulunan ve 30 yıldır göremediği dedesi ve nenesinin mezarını ziyaret edeceğini belirtti. 
     Geçişlerin serbest bırakılmasını olumlu bulduklarını ifade eden Akıcı, durumun daha iyi olacağına inandığını kaydetti. Cemal Akıcı, Rum tarafında fazla kalmayacağını, 2-3 saat içinde geri döneceğini söyledi. 
     Müzisyen olduğunu belirten ve kendisini ''barış elçisi'' olarak tanıtan Hüseyip Pala isimli KKTC vatandaşı da, 28 yıl sonra ilk kez Rum kesimine geçtiğini bildirdi. Geçişlerin serbest bırakılmasının, insanların karşılıklı diyalog kurmalarına imkan vereceğini ifade eden Hüseyin Pala, ''Böylece birbirimizi daha iyi anlayabileceğiz'' dedi. 
     Hakan Ürem isimli bir genç ise İngiltere'de yaşadığını belirterek, Rum kesimine, ''merak ettiği için'' geçtiğini ve gün boyu kalmayacağını söyledi. 
     





</TEXT>
</DOC>
