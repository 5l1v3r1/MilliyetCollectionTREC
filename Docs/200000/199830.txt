<DOC>
<DOCNO> 199830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur03.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek Askeri Şura toplandı... 
</HEADLINE>
<TEXT>

     Yüksek Askeri Şura, Başbakan Recep Tayyip Erdoğan'ın başkanlığında, Genelkurmay Başkanlığı Çakmak Salonu'nda saat 09.20'da toplandı. 
     Şura'nın bu yılki Aralık ayı toplantısına, Genelkurmay Başkanı Orgeneral Hilmi Özkök, Milli Savunma Bakanı Vecdi Gönül, Kara Kuvvetleri Komutanı Orgeneral Aytaç Yalman, Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral İbrahim Fırtına, Jandarma Genel Komutanı Orgeneral Şener Eruygur, 1. Ordu Komutanı Orgeneral Yaşar Büyükanıt, 2. Ordu Komutanı Orgeneral Fevzi Türkeri, 3. Ordu Komutanı Orgeneral Oktar Ataman, Ege Ordu Komutanı Orgeneral Hurşit Tolon, MGK Genel Sekreteri Orgeneral Şükrü Sarıışık, Kara Kuvvetleri Komutanlığı Kurmay Başkanı Orgeneral Fethi Remzi Tuncel, Harp Akademileri Komutanı Orgeneral Faruk Cömert, Genelkurmay İkinci Başkanı Orgeneral İlker Başbuğ, NATO Güneydoğu Avrupa Müşterek Komutanı Orgeneral Orhan Yöney ve Donanma Komutanı Oramiral Yener Karahanoğlu katıldı. 
     Orgeneral Sarıışık, Orgeneral Cömert, Orgeneral Tuncel, Orgeneral Yöney ile Oramiral Karahanoğlu'nun ilk kez üye olarak yer aldıkları toplantıda, Genelkurmay J başkanları da hazır bulunuyor. 
     Yüksek Askeri Şura toplantısının gündemini, başta Türk Silahlı Kuvvetleri'nin TSK personel, eğitim, disiplin konuları olmak üzere planlı faaliyetleri ile TSK'yı ilgilendiren diğer konular oluşturuyor. 
     Şura üyeleri, öğle saatlerinde Başbakan Erdoğan başkanlığında Anıtkabir'i ziyaret edecek. 
     Yüksek Askeri Şura, çalışmalarını bugün öğle saatlerinde tamamlayacak. 
     Şura üyeleri, Anıtkabir ziyaretinin ardından da Genelkurmay Başkanlığı Karargahı'nda Orgeneral Özkök'ün vereceği yemeğe katılacak. 
     
</TEXT>
</DOC>
