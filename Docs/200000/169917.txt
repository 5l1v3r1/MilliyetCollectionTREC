<DOC>
<DOCNO> 169917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/spor/spo01.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
YILDIZA KAPI AÇILDI 
</HEADLINE>
<TEXT>

Beşiktaş Teknik Direktörü Lucescu, takım içindeki dengeleri korumak zorunda olduğunu söyledi, "Ancak her teknik adam en iyi isimlerle çalışmak ister" dedi 
     ORHAN YILDIRIM 

     Fikirleri değişiyor 
     BEŞİKTAŞ yönetiminin yıldız oyuncu transfer etme düşüncesine şiddetle karşı çıkan Lucescu, bu konudaki fikirlerini değiştirmeye başladı. Ulsan'da MİLLİYET'e özel açıklamalar yapan Rumen hoca, takım içi dengelerinin önemli olduğunu ancak yıldız bir oyuncuya "Hayır" demeyeceğinin mesajını verdi. Lucescu, "Her teknik adam, dünyanın en iyi isimleriyle çalışmak ister" diye konuştu. 
     
     'Yönetimimiz var' 
     TRANSFER konusunda sadece kendisinin karar veremeyeceğini de dile getiren Rumen teknik direktör, yönetimin görüşlerinin de önemli olduğunu belirtti. Lucescu şunları söyledi "Eğer yönetimimiz santrfor sorununu çözmek için bir ölçü belirlerse, birlikte karar veririz. Yeni gelecek isimin, kulüp çıkarları kadar, takıma uyum sağlayıp sağlamayacağı da çok önemli." 
     
     'Sular ters akar' 
     LUCESCU, Zürih kampının ardından dinlenmeden Kore'ye gitmelerinin hata olduğunu açıkladı. Yeni sezonda daha büyük başarılar elde etmek istediklerini ifade eden Beşiktaş'ın hocası, "Aksi bir durumda sular ters akmaya başlar. Takımda olumlu gelişmeler var. İlhan'ı bekliyoruz. Sergen düzeldi. Yenilerin ise takım oyununa bir an önce adapte olması şart" dedi. 
     
İkinci rakip Lyon      BEŞİKTAŞ, Barış Kupası'nda grubundaki ikinci maçını bugün Fransa ligi takımlarından Lyon ile oynayacak. TSİ 13.00'te başlayacak olan zorlu karşılaşmayı KANAL D naklen ekranlara getirecek. İlk maçında İlhwa'ya 2 - 1 yenilen Siyah - Beyazlılar, Kaizer Chifs engelini 2 - 0 ile geçen rakibini devirip, grubunda iddialı duruma gelmenin hesaplarını yapıyor. Beşiktaş - Lyon maçının biletlerinin tamamen satıldığı bildirildi. 
     
Yeni gözdeleri Sambacı Elber      Liste başında 
     YABANCI transferinde sessiz bir şekilde girişimlerini sürdüren Beşiktaş, Bayern Münih'in Brezilyalı yıldızı Giovane Elber'i gündemine aldı. Yönetici İbrahim Altınsay'ın, Alman kulübünden ayrılmaya hazırlanan golcü oyuncunun menajeriyle ilk görüşmeyi yaptığı öğrenildi. Siyah - Beyazlılar'ın gündemde yer alan diğer adaylar için de girişimlerini sürdürdüğü bildirildi. 
     
     Gol makinası 
     1997 yılından bu yana Bayern Münih'in kadrosunda yer alan Elber, daha önce Londrina, Milan, Grasshoppers ve Stuttgart takımlarında forma giymişti. Sambacı, 2002 - 2003 sezonunda Alman Ligi'nde 21 gol atarak krallık koltuğunu Cristjansen ile paylaştı. Geçen sezon Şampiyonlar Ligi'nde 2 kez fileleri sarsan Elber, Almanya'daki kupa maçlarında ise 6 gol atmayı başardı. 
     
Dursun attı Hassan tuttu      Ahmetler'in düellosu 
     SEUL'DEN Ulsan'a geçen Beşiktaş dün Lyon maçının oynanacağı Munsu Stadı'nda son çalışmasını yaptı. Antrenmanda en büyük ilgiyi Ahmet Dursun ile Ahmed Hassan'ın şut yarışı çekti. Ahmet Dursun, kaleye geçen Ahmed Hassan'ı ancak 80. şutunda avlayabildi. Ahmet Dursun'un kötü vuruşları nedeniyle malzemeci top toplamaktan adeta perişan oldu. Bu arada Lucescu, organizatörlerden otele yakın bir saha bulunmasını istedi. 
     
CORDOBA tartışması      KOLOMBİYALI kaleci Oscar Cordoba'nın davranışları Beşiktaş'ta sinirleri gerdi. Siyah - Beyazlı camia, İlhwa maçında büyük hatalar yapan tecrübeli eldivenin, performansındaki şaşırtıcı düşüşün nedenlerini tartışmaya başladı. Asbaşkan Yıldırım Demirören, "Kafasının bizimle olmadığı çok açık. Ancak bunları da görüşerek aşacağız. Cordoba'yı kazanmak istiyoruz" dedi. 
     LUCESCU, Cordoba'nın bu davranışları hep yaptığını söyledi. Rumen hoca, "Cordoba ilk geldiğinde de benzer sorunlar olmuştu. Kendisiyle uzun uzun konuştum. Ona karşı yaptıklarımızı unutmaması gerekiyor" yorumunu yaptı. Menajer Sinan Engin ise, "Kasti bir hareket içinde olduğunu düşünmüyorum. Arsenal'in teklifi sonrasında fiyat artırmasını bekliyordum" diye konuştu. 
     OLAY adam Cordoba, düşüş yaşamasının sebebinin transfer tekliflerinden kaynaklanmadığını iddia etti. Yıldız kaleci, "30 saati aşan bir uçak yolculuğu sonrasında kaleye geçip, görev yaptım. Maçta bazı hatalar oldu. Beşiktaş ile kesin bir anlaşmam yok. İstanbul'a döndükten sonra herşeyi baştan konuşacağız. Kısa bir süre içinde kendimi toparlayacağıma inanıyorum" dedi. 
     
Kartal, Şahin'e gitti      BAŞKAN Serdar Bilgili ve yöneticiler, Devlet Bakanı ve Başbakan Yardımcısı Mehmet Ali Şahin'i makamında ziyaret etti. Şahin, Bilgili'nin İnönü Stadı ile ilgili yapılan tadilatlar konusunda kendilerine bilgi verdiğini belirterek, "Açık tribünün üzerinin kapatılmasıyla ilgili olarak gereken izni verdik. Ayrıca kendileri stat kirasının TL. üzerinden ödemeyi talep etti" dedi. Şahin daha sonra Bursaspor yönetimini de kabul etti. 
     

</TEXT>
</DOC>
