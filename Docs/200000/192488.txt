<DOC>
<DOCNO> 192488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko33.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazakistan... Uzanlar'ın TOO KarTel'deki payı zorunlu satılıyor 
</HEADLINE>
<TEXT>

     Kazakistan yüksek mahkemesi, Uzan ailesinin ortak şirketi TOO KarTel'deki payının ''zorunlu satışı'' kararını onadı. 
     Yüksek Mahkeme Basın merkezinden yapılan açıklamada, Uzan ailesinin TOO KarTel şirketindeki payının 450 bin tenge yaklaşık 5 milyar lira belirlendiği ve bu payın ''K-Mobile'' GSM şirketinin sahibi olan TOO KarTel tarafından satın alınacağı kaydedildi. 
     TOO KarTel şirketinin ana sermayesinde Uzanların payının 450 bin tenge olarak belirlendiği ve bunun 337 bin tengesinin Rumeli Telecom'a, 112,5 bin tengesinin Telsim Mobile Telecommunication şirketine ait olduğu belirtildi. 
     Almatı İl Mahkemesinin geçen yılki kararıyla TOO KarTel ortaklığının mal varlığına el konulmuştu. 
     TOO KarTel'de hisselerin yüzde 40'ına sahip olan Telekon Invest şirketi, Türk ortaklarının TOO KarTel'den 50 milyon dolar kaçırarak şirketi iflasa uğrattığı gerekçesiyle dava açmıştı. 
     Ortak şirketin varlığına el konulması sırasında şirketin 97 milyon dolar borcu olduğu ortaya çıkmıştı. 
     Açıklamada, Yüksek Mahkemenin Almatı İl Mahkemesinin 6 Haziran 2003'te aldığı kararı değiştirmeyerek onayladığı belirtildi. 
     
</TEXT>
</DOC>
