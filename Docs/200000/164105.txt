<DOC>
<DOCNO> 164105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sondun25.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
WSJ "ABD, Irak'ın petrol gelirine ipotek koymayı düşünüyor" 
</HEADLINE>
<TEXT>

     ABD'de yayımlanan Wall Street Journal gazetesi, ABD'nin Irak'ın yeniden inşasına gerekli parayı bulmak amacıyla, gelecekte çıkarılarak satılacak olan petrolü ipotek altına almayı planladığını öne sürdü. 
     Amerikan finans çevrelerinin gazetesi, bu plana, Irak'ın yeniden inşasını üstlenen Bechtel Group ve Halliburton şirketlerinin önemli destek verdiklerini yazdı. 
     Bu arada, Amerikan Eximbank yetkilileri tarafından hazırlanan bir raporda, ''Gelecekte çıkarılacak Irak petrolü devreye sokulmadan, Irak halkı ve uluslararası toplumun arzuladığı istikrarlı ve güvenlikli Irak'ı kurmak imkansızdır'' görüşü savunuldu. 
     Gazete, Eximbank Başkanı Philip Merrill'in, Amerikan yönetimi içinde bu tezi destekleyen en önemli kişi olduğunu belirtti. 
     Halen Irak'taki işgal güçlerinin elinde 7 milyar doların bulunduğu, ancak bu paranın ülkenin onarımına yetmeyeceği kaydediliyor. Irak petrolüne ipotek konulmasının, işgal kuvvetlerinin Irak halkı adına borçlanmasının hukuka ve ahlaka aykırı olduğunu savunan çevrelerde rahatsızlık yarattığı belirtiliyor. Bu çevrelere BM'nin de dahil olduğu ifade ediliyor. 
     Öte yandan, planın hayata geçirilmesi durumunda, yılda 4 milyar dolar sağlanabileceği ve bu paranın Irak'ın yeniden inşasında kullanılabileceği ifade edildi. İpotek planını destekleyen Amerikalı ihracatçılar, ''Yönetim yetkilileri bu yılın ikinci yarısında petrol gelirleri 5 milyar dolara, 2004'te ise 14-15 milyara ulaşacak dediler, ancak yağma ve tesislerin çok bakımsız olması nedeniyle bunun gerçekleşmesi olanaksız'' diye konuştular. 
     Planın gerçekleşmemesi durumunda, Eylül ayında yapılacak uluslararası bir konferansa katılacak zengin ülkelerin, Irak'ın yeniden inşasına katkıda bulunmaları bekleniyor. 
     
</TEXT>
</DOC>
