<DOC>
<DOCNO> 179064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/guncel/gun00.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet yazarlarının Elazığ izlenimleri 
</HEADLINE>
<TEXT>

   SİZE GELİYORUZ 

   
      
      
      
   
   Gakkoş olsan ne fayda    AHMET TULGAR 

      Eğer davranışbilimci bir tanımlama yapacak olursak, Elazığ ayakkabısının arkasına basan şehirdir. Buraların dayısıdır. Arkasını döndüğü Güneydoğu coğrafyasının sorunlarından elini çarçabuk yıkayıp, unutup kardeşi Diyarbakır'ı, Harput tepesinden kendini, kentini seyreder. Politik bir tanımlama yapacaksak eğer, Elazığ 'dokunulmazlık kültürü'nün haritadaki yeridir. Bir yurttaşın her yerine dokunulabilir bir coğrafyanın hemen yanıbaşında. Onlarca yıldır kendisi için kullandığı 'gakkoş' deyiminin sonundaki 'ş'yi düşürecek kadar 'erkek' olan bu şehirde öyle anlaşılıyor ki, bir tek kadınlar 'dokunulmazlık'tan yararlanamıyorlar. 
   
   'EŞLERİNİ DÖVÜYORLAR' 
   Fatma Yıldırım, 'Elazığ'da karısını döven erkek çoktur, saklamayın' diye dikleniyor TIR'ı çevreleyen gakkoşlara. 'Dolaşırlar, dolaşırlar, sonra eve gelip karılarını döverler.' Erkek kalabalığından 'liberal' bir ses yükseliyor 'Kimseyi döverek adam edemezsiniz.' Gakkoş Elazığ'ın okumuş kardeşi Tunceli ise onlarca yıldır onda yatıya kalmaktadır. 
   Bugün Elazığ'da yerleşik Tuncelilerin sayısı yüz bine yaklaşmaktadır. Kadınları giderek kapanan Elazığ'ın caddelerindeki görece özgür kadınlar hep bu Tuncelili nüfusun içinden çıkıyor. Elazığ ne de olsa kardeşi olan Tunceli ile barışık bir sosyal hayatı sürdürdükçe renklenen, mizah duygusunu kaybetmemiş, gerektiğinde kendine de gülebilen bir kent. 
   Remziye Demir terzi olan oğlunun işsizliğinden yakındığında, ona 'Oysa gakkoşlar fiyakalı gezmeyi severler' deyince ben, Elazığlıların cevabı hazır 'Halk fakirleşti. Artık mahkemeden mahkemeye millet birbirinden takım elbisesini ödünç alıyor.' 
   Bütün o şık otomobil galerileri, büyük mağazaları, geniş caddeleri ve meşhur Buzbağ şarabıyla Elazığ ne kadar unutmaya çalışsa da onu, Güneydoğu yakasını bırakmıyor. 
   
   TEDAVİ İÇİN GELİYORLAR 
   Elazığ, Güneydoğu kentlerindeki günlerdir sözünü ettiğimiz sağlık hizmeti yetersizliğinin kendisine taşıdığı hastalar ve hasta rafakatçileri yoluyla arka bahçesine bağlanıyor. Hastane semtlerinde ve valilik önünde hasta karısına renkli gazoz parası arayan kara bıyıklı, kavruk adamlar. Kentlerimizi birbirine bağlayan, haritamızı teyelleyen yurttaşlarımız onlar. 
   Kığı'dan gelen Yaşar 'doğum hastası' karısını getirdiği hastanenin önünde uyuyormuş dört gecedir. Bu koca koca adamların, köylerin, mezraların adımları sarsıcı erkeklerinin büyük şehrin kaldırımlarında ağlamaları öyle berbat eder ki insanı. Gakkoş olsan, ayakkabının arkasına bassan da ne fayda. Milliyet TIR'ına yanaşmış bütün Elazığ delikanlılarının gözleri sulandı işte. 
   
   BUGÜN 
   Nail Güreli, Can Dündar, Ahmet Tulgar, Ece Temelkuran ile çizerimiz Haslet Soyöz Muş, Bingöl, Elazığ'dan sonra Malatya'da, saat 11.00'de Kernek Meydanı'nda Milliyet okurlarıyla buluşacak. 
   
   YARIN 
   Güneri Cıvaoğlu, Tuba Akyol, Yaman Törüner, Ali Eyüboğlu, Mehmet Demirkol ile çizerimiz Ercan Akyol, saat 13.00'te Adıyaman, Hükümet Konağı önünde sizleri bekliyor. 
   
</TEXT>
</DOC>
