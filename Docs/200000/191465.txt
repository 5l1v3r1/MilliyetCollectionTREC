<DOC>
<DOCNO> 191465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sontur29.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Mobil fuhuş"çular serbest... 
</HEADLINE>
<TEXT>

     Tuzla-Kadıköy arasında fuhuş amacıyla kullanıldığı belirtilen otobüste yakalanan 5 kişi, sevk edildikleri adliyede tutuksuz yargılanmak üzere serbest bırakıldılar. 
     Kadıköy Emniyet Müdürlüğü Asayiş Şube Müdürlüğü'nde bulunan, otobüsün sahibi olduğu belirtilen T.K, hayat kadınları A.G.Y ve A.A, otobüs şoförü M.G ve bir müşteri, burada sorgulandı. 
     Bir süre öncesine kadar sokaklarda hayat kadınlığı yaptığını anlatan 40 yaşındaki T.K'nın ifadesinde, 50 milyar liraya satın aldığı servis otobüsünü Bursa'da suntalarla odalara böldürdüğünü söylediği kaydedildi. 
     Otobüsü bu şekilde yaklaşık 2 aydır fuhuş amacıyla kullandığını ifade eden T.K'nın ''Artık sokaklardan kurtulmak istiyordum. Otobüsün içini bölmelere ayırıp 4 yatak odası yaptırdım. Daha önceden tanıdığım müşterilerle telefonda anlaşıp istedikleri yerden alıyorduk. Bir hata sonucu yakalandık'' dediği bildirildi. 
     Otobüste yakalanan A.G.Y ve A.A adlı kadınlar da paraya ihtiyaçları olduğu için fuhuş yaptıklarını söylediler. 
     Şoför M.G. ise işe yeni başladığını belirterek, ''Otobüste ne yapıldığını bilmiyorum. Başka bir iş bulamadım. Buradan 400 milyon lira alacaktım. Çocuklarım için kabul ettim'' dedi. 
     Kadıköy Emniyet Müdürlüğü Asayiş Şube Müdürlüğü'ndeki sorgu ve işlemleri tamamlanan T.K, A.G.Y ve A.A muayene için Zührevi Hastalıklar Hastanesi'ne gönderildi. Daha sonra Kadıköy Cumhuriyet Savcılığı'na sevk edilen zanlılar, burada yapılan sorgularının ardından tutuksuz yargılanmak üzere serbest bırakıldılar. 
     
</TEXT>
</DOC>
