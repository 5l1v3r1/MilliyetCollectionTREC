<DOC>
<DOCNO> 190348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/yazar/cemal.html </URL>
<DATE> 2003/10/22/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kıbrıs 'Statüko'nun son kalesi 
</HEADLINE>
<TEXT>

   
   SIENA, TOSCANA 
   Büyük bir salonda, kocaman oturma düzeninde toplanmış elli küsur kişi. Avrupa Birliği ülkelerinden diplomatlar, akademisyenler, vakıf ve düşünce üretim kuruluşlarının üyeleri ve az sayıda gazeteciyle ekonomiden sorumlu Devlet Bakanı Ali Babacan, AKP Genel Başkan Yardımcısı Reha Denemeç ve AB Genel Sekreteri Büyükelçi Murat Sungar... 
   Konu, Türkiye - AB ilişkileri. 
   İtalyan Aspen Enstitüsü'yle Sabancı Üniversitesi'ndeki İstanbul Policy Centre'ın ortaklaşa düzenledikleri yıllık AB - Türkiye Konferansı'nın üçüncüsü. Geçen yıl da katılmıştım. Açılış konuşmasını AB'den sorumlu Başbakan Yardımcısı Mesut Yılmaz yapmıştı. 
   Bir yılda değişen neydi 
   Türkiye'ye bakış geçen yıldan bu yıla nasıl değişmişti Konferanstan ve kulis sohbetlerinden edindiğim izlenimler genel olarak şöyle özetlenebilir 
   1 Avrupa Birliği ile ilgili olarak Türkiye'ye karşı üslupta, dilde olumlu bir değişim dikkati çekiyor. 
   2 Türkiye'nin AB üyeliği konusunda gerekli adımları ciddiyetle atmaya başladığı ve işi sıkı tuttuğu genel kabul görmüş durumda. 
   3 Yine soru soruyorlar, sorguluyorlar. Ama ilginç olan şu Artık daha çok Türkiye'nin üyeliğini kendi aralarında tartışmaya başlamışlar. Çünkü "Türkiye bu işi yapamaz " havası, özellikle AKP hükümetinin atmış olduğu reformcu adımlarla dağılmaya yüz tutmuş. 
   4 Türkiye nasıl olsa bu işi kıvıramaz rahatlığı, öyle gözüküyor ki, "Eyvah Türkiye geliyor, şimdi ne yapacağız " tedirginliğine bırakmış durumda... 
   5 11 Eylül'le Irak Savaşı da Türkiye'ye stratejik bakışta değişikliğe yol açmış. AB'nin Türkiye'yle birlikte Ortadoğu'da daha ağırlık kazanabileceği ya da Amerika'yı dengeleyebileceği görüşünün yaygınlaştığı söylenebilir. 
   Bir başka deyişle... 
   Bir zamanlar Türkiye'yle karmakarışık Ortadoğu'ya komşu olmaktan kaygı duyan AB'de bugün tam tersi bir yaklaşım su yüzüne vuruyor. 
   Bu açıdan, haziran ayında Ölüdeniz'de yapılan Dünya Ekonomik Forumu toplantısında AB'nin dış politikadan sorumlu bir numarası Solona'nın, Alman Dışişleri Bakanı Fischer'in konuşmalarını anımsıyorum. Türkiye'yle birlikte Ortadoğu'ya komşu geleceklerini, bunun bölgede istikrara katkıda bulunacağını belirtmişlerdi. 
   AB'nin Genişlemeden Sorumlu Direktörü Verheugen'ın da aynı görüşü içeren konuşmaları oldu son aylarda... 
   İtalya Ekonomi Bakanlığı Müsteşarı G. Magri de konferansın açılışında farklı konuşmadı. "Türkiye Ortadoğu'da çok önemli bir kapıdır" dedi, Türkiye'nin oynayabileceği önemli bölgesel role dikkat çekti ve "Önyargıları aşmalıyız, Türkiye AB'ye üye olmalı" diye konuştu. 
   Kısaca şu söylenebilir 
   AB kendini Türkiye fikrine alıştırmaya başlamış. En azından gelecek yıl sonunda Türkiye'ye müzakere tarihi vermekten kaçınmasının çok güç olacağının artık farkında... 
   Peki her şey olup bitti mi 
   "Tarih" çantada keklik mi 
   Sanmıyorum. 
   Konferansın akışında iki nokta apaçık ortaya çıkıyor 
   Uygulama ve Kıbrıs... 
   Birincisinin çok fazla engel oluşturacağına ihtimal vermiyorum. Hükümetin uygulama işini sıkı tuttuğu ve tutacağı konusunda iyimser bir hava var. 
   Asıl sorun Kıbrıs olabilir. 
   Statüko Kıbrıs'ta direnecek 
   Çünkü Türkiye'de değişime direnenlerin, Avrupa Birliği yoluna taş koymak isteyenlerin son kalesi, hiç kimsenin kuşkusu olmasın, Kıbrıs'tır. 
   Hükümette Kıbrıs'ı çözme kararlılığı var mı Hükümetin Kıbrıs'la ilgili bir oyun planı var mı Kıbrıs'ta statüko nasıl direnebilir, bu direnç nasıl kırılabilir, bunları ne kadar düşünüyor AKP hükümeti 
   Son kaleyi düşürmeye niyetliyse, çok fazla zamanı kalmadı. 
   
      
   
   
</TEXT>
</DOC>
