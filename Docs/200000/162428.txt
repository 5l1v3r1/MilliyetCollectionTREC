<DOC>
<DOCNO> 162428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sondun18.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac'ın eski mutfak harcamaları incelenecek 
</HEADLINE>
<TEXT>

     Fransa'da, Cumhurbaşkanı Jacques Chirac'ın 1987-1995 yılları arasında Paris Belediye Başkanı olduğu dönemdeki mutfak harcamaları incelenecek. 
     Canard Enchaine gazetesinin haberine göre, Savcılık makamının itirazına karşın, sorgu hakimi Philippe Courroye'ye, Belediye Sarayı'nda usulsüz mutfak harcamaları yapıldığı yolunda ortaya atılan iddiaları inceleme izni verildi. 
     Maliye müfettişleri, geçen yıl, 1987 ve 1995 yılları arasında Chirac ve eşi Bernadette'in mutfak ve konuttaki harcamalarının 14 milyon Fransız Frankı'na ulaştığını yaklaşık 2,4 trilyon lira belirlemişlerdi. 
     Harcamaların yaklaşık 9 milyon Fransız Frankı'nın nakit olarak ödenmesi, ödemelerde usulsüzlük yapıldığı iddialarının ortaya atılmasına yol açmıştı. 
     Müffettişler, faturalardan, mükerrer ödemeler yapıldığı sonucuna da varmışlardı. 
     Cumhurbaşkanı Chirac'ın dokunulmazlık gereği ifade vermesi beklenmezken, eşi Bernadette'in sorgu hakimi önünde ifade vermesi için hukuki bir engel bulunmuyor. 
     Chirac hakkında, seçim sandıklarında ve Paris Belediye Başkanı olduğu dönemde işe almalarda usulsüzlük yaptığına ilişkin iddialar hakkında da daha önce soruşturma açılması istenmiş, bu talepler her seferinde ''dokunulmazlık'' gerekçesiyle reddedilmişti. 
     
</TEXT>
</DOC>
