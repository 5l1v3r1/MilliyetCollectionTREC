<DOC>
<DOCNO> 159124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/ekonomi/aeko.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Nakit temettü borsayı canlandırır 
</HEADLINE>
<TEXT>

Doğan Yayın Holding Başkan Yardımcısı Gedik Nakit temettü dağıtımı teşvik edilirse borsa canlanır 
     EBRU SUNGUR 

     Doğan Yayın Holding Başkan Yardımcısı Soner Gedik, vergilerde düzenleme yapılarak nakit temettü dağıtımının teşvik edilmesiyle borsaya ivme geleceğini söyledi. 
     Borsaya Kote Ortaklık Yöneticileri Derneği'nin KOTEDER İMKB'de düzenlediği "Globalleşen Piyasalarda Halka Açık Kuruluşların Rolü ve Önemi" konulu panelde konuşan Gedik, yakın bir zamanda başlatılan Doğan Yayın Holding'in borsadan Milliyet, Hüriyet ve Doğan Burda Rizzoli hisselerini alımı konusunda bilgi verdi. 
     Doğan Yayın Holding ve iştiraklerinin halka açık kısmının önemli bölümünün yabancılar yatırımcıların elinde olduğunu belirten Gedik, "Yabancıların bize önerisi, hisse alımı ve temettü dağıtımı oldu. Biz de dört gün önce hisse alımı uygulamasına başladık. Bunu bir yıllık süreye yaydık. Üç yıl boyunca da satmayacağımızı söyledik. Yüzde 1'i geçen her alımda ve üç ayda bir yayımladığımız bilançolarda kamuya bildirimler yapılacak" dedi. Gedik, "Amacımız uzun vadeli yatırımcılarda sempati yaratmak, piyasaya canlılık ve motivasyon getirmek" dedi. Gedik, bütün bunları yaparken de şeffaflık ilkesine uymaya kararlı olduklarının altını çizdi. 
     
     İlgili kurumlar azaltılmalı 
     KOTEDER Başkanı Halil Eroğlu da halen SPK kadar Maliye Bakanlığı ile BDDK ve Hazine'nin de sermaye piyasalarını düzenleyici konumunda bulunduğunu belirterek, halka açılmaların teşvik edilmesi için bu otoritelerin olabildiğince azaltılması gerektiğini söyledi. 
     

</TEXT>
</DOC>
