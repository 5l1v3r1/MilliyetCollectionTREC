<DOC>
<DOCNO> 159799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sontur17.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "6.uyum paketini geçirmekte kararlıyız" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, hükümet olarak 6. uyum paketini geçirmekte kararlı olduklarını söyledi. 
     Gül, İslam Konferansı Örgütü dışişleri bakanları toplantısı için gittiği Tahran'dan dönüşünde Esenboğa havaalanında basın toplantısı düzenledi. 
     Milli Güvenlik Kurulu'nun dünkü toplantısında ele alınan 6. uyum paketinin gözden geçirileceğine ilişkin haberlerin hatırlatılması üzerine Gül, uyum paketini hükümet olarak geçirmekte kararlı olduklarını ifade ederek, şunları kaydetti 
     ''Bu konuyla ilgili tüm bakanlıklara bilgi verilmiştir. Tüm bakanlıkların, ilgili devlet kurumlarının görüşleri alınmıştır. Dolayısıyla hükümet bu görüşler çerçevesi içerisinde değerlendirir ve Meclis'e sevk eder.'' Bakan Gül, dünkü MGK toplantısında neler olduğunu bilmediğini de belirterek, ''Ama MGK kararları tavsiye niteliğindedir. Zaten bu konu Türkiye'de çok konuşulmuştur. Tabii ki önemli devlet politikaları orada konuşulur, tartışılır. AB ile ilgili konuların tartışılmasını da geçen toplantıda teklif ettik, ama Ulusal Program hazırlanamadığı için, eminim ki gelecek toplantıda bunların ele alınmasının büyük bir faydası vardır'' dedi. 
     Abdullah Gül, Girit ve Tahran'daki temasları sırasında ''Türkiye'deki iç siyasi gelişmeler ve sistem sıkıntısına'' ilişkin kendisine sorular yöneltilip yöneltilmediğinin sorulması üzerine de şunları söyledi 
     ''Türkiye'deki dedikodular, gazetelerdeki doğru, yanlış bilgiler tabii ki burdaki misyonları tarafından ilgili ülkelere günü gününe rapor edilmektedir. Ben de bu tip sorulara muhatap oldum ama bunların hiçbirinin doğru olmadığını, Türkiye'nin bu günleri geride bıraktığını, Türk demokrasisinin Kopenhag siyasi kriterleri çerçevesinde bir demokrasi olduğunu anlattım. Türkiye'de 3 Kasım seçimlerinin açık iradesinin de ortada olduğunu söyledim.'' Irak'taki uluslararası barış gücüne katılacak Polonya birlikleri altında Türk birliklerinin Necef ve Kerbela'ya konuşlandırılacaklarına ilişkin haberlerin sorulması üzerine de Gül, şunları kaydetti 
     ''Konuşuruz değerlendiriz bunları. Dediğim gibi biz çok meraklı değiliz. Ama Irak'ın istikrarı için her türlü katkıyı vermeye hazır olduğumuzu da söyledik. Dolayısıyla değerlendiririz. Bunun gibi başka pek çok şey var değerlendiririz. Şu anda birşey söylemek için erken.'' Gül, Washington'u ziyaret edip etmeyeceğinin sorulması üzerine de şu anda planlanan bir durumun söz konusu olmadığını kaydetti. 
     
</TEXT>
</DOC>
