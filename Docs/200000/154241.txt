<DOC>
<DOCNO> 154241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sonspo06.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet'li Detroit beraberliği sağladı... 
</HEADLINE>
<TEXT>

     ABD Profesyonel Basketbol Ligi NBA play-off turunda Mehmet Okur'un 2 sayı attığı maçta Detroit Pistons, Orlando Magic'i deplasmanda 103-88 yenerek, 7 maçlık seride 3-3 eşitliği sağladı. 
     Orlando'daki karşılaşmada oyuna sonradan giren Mehmet Okur, toplam 14 dakikada 2 sayı attı, 1'i hücumdan 3 ribaund aldı, 2 asist yaptı. 
     2 ve 3 sayılık şut denemesinde bulunmayan Okur, 2 sayısını, 4 kez kullandığı faul atışlarının 2'sini olumlu kullanarak elde etti. 
     Takımda Chauncey Billups, 18'i birinci çeyrekte olmak üzere 40 sayıyla kariyerinin en yüksek skorlu maçını çıkardı. Richard Hamilton 22 sayı üretirken, Ben Wallace 20 sayı, 17 ribaundla play-off serisinde 4. kez ''double-double'' yaptı. 
     39.5 şut yüzdesiyle oynayan Magic'de ise Tracy McGrady 77 sayı, 11 ribaundla en başarılı isim oldu. 
     Doğu Konferansı'ndaki bu mücadelede 2 takım arasındaki 7. ve son maç, pazartesi sabahı Detroit'de yapılacak. 
     Doğu Konferansı'ndaki diğer karşılaşmada Philadelphia 76ers, New Orleans Hornets'ı deplasmanda 107-103 yenerek, seride rakibine 4-2 üstünlük kurarak 2. tura geçti. 
     New Orleans'daki karşılaşmada Allen Iverson 1'i son 10 saniyede olmak üzere 6 kritik sayı üreterek, 45 sayı gerçekleştirdi. Iverson, son çeyrekte de 15 sayı attı. Keith Van Horn 18 sayı, 18 ribaundla ''double-double'' yaparken, Derrick Coleman'dan 16, Kenny Thomas'tan 10 sayı geldi. 
     Hornets'da ise sağ elinin orta parmağından sakat olan Jamal Mashburn 23 şuttan 14'ünü değerlendirerek, 36 sayı kaydetti. Mashburn, son çeyrekte ise 8 şutun 5'ini kaçırdı. 
     Batı Konferansı'ndaki karşılaşmada ise Portland Trail Blazers, evinde Dallas Mavericks'i 125-103 yenerek, seride 3-3 beraberliği sağladı. 
     İki takım arasındaki son mücadele, pazartesi sabahı Dallas'da yapılacak. 
     




</TEXT>
</DOC>
