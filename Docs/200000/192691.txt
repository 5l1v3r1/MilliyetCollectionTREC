<DOC>
<DOCNO> 192691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/soneko14.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan "Yabancı yatırımcı kapıyı çalmaya başladı" 
</HEADLINE>
<TEXT>

     Maliye Bakanı Kemal Unakıtan, Türkiye'de kötü yönetimden kaynaklanan güven bunalımının ekonomik anlamda bir bir aşıldığını belirterek, ''Her gün kapımızı yabancı yatırımcılar çalmaya başladı, yerli yatırımcıya da yeni yeni kan gelmeye başladı'' dedi. 
     Balıkesir'in Bandırma İlçesi Ticaret Odası'nda düzenlenen toplantıda, iş dünyası, sivil toplum örgütleri ve sanayicilerle biraraya gelen Unakıtan, yaptığı konuşmada, 3 Kasım'dan sonra yoğun işlerin içine girdiklerini, birikmiş problemlerin hepsinin hallolmasa da hallolma seviyesine geldiğini bildirdi. 
     Türkiye'nin bundan sonra daha da iyi noktalara geleceğini anlatan Unakıtan, şöyle devam etti 
     ''Kötü yönetimden kaynaklanan güven bunalımı ekonomik anlamda bir bir aşıldı, Her gün kapımızı yabancı yatırımcılar çalmaya başladı. Yerli yatırımcıya da yeni yeni kan gelmeye başladı. Biz 2004 yılını yatırımlar yılı olarak görüyoruz. Bizim planlarımıza göre 2.5 milyar doların yurtdışı yatırımlardan gelmesi lazım ama bu az. Biz bunun çok fazlasını bir iki özelleştirmeden alırız. Türkiye'de rakamlar büyümeye başladı ama Türkiye'deki bütün bankaları toplasanız, Almanya'daki büyük bankaları bırakın, orta bankalardan birine bile eşit olmuyor. 
     Türkiye'deki rakamlar çok küçük. Küçük rakamlarla Türkiye'nin ufku daralmış. İhracatımız 45 milyar doları geçiyor diye övünüyoruz. Bu büyük rakam mı, hiç de büyük değil. Kendimizi aldatmayalım. Bakın Uzakdoğu ülkelerine, adamlar bizi aşmış. Bizim kişi başına düşen gayri safi hasılamız 2004'te 3 bin 500 dolar olarak planlanıyor. 3 bin 500 dolar ile ne olur Allah aşkına 10 binin üzerinde konuşmaya başlarsak, o zaman kendimize geliyoruz demektir.'' Unakıtan, Türk işadamının, ufkunu açması, penceresini genişletmesi, dünyaya geniş çerçeveden bakması, bütün dünyayı pazarı gibi görmesi gerektiğine işaret ederek, özel sektörün, sektöre yakışır bir şekilde ufkunu geniş tutup projeyle gelip hükümetten destek istemesini beklediklerini anlattı. Devletin özel sektöre ''gölge etmemesinin kafi olacağını'' kaydeden Unakıtan, Bandırma Limanı'nı örnek verdiği konuşmasında şunları söyledi 
     ''Bakın Bandırma Limanı'na. Bu liman böyle olmaz. Devlet kafasıyla liman idare edilmez. Plamatik sokamadıydım ben buraya. Neden sokamazsınız Tabii zinnur kafa olursa sokamazsınız. Onları değiştireceğiz, buraları özelleştireceğiz. Büyük özelleştirmeler başladı, sıraya girdi. Tekel'i, Tüpraş'ı geliyor. Telekom'u, enerji yatırımlarının hepsini özelleştireceğiz. Yurtdışından yatırımcılar geliyor. Adamların bütçesi Türkiye'nin bütçesinden fazla. Adamlar, Ben şunu bunu alırım sayın bakanım diyor. O anda hemen o adamla el sıkışıp vermek istiyorum ama eller müsait değil, geçmişine yandığımın 
     Bakın Kuşadası Limanı toplanmışlar işadamları, burasını biz işletelim . İşletin ama paranız yok. Bu para, yatırım ister. Bak gelmiş elin Amerikalısı burada yatırım yapıyor. Efendim dışarıya vermeyelim, kaptırmayalım . Yahu içerisi, dışarısı kalmamış bu işin, yatırımcı yatırımcıdır. '' Türkiye'de siyasetin bir numaralı gündeminin ekonomi olduğunu, bunun hiçbir zaman değişmeyeceğini, 59. hükümetin gündeminin de ekonomi olduğunu ifade eden Unakıtan, devletin reel sektörün yanında olması, fabrika yatırımı yapmaması gerektiğini vurguladı. Unakıtan, devletin yolunu, hastanesini, okuluna yapması, ancak okul, hastane ve okul yaptıran özel sektörü de desteklemesi gerektiğine işaret ederek, ''Okullarda da, hastaneler de özel sektöre desteklememiz lazım ve destekleyeceğiz de. Vergi yükü ve diğer yükler bakımından destekleyeceğiz ve bundan karlı çıkacak yine devletin kendisi olacaktır. Çünkü o kadar öğretmen, doktor, hemşire atamayacağım, tayin etmeyeceğim. Yani yatırım ben yapmayacağım onlardan vergiyi az alacağım'' diye konuştu. 
     Unakıtan, gereksiz yatırımlar yüzünden devletin parasının toprağa gömüldüğünü, bu yüzden milletin 40 milyar doların üzerinde faiz ödemek durumunda kaldığını dile getirdi. 
     Kendisine ''sıkı herif'' denildiğinden yakınan Unakıtan, ''Benim cebime giren çıkan yok. Devletin malına sahip olmaya çalışıyorum. Bütçesine sahip olamayan ne aileden ne şirketten ne de devletten hayır gelir'' dedi. 
     Unakıtan, hükümetin iki temel politikası bulunduğunu, bunlardan ilkinin AB'ye girmek için bütün siyasi kriterleri yerine getirmek olduğunu belirtti. AB'ye girmek istediklerinin, yüzlerinin batıya dönük olduğunun bu nedenle uyum yasalarını sonuna kadar çıkaracaklarının altını çizen Unakıtan, ikinci olarak da ekonomik açıdan AB kriterlerini yakalamak istediklerine değindi. Unakıtan, konuşmasını şöyle sürdürdü 
     ''Türkiye'nin 10 yıl böyle gitmesi halinde önünde kimse duramaz. Yalnız bunun için çok önemli iki unsur var siyasi ve ekonomik istikrar. Bu istikrar olmadıktan sonra Türkiye hiçbir yere varamaz. Kim, hangi parti iktidar olursa olsun hiç mühim değil. Herkesin bu iki istikrarın üzerine gözü gibi hassas titremesi lazım. Bunu bozucu hiçbir şeye müsaade edilmemesi lazım. Efendim şu oldu da, bu gitti de Hiçbir şey memleketin siyasi istikrarının bozulmasına gerekçe gösterilemez. Türk milletini, vatanını seviyorsak istikrar için ne lazımsa onu yapmak lazım.'' Maliye Bakanı Kemal Unakıtan, toplantıda işadamlarının balıkçılık, beyaz et, zeytin ve turizm sektörüyle ilgili sorularını yanıtladıktan sonra yaklaşık 20-25 kişilik bir sanayici grubuyla basına kapalı ''yuvarlak masa'' toplantısı yaptı. 
     Toplantının ardından basın mensuplarının sorularını yanıtlayan Unakıtan, ''liradan 6 sıfır atılması'' ile ilgili çalışmaların sürdüğünü, bu çalışmaların 15-16 aylık bir periyodu kapsadığını belirterek, 2004 yılında çalışmaların tamamlanacağını, 2005 yılının başında da Türk halkının ''6 sıfır atılmış parayla'' tanışacağını kaydetti. Unakıtan, özellikle özel sektörün bu değişime mantalite olarak hazırlanmaya başlamasını önerirken, ''Faizler daha da düşecek, özel sektör dikkat etsin, yoksa yanar. 2005'te 1 milyon 1 lira olacak. Onun için hesabı, kitabı çok iyi yapın. Türkiye değişiyor, değişimlere hazır olun'' dedi. 
     Unakıtan, bir soru üzerine de, bir gazetede yayınlanan, Kocaeli'nin Karamürsel İlçesi'nde kendisine ait evin kirasının ve yakıt parasının ödenmediğine ilişkin haberin gerçeği yansıtmadığını söyledi. 
     Karamürsel'de 20-25 yıl önce üye olduğu bir kooperatif kanalıyla bir dairesinin bulunduğunu, uzun süredir işlerinin yoğunluğu nedeniyle gidemediğini anlatan Unakıtan, dairesinin kirada olmadığını, bu yüzden kira ve yakıtının ödenip ödenmemesinin söz konusu olmadığını vurguladı. 
     
</TEXT>
</DOC>
