<DOC>
<DOCNO> 191989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sondun03.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Beyaz Saray'da iftar yemeği... 
</HEADLINE>
<TEXT>

     ABD Başkanı George W. Bush, Müslüman ülkelerin büyükelçileriyle, ABD'deki bazı Müslüman liderlere, Beyaz Saray'da iftar yemeği verdi. 
     Bush, yemekteki konuşmasına, ''ramazan mübarek olsun'' sözleriyle başlarken, dini özgürlüklerin, en basit insani özgürlüklerden biri olduğunu söyledi ve ''ülke dışında özgürlük ve adaleti savunurken, kendi evimizde de bu değerleri daima onurlandırmalıyız. Amerika, etnik ve dini fanatizmin her türünü reddediyor. Her nerede doğmuş olursa olsun, her sorumlu vatandaşın değerlerini memnuniyetle karşılıyoruz. Biz daima en basit insani özgürlüğü savunacağız. Korkmadan Tanrı'ya ibadet etme özgürlüğünü'' diye konuştu. 
     Beyaz Saray'daki iftar yemeğine, Türkiye'nin Washington Büyükelçisi Faruk Loğoğlu da katıldı. Yemekte, ABD Dışişleri Bakanı Colin Powell, Bush'un Ulusal Güvenlik Danışmanı Condoleezza Rice ve ABD Enerji Bakanı Spencer Abraham da yer aldı. Washington'ı ziyaret eden Birleşik Arap Emirlikleri Başbakan Yardımcısı ve Dışişleri Bakan yardımcısı Şeyh Hamdan Bin Zayid de iftar yemeğinde bulundu. 
     Bush, ramazan ayının, bütün dinlerden insanların kendi değerlerini yansıtması için iyi bir zaman olduğunu belirterek, ''Ortak değerlerimiz, ailemize sevgimiz, Tanrı'ya minnettarlığımız ve dini özgürlüklere yönelik kararlılığımız. Amerika, birçok inancın memleketi ve Müslüman inancına değer veriyoruz'' dedi. 
     Afganistan ve Irak halkının, on yıllardır diktatörlük rejimi altında ve korku içinde yaşadığını belirten Bush, şimdi bölgeden yeni liderlerin ortaya çıktığını söyledi. Bush, Irak ve Afganistan halkını, yeni barışçı bir gelecek inşa etme çabalarında desteklemeyi sürdüreceklerini kaydetti. 
     Başkan Bush, ''Teröristler dini, masum yaşamları ortadan kaldırmalarını haklı çıkarmak için kullanıyor. Buna hiçbir inançta yer yok. İslam, Amerika ve Dünya'da iyi insanlara umut ve huzur getiren bir din'' diye konuştu. 
     Bush, konuşmasının ardından, iftar yemeği için dua etmek üzere İmam Faizul Han'ı podyuma davet etti. Han, ramazan ayı ruhundan bahsettikten sonra Fatiha okudu ve Beyaz Saray'daki iftar yemeği başladı. 
     
</TEXT>
</DOC>
