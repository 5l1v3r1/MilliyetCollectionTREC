<DOC>
<DOCNO> 159962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko19.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sezen Aksu'nun okul için hibe ettiği villa, harabeye dönmüş" 
</HEADLINE>
<TEXT>

     Diyarbakır Valisi Nusret Miroğlu, İl Özel İdare Müdürlüğü'ne ait binaların gelirden çok zarar getirdiğini söyledi. 
     İl Özel İdare Müdürlüğü Meclis Salonu'nda yapılan İl Genel Meclis Toplantısı'nda konuşan Vali Miroğlu, Özel İdare Müdürlüğü'ne ait ve zarar getiren binaların satılması gerektiğini belirtti. 
     Halen 30 milyon lira kira geliri getiren yerler olduğunu ifade eden Vali Miroğlu, bunların faydadan çok zarar getirdiğini belirterek, şöyle konuştu 
     ''Bunlar halkın malıdır, en iyi şekilde değerlendirmek gerekir, 3-5 kişiye kalmaması lazım. Sezen Aksu'nun okul yapımı için hibe ettiği villa özel idareye geçtikten sonra bakılmadığı için mahvolmuş, berbat bir durumda. Devlet malına zarar verildiği için soruşturma başlatılması için talepte bulunduk. Özel idareye ait malların tamamının satılması diye bir şey yok. Ancak, zarar getiren malların satılarak bunların okul, yol, su ve diğer altyapı hizmetlerinde kullanılması gerekir.'' Daha sonra alınan kararla, Özel İdare Müdürlüğü'ne ait Ankara'daki 4 daire, Sezen Aksu'nun hibe ettiği Villa ve diğer tüm binaların listesinin çıkarılarak, bütçe komisyonunun araştırma yapmasına karar verildi. 
     
</TEXT>
</DOC>
