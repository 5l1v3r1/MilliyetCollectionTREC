<DOC>
<DOCNO> 161125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/siyaset/asiy.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk halkı ABD'yi 'tehdit' görüyor 
</HEADLINE>
<TEXT>

Amerikan Pew araştırma kuruluşunun 1005 Türk'le yüz yüze yaptığı görüşmeye göre "10 Türk'ten 8'i, ABD hakkında olumsuz düşünüyor" 
     DIŞ HABERLER SERVİSİ 

     Türklerin yüzde 71'inin, ABD'nin bir şekilde Türkiye için askeri tehdit oluşturduğuna inandığı ortaya çıktı. Amerikan Pew araştırma kuruluşunun 1005 Türk vatandaşıyla yüz yüze görüşmeler yoluyla yaptığı "Global Eğilimler Anketi 2003" adlı araştırmaya göre, Türklerin yüzde 35'i ABD'nin askeri açıdan Türkiye'ye tehdit oluşturduğuna "iyice inanıyor", yüzde 36'sı ise ABD'nin "bir şekilde tehdit oluşturduğu" inancını taşıyor. 
     Aynı tehdit algılaması Endonezya'da yüzde 74, Nijerya ve Pakistan'da yüzde 72, Rusya'da yüzde 71, Lübnan ve Güney Kore'de yüzde 58, Ürdün'de yüzde 56 ve Kuveyt'te yüzde 54 olarak saptandı. 
     
     Olumsuz imaj 
     ABD'nin Irak Savaşı sonrası imajına ilişkin soruları yanıtlayan Türkler, bugün ABD'yi yüzde 15 oranında onaylıyor. Türklerin yüzde 83'ü, ABD hakkında olumsuz imaja sahip. Amerikan Associated Press haber ajansı, araştırma sonuçlarını Türkiye açısından değerlendirirken, "Her 10 Türk'ten 8'i, ABD hakkında olumsuz düşünüyor" ifadesini kullandı. 
     Türkler nezdinde ABD'nin beğenilirlik oranı bir önceki yılın yüzde 30'luk oranından 18 puan azalarak Mart 2003'te yüzde 12'ye düştü. Bu oran 3 yıl önce yüzde 52 olarak belirlenmişti. Irak Savaşı'ndan bağımsız olarak, genel anlamda ABD'yi Türkiye'de onaylayanların oranı yüzde 32 olarak belirlendi. 
     Türklerin yüzde 82'si Irak ordusunun direnmemesinden hayal kırıklığına uğradığını belirtti, yüzde 13'ü Irak'ın kolay teslim olmasından memnun olduğunu söyledi. 
     "ABD'de yanlış olan nedir " sorusuna, Türklerin yüzde 52'si "ABD Başkanı George Bush", yüzde 33'ü "genel olarak Amerika'nın kendisi" ve yüzde 12'si "hem Bush, hem Amerika" yanıtını verdi. Türklerin yüzde 32'si Amerikan ürünlerini almayı durdurduğunu, yüzde 43'ü de Amerikan ürünleri alımına son vermeyi düşündüğünü belirtti. 
     Türk halkının yüzde 88'i, ABD'nin Irak Savaşı'nda sivil kayıplardan kaçınmak için yeterli çaba gösterdiğine inanmadığını açıkladı. 
     
     Bu yıl düştü 
     ABD'ye terörle mücadelede destek verilmesini onaylayanların sayısı, geçen yıl yüzde 30 olmasına karşın, bu yıl yüzde 22'ye düştü. 
     Türklerin genel olarak dünya liderlerine büyük güvenleri bulunmuyor. En fazla güveni alan yüzde 32 ile Filistin Devlet Başkanı Yaser Arafat oldu. 
     Türklerin bölgesel istikrara tehdit algılamasında ise İran ve Suriye başı çekti. Türklerin yüzde 28'i İran'ı, yüzde 28'i Suriye'yi, yüzde 21'i de Kuzey Kore'yi bölgesel tehdit olarak gösterdi. 
     

</TEXT>
</DOC>
