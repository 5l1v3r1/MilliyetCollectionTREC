<DOC>
<DOCNO> 159113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sontur27.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Üsküdar'daki ilköğretim okulunda sınıfın tavanı çöktü 
</HEADLINE>
<TEXT>

     Üsküdar'daki Kirazlı Orhan Seyfi Orhon İlköğretim Okulu'nun bir sınıfındaki tavandan büyük beton parçalarının düşmesi, öğrenciler ile velileri arasında tedirginlik yarattı. 
     Kirazlıtepe Mahallesi'nde bulunan 12 derslikli ve yaklaşık 400 öğrencinin eğitim gördüğü okulun 1-B sınıfının tavanından, 23 Mayıs 2003 tarihinde, öğrenciler beden eğitimi dersi için bahçedeyken büyük beton parçaları düştü. 
     Olayı duyan diğer sınıftaki öğrencilerin paniğe kapılması üzerine, dersler yarıda kesilerek okul boşaltıldı. 
     Durum hakkında bazı öğrenci velilerinin görüştüğü Okul Müdürü Adem Şahin, 1974 yılında yapılan 2 katlı okulun bu eğitim-öğretim yılının sonunda yıkılarak, yerine 3 katlı yeni bir okul binası inşa edilmesi için karar alındığını söyledi. 
     Okulda normal eğitim ve öğretim programının süreceğini, kopan beton parçalarının yerinin de sıvandığını belirten Şahin, duvar ve tavanlar yığma beton olduğu için çökme tehlikesi bulunmadığını bildirdi. 
     Öğrenci velileri ise okulun dış duvar, merdivenler ve diğer duvarlarından da zaman zaman parçalar düştüğünü, tedirgin olan ve psikolojileri bozulan çocuklarının hayatlarından endişe duyduklarını anlatarak, müdürden ilgili makamlara başvurup öğrencilerin başka bir okulda eğitimlerini sürdürmesini ya da son iki haftanın tatil edilmesini istediler. 
     Müdür Şahin de, Üsküdar İlçe Milli Eğitim Müdürlüğü'nden gelen uzmanların yaptığı inceleme sonucu ''okulda eğitime devam edilmesi'' yönünde karar alındığını kaydetti. 
     Bunun üzerine bazı veliler, çocuklarını derslere sokmayarak eve götürdüler. Veliler, bundan sonra da aynı binada eğitime devam edilmesi halinde çocuklarını okula göndermeyeceklerini bildirdiler. 
     Velilerin bu tepkisi sonrasında, okulun bazı sınıflarının tamamen boşaldığı görüldü. 
     
</TEXT>
</DOC>
