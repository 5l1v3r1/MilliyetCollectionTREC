<DOC>
<DOCNO> 164429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sonspo14.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurumspor'da başkan belirsizliği camiayı üzüyor... 
</HEADLINE>
<TEXT>

     İkinci Lig A Kategorisi'nden küme düşen Erzurumspor'da, başkanın belirsizliği ve transfer yapılamaması camiayı üzüyor. 
     Geçen sezon İkinci Lig A Kategorisi'nde küme düşen Erzurumspor'da, taraftarlar yeni sezon öncesi başkan Cemal Polat'ın aday olmayacağını açıklaması üzerine, yeni başkan adayını merakla beklerken, hiçbir futbolcunun alınamaması ve eldeki futbolcuların da bir bir gitmesine tepki gösteriyor. 
     Mavi-beyazlı ekibin iki sezon önce Süper Lig'de mücadele eden bir takım olduğunu anımsatan taraftarlar, hızlı düşüşün sorumlusunun başkan Cemal Polat olduğunu ifade ederken, Polat ise kendisinin yalnız bırakıldığını belirterek, her kesimin sorumlu olduğunu söyledi. 
     Erzurumspor Kulübü Başkanlığı'na daha önce sağlık memurluğu yapan Nizam Kızıloğlu aday olduğunu açıklamış bunun dışında herhangi bir aday çıkmamıştı. 
     
</TEXT>
</DOC>
