<DOC>
<DOCNO> 164022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/guncel/gun10.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevabına restorasyon 
</HEADLINE>
<TEXT>

Zeyrek, Balat gibi tarihi semtlerdeki asırlık yapılar, ilgisizlik ve bakımsızlık yüzünden adeta dökülüyor. İlgili kurumlar olan bitene göz yumarken bölgede yaşayan vatandaşlar, bu yapıları tahtalarla, demir çubuklarla da olsa ayakta tutmaya çalışıyor. 
     ÖMER ERBİL İstanbul 

     UNESCO Süleymaniye, Zeyrek, Balat gibi semtleri yeterince koruyamadığı için İstanbul'u Dünya Kültür Mirası listesinden çıkarmayı tartışırken, tarihi eserlere devlet yerine vatandaşlar sahip çıkıyor. İlgili kurum ve kuruluşların kaderine terk ettiği Zeyrek'teki tarihi hamam da bu duruma güzel bir örnek. Cibali Karakolu'nun hemen karşısında tarihi Haydar Hamamı'nın dış duvar cephesindeki kemerde bulunan kilit taşı bakımsızlıktan çökmek üzere. 
     Ne kültür Bakanlığı ne de Vakıflar sokak arasında kalmış bu tarihi mekanla ilgileniyor. Bu duruma içi el vermeyen çevre sakinleri, kendi imkanlarıyla soruna çare bulmuşlar. Önce bir tahta parçasından destek yapılmış. Sonra bunun uzun vadeli bir çözüm olmayacağı anlaşılınca iki sokak ötedeki demirci ustasından yardım istenmiş. Usta gelip ölçü almış. Taş ile zemin arasına demir bir destek yapıp, tarihi duvara monte etmiş. Böylece yeni bir restorasyon tarzı ortaya çıkmış 
     

</TEXT>
</DOC>
