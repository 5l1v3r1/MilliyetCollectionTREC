<DOC>
<DOCNO> 157903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/ekonomi/eko01.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Türkiye fırsatı kaçırdı 
</HEADLINE>
<TEXT>

IMF'nin teknik raporunda, dördüncü gözden geçirmeden önceki gevşemenin, Türk ekonomisinin tarihi bir fırsatı kaçırmasına yol açtığı belirtildi 
     SEÇKİN ÜREY Ankara 

     Uluslararası Para Fonu IMF iki hükümet gören ve yaklaşık altı ay süren 4'üncü gözden geçirme sonucunda gelinen noktayı, "Türkiye'nin fırsatı kaçırması" olarak değerlendirdi. 
     Dördüncü gözden geçirme sonucunda IMF teknik heyeti tarafından hazırlanan raporda staff report ekonomik programın 2001 yılında uygulamaya konulmasından bu yana Türkiye'nin büyük bir şans yakaladığı belirtildi. 
     Raporda, gözden geçirmenin sona ermesinden önceki altı aylık süreçteki gevşemenin Türkiye'nin bu şansı kaçırmasına neden olduğu kaydedilerek, "Bu şans kullanılamadı. Son derece iyi bir noktaya gelinebilirdi" denildi. 
     Türkiye'nin borç profilinin de ele alındığı raporda borcun sürdürülebilirliği konusunda olumlu gelişmeler yaşanmasına rağmen halen risk bulunduğu kaydedildi. Faizlerde düşüş eğilimi bulunmasına rağmen oranların halen kaygı verici düzeyde olduğu belirtildi. 
     
     Irak için yanlış hesap yapıldı 
     Rapor sayesinde IMF'nin Türkiye ile ABD arasındaki ikinci tezkere öncesi yaşanan mali yardım görüşmeleri hakkındaki düşüncesi de ortaya çıktı. Irak'a destek karşılığında ABD'nin vereceği mali yardımın IMF'nin dışlanması için kullanılmaya çalışıldığı bildirildi. Raporda bu durum, "ABD ile Irak sürecinde yapılan görüşmelerin mali pazarlık boyutunun IMF ile yapılan anlaşmaların yerini alabileceği yanılgısı yaşandı" ifadesiyle anlatıldı. 
     
     IMF kararlılık isteyecek 
     Bu arada beşinci gözden geçirme çalışmaları için Türkiye Masası Şefi Juha Kahkonen başkanlığındaki IMF heyetinin gelişinden önce yazılı bir açıklama yapan IMF Türkiye Temsilcisi Odd Per Brekk, hükümetin, ekonomide yakaladığı pozitif gelişmeleri, kalıcı ilerlemeye dönüştürebilecek mükemmel bir fırsata sahip olduğunu belirtti. 
     Yüzde 5 büyüme ve yüzde 20 enflasyon hedefinin ulaşılabilir olduğunu belirten Berkk, Kahkonen başkanlığındaki heyetin, hükümetin taahhütlerinin uygulanmasındaki kararlılık üzerine yoğunlaşacağını söyledi. 
     Brekk, Türkiye'nin taahhütlerini yerine getirmesinin ekonomide kalıcı ilerleme için önemli bir adım olacağını da vurguladı. 
     
'Program tavizsiz uygulanacak'      Devlet Bakanı Ali Babacan, uygulanan ekonomik programla, çok önemli adım atılarak istikrarın sağlandığını vurgularken, "Şu anda yapmamız gereken, ekonomik programın tavizsiz uygulanmasıdır" diye konuştu. 
     Finans ve Üretim Danışma Kurulu toplantısının açılışında konuşan Babacan, "Siyasi ve makro ekonomik istikrardan hemen sonra, üzerinde durmamız gereken konu, mikro ekonomik konulardır" dedi. Babacan, enflasyon hedefinin tutturulacağını, faiz dışı fazla hedefine ulaşmak için tüm tedbirlerin alınmasına devam edileceğini söyledi. 
     

</TEXT>
</DOC>
