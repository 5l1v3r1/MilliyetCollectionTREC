<DOC>
<DOCNO> 176377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/guncel/gun07.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopya kurbanı oldu 
</HEADLINE>
<TEXT>

   İkili kopya sistemi nedeniyle matematik testi iptal edilen Semih Tatari açıkta kalınca ailesi dava açtı 
      ELİF DEMİRCİ İzmir DHA 

   
   İzmir'de Ortaöğretim Kurumları Öğrenci Seçme ve Yerleştirme Sınavı'nda kopya çektiği gerekçesiyle matematik sınavı iptal edilen oğlu Semih Tatari'nin bu yıl ilk kez uygulanan "ikili kopya sistemi" mağduru olduğunu iddia eden Sevim Tatari mahkemeye başvurdu. 
   Oğlunun 870 puan beklerken 565 puan alması üzerine anne Tatari, Ankara'da Eğitim Teknolojileri Genel Müdürlüğü'ne gitti. Tatari "Genel Müdür oğlumun matematik testine verdiği cevapların arkasında oturan kişi ile aynı olduğunu, bu yıl ilk kez uygulanan ikili kopya sistemi ile bilgisayarın kopya çekenin de verenin de ilgili testini iptal ettiğini söyledi" dedi. Milli Eğitim Bakanı Hüseyin Çelik'in kendisine mahkemeye başvurması gerektiğini söylediğini öne süren Tatari, oğlunun arkasında oturan öğrencinin oğlunun kağıdından kopya çektiğini iddia etti. Tatari, 1 Ağustos'ta Ankara Nöbetçi İdare Mahkemesi'ne dilekçe verip yürütmenin durdurulması talebiyle dava açtı. 
   
   Ayrım yapmak imkansız 
   Eğitim Teknolojileri Genel Müdürlüğü Sınavlar Dairesi Başkanı Selim Mutlu ise 2527 adayın sınavının iptal edildiğini belirterek, "Aralarında kopya çekilenler de vardır.Ayrımını yapmak imkansız" dedi. 
   
   
</TEXT>
</DOC>
