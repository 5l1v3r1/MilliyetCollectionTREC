<DOC>
<DOCNO> 193602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur26.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Tahmin ediyorum sağduyu hakim olacaktır ... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB Komisyonu'nun Türkiye 2003 İlerleme Raporu'nun, sağduyunun hakim olduğu, makul ve kabul edilebilir bir rapor olmasını beklediklerini söyledi. 
     Gül, Avrupa Birliği Genel Sekreterliği'nde ABGS ''AB İletişim Grubu'' toplantısı öncesinde, ilerleme raporunun strateji belgesinde Kıbrıs'ın Türkiye'nin AB sürecinde ön koşul olarak kaldığı yönündeki haberler üzerine, ''Bu dediğiniz doğru değil'' diyerek, raporun resmen yayımlanmasının ardından açıklama yapılacağını kaydetti. 
     Rapora ilişkin dün gece yoğun temaslarda bulunduklarını kaydeden Gül, ''Ümit ediyorum ki, bunlar neticelenecektir. Tahmin ediyorum ki, sağduyu hakim olacaktır. Ortaya makul ve kabul edilebilir bir rapor çıkacaktır'' diye konuştu. 
     AB liderlerinin, Kıbrıs'ın AB'nin ve Kopenhag siyasi kriterlerinin bir şartı olmadığını bildiklerini belirten Gül, bunun, 1999'da Helsinki Zirvesi'nde ve dönemin AB dönem başkanı tarafından teyit edildiğini hatırlattı. Gül, Finlandiya'nın AB dönem başkanı olarak Ankara'ya gönderdiği mektupta bunu açıkça garanti ettiğini, mektubu getiren AB Komisyonu'nun genişlemeden sorumlu üyesi Günter Verheugen ve AB Savunma ve Güvenlik Yüksek Temsilcisi Javier Solana'nın bunun şahitleri olduğunu ve bununla ilgili belgeler bulunduğunu söyledi. 
     Kıbrıs sorununun çözümünün ayrı bir konu olduğunu ifade eden Gül, ''Bunun çözümlenmesi muhakkak ki olumlu bir hava oluşturacaktır. Ümit ediyoruz ki, 1 Mayıs 2004'ten önce bununla ilgili somut adımlar atılır. Karşılıklı uzlaşma olur'' diye konuştu. 
     AB'nin uzlaşma kültürü olan bir topluluk olduğunu söyleyen Gül, ''Uzlaşma olması için her iki tarafın da adım atması gerekir. İki tarafın da beraber yürümesi gerekir. Bir tarafın 'Ben AB'ye girdim. Kendimi rahat hissetmeliyim' tavrı olmaması gerekir'' dedi. Bu arada, Gül'ün dün Solana ve Verheugen ile, Başbakan Recep Tayyip Erdoğan'ın da AB Dönem Başkanı İtalya Başbakanı Silvio Berlusconi ile görüştüğü öğrenildi. 
     
</TEXT>
</DOC>
