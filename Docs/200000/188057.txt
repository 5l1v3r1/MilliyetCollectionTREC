<DOC>
<DOCNO> 188057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/guncel/gun04.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtarma kazısı protokole takıldı 
</HEADLINE>
<TEXT>

   Baraj suları altında kalacak olan 27 ören yerinde yapılacak kurtarma kazıları için DSİ sorun çıkardı 
      ÖMER ERBİL 

   
   Karkamış ve Ilısu baraj sularının altında kalacak olan 27 ören yerinde yapılması gereken kurtarma kazılarında bu yıl kazma vurulmadı. Kültür ve Turizm Bakanlığı, Devlet Su İşleri DSİ ile ODTÜ Tarihsel Çevre Değerlerini Araştırma Merkezi'nin TAÇDAM ortaklaşa yürüttüğü projede, DSİ sorun çıkardı. DSİ Genel Müdürü Veysel Eroğlu, protokolün tarihinin geçtiğini öne sürdü. TAÇDAM Başkanı Prof. Dr. Numan Tuna ise protokol tarihinin baraj yapımı bitene kadar olduğunu söyledi. 
   
   İNSANLIĞIN ORTAK MALI 
   Hasankeyf'in de aralarında bulunduğu ören yerlerinde her geçen günün önemi büyük. Çünkü kurtarılan her tarih parçası insanlığın ortak malı. Kazıların bu yıl yapılamamış olması ise yaklaşık bin 500 öğrencinin bir yılının boşuna geçmesine neden oldu. Üniversitelerin bilimsel çalışmaları yarım kaldı. Zeugma'da olduğu gibi bir yıl gecikmenin neye mal olacağı ise baraj suları yükseldiğinde belli olacak. 
   TAÇDAM Başkanı Prof. Dr. Tuna, şunları söyledi "1 trilyon 300 milyar lirayı Maliye Bakanlığı verdi, ancak DSİ Genel Müdürü Eroğlu imzalamadı. Paranın sadece ODTÜ'ye verilmesinin doğru olmadığını söylüyor. Tüm üniversitelerin arkeoloji bölümlerinden öğrenciler, hocalar görev yapıyor. Binlerce öğrenci yeni öğretim yılına bilimsel kazılardan mahrum giriyor. Uluslararası örgütler bu kazıların bilimsel sonuçlarını bekliyordu. Tüm dünyaya rezil olduk. Eroğlu 'ihaleye açacağım' diyor. Bilimsel proje nasıl ihaleye açılır, anlamış değiliz. Sürenin dolması mümkün değil. Çünkü protokolde süre barajlar bitene kadar deniyor." 
   İddiaların doğru olmadığını belirten DSİ Genel Müdürü Eroğlu ise şöyle konuştu 
   "Yeni ihale yasası üniversiteler ile bizim protokol yapmamıza engel oluyor. Yasadışı bir iş yapmamak için parayı vermedim. Bir tarihçi olarak böyle bir hizmete karşı çıkmama imk n yok. Üniversiteleri bir araya toplayıp çözüm arayışı içine giriyoruz." 
   
   
</TEXT>
</DOC>
