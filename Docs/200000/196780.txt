<DOC>
<DOCNO> 196780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sondun11.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, saldırıları kınadı... 
</HEADLINE>
<TEXT>

     İngiltere Dışişleri Bakanı Jack Straw, İstanbul'da bu sabah meydana gelen saldırıları ''terörizmin dehşet verici yüzü'' olarak niteledi. 
     Straw, saldırılardan ötürü duyulan üzüntüyü dile getirdi ve ölenler için başsağlığı diledi. Bakan Straw, İngiltere'nin İstanbul Başkonsolosluğu'nda çalışan 3-4 kişinin akıbetleriyle ilgili hala bilgi alınamadığını açıkladı. 
     Bu durumun yakından izlendiğini ve Ankara'daki büyükelçilerinin Türk İçişleri Bakanlığı'na ait özel bir uçakla İstanbul'a doğru yola çıktığını belirten Straw, bu konudaki son gelişmeleri yakından izleyerek, Avam Kamarası'nda öğle saatlerinde bir açıklama yapacağını söyledi. 
     Jack Straw, ilk göstergelerin, bu korkunç saldırıların uluslararası terörün, özellikle El Kaide ve buna bağlı örgütlerin işi olduğuna işaret ettiğini vurguladı ve İngiltere ziyaretini sürdüren ABD Başkanı George Bush ve İngiltere Başbakanı Tony Blair'in sık sık işaret ettikleri terör tehditinin doğruluğunun bir kez daha kanıtlandığını kaydetti. 
     Straw, bir soru üzerine, terör saldırılarının Irak'ta yaşanan savaşla başlamadığını ve Başkan Bush'a gösterilen tepkinin işareti sayılamayacağını savundu. 
     İngiltere Dışişleri Bakanı Jack Straw, 11 Eylül saldırılarının 2003 yılında değil, 2001 yılında yaşandığını hatırlatarak, ''O tarihte bu saldırılar planladığında Bill Clinton başkanlık görevini yürütüyordu. Saldırılar Bush'un döneminde uygulandı, ancak o dönemde henüz ortada Irak'a yönelik bir savaş yoktu'' dedi. 
     
</TEXT>
</DOC>
