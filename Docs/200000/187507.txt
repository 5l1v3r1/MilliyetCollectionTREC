<DOC>
<DOCNO> 187507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko10.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Akaryakıtta dağıtım payları artırıldı... 
</HEADLINE>
<TEXT>

     Fuel-oil'de kilogramda 2.50 sent olan dağıtım payı 3.50 sente, LPG'de tüplü de 22 sentten 24 sente çıkarıldı. 
     Hampetrol ve Petrol Ürünlerinin Alım, Satım, Fiyatlandırma Esasları Hakkında değişiklik yapılmasına ilişkin Bakanlar Kurulu kararı, bugünkü Resmi Gazete'de yayımlandı. 
     Buna göre, bugün saat 24 00'den itibaren geçerli olmak üzere, dağıtım şirketi ve bayilerin her kilogram ürün satışından alacakları pay, fuel-oillerde kilogramda 3,50 sent ve LPG Tüplü kilogramda 24 sent olarak tespit edildi. 
     Diğer akaryakıt ürünlerinden benzinlerde litrede 11 sent, motorinde litrede 9 sent, gazyağında litrede 6.50 sent ve kalorifer yakıtında kilogramda 3.20 sent olan paylarda ise değişiklik yapılmadı. 
     Belirlenen dağıtım payları fire, masraf, kar tavan fiyat dikkate alınarak, akaryakıtın azami pompa ve LPG fiyatının belirlenmesine esas olan değerler oldu. 
     Dağıtım payları, rekabet şartları içinde, dağıtım şirketi ve bayi arasında paylaşımı yapılarak, tavan fiyat değişiklik tarihindeki Merkez Bankası'nın Resmi Gazete'de ilan edilen gösterge niteliğindeki ABD Doları döviz satış kurlarının son 5 günlük basit aritmetik ortalamasıyla çarpılıp, TL karşılığı olarak fiyata dahil edilecek. Bunlar ikinci fiyat değişikliğine kadar aynı kalacak. 
     Bu paylar, gerektiği hallerde yeniden belirlenecek. Ayrıca rafineriler, dağıtım şirketleri bayilerine, dağıtım şirketi adına rafinerilerden veya depolardan direkt ürün teslimatında, kendi masrafları için bir pay talep edebilecek. 
     LPG'nin otomobillerde otogaz olarak kullanılmasında dağıtım payı, LPG tüplü için belirlenen miktarın yüzde 60'ını geçemeyecek. 
     
     KARA VE DENİZ NAKLİYE ÜCRETLERİ 
     Öte yandan, 30 Haziran 2003 itibarıyla akaryakıt ve LPG için uygulanmakta olan kara ve deniz nakliye ücretleri, 1 Ocak 2004 tarihine kadar yürürlükte kalacak. 1 Ocak 2004'den itibaren, 30 Haziran 2003 tarihli nakliye ücretleri baz alınmak suretiyle, Bakanlık oluru çerçevesinde uygulama devam edecek. 
     
</TEXT>
</DOC>
