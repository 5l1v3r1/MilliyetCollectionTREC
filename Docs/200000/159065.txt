<DOC>
<DOCNO> 159065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo13.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkara Şampiyon takımımda kalmak istiyorum... 
</HEADLINE>
<TEXT>

     İkinci Lig A Kategorisi'nde şampiyon olarak Birinci Süper Lig'e yükselen Konyaspor'da, transfer çalışmaları başladı. 
     Kulüp başkanı Mehmet Köseoğlu, bugünden itibaren yeni sezona girdiklerini belirterek, en kısa zamanda teknik direktör sorununu çözmek istediklerini söyledi. 
     Erzurumspor maçından önce Hüsnü Özkara ile görüştüklerini ve önümüzdeki sezonda da kendisi ile çalışmak istediklerini ilettiklerini vurgulayan Köseoğlu, ''Özkara ile tekrar masaya oturup şartları konuşacağız. Şartların uyması durumunda Özkara ile anlaşmak istiyoruz. Teknik direktör sorununu çözdükten sonra verilen rapor doğrultusunda ihtiyaç duyulan mevkiiler için futbolcu arayışına gireceğiz'' diye konuştu. 
     Özkara ise, sezon başında yeni kurulmuş bir takımda göreve başladığını ve çok zorluk çektiklerini söyledi. 
     Sezon boyunca verilen mücadele sonunda mutlu sona ulaştıklarını anlatan Özkara, ''Yönetim ile ön görüşme yaparak, devam etmek istediğimi ilettim. Bugüne kadar kariyerimi yükselterek geldim. Bundan sonra da şampiyon yaptığım takımda Birinci Süper Lig'de de görev alarak bu kariyeri daha da yukarılara çıkarmak istiyorum'' ifadelerini kullandı. 
     Anlaşması durumunda hemen transfer çalışmalarına başlayacağını vurgulayan Özkara, şampiyonluk için ter döken takımı bozmayı kesinlikle düşünmediğini kaydetti. 
     Özkara, takımda acil olarak bir sol kanat futbolcusuna ihtiyaç duyulduğunu belirterek, ''Maçlarda İlkan'ın tek başına kalması bizi büyük sıkıntıya soktu. Sol kanat oyuncusunun yanı sıra takıma 4'ü gelecek vaat eden toplam 10 futbolcu alınması gerekiyor. Süper Lig'de asansör takım olmamak ve orta sıralarda yer alabilmek için güçlü bir takım kurmalıyız'' diye konuştu. 
     
</TEXT>
</DOC>
