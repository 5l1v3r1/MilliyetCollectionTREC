<DOC>
<DOCNO> 166849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/soneko14.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas Holding'in borcu 57 milyon dolara indi... 
</HEADLINE>
<TEXT>

     İhlas Holding, 6.4 milyon Euro ödemeden sonra banka borcunun 57 milyon 55 bin 879 dolar ve 1 milyon Euro'ya gerilediğini bildirdi. 
     İhlas Holding'den Borsa'ya gönderilen açıklamada, şirketin iştiraki olan İhlas Financial Services Ltd.'nin Avrupa'da yerleşik yatırımcılara Garanti Bankası Luxembourg Branch ve Commerz Bank A.G. Frankfurt Am Main aracılığıyla 1999 yılında ihraç ettiği 12 milyon mark tutarındaki tahvillerin bedelini yapılan sözleşme gereği İhlas Holding'in kredi olarak aldığı kaydedildi. 
     Bugün söz konusu kredinin ana para ve faizi dahil tamamı 6.442.277 Euro tahvil sahiplerine ödemek üzere Commerz Bank A.G. Frankfurt Am Main'e gönderildiği belirtilen açıklamada, ''Bu ödemeden sonra, şirketimizin kısa vadeli banka borcu 15.303.425 dolar, uzun vadeli banka borcu 41.752.454 dolar artı 1 milyon Euro olmak üzere 57.055.879 dolar artı 1 milyon Euro'ya düşmüştür'' denildi. 
     
</TEXT>
</DOC>
