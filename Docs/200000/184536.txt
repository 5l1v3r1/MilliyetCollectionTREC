<DOC>
<DOCNO> 184536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun23.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz hükümeti, BBC'ye yüklenmeye devam ediyor... 
</HEADLINE>
<TEXT>

     İngiltere'de Dr. David Kelly'nin ölümüyle ilgili soruşturmada kapanış konuşması yapan hükümetin avukatı Jonathan Sumption, BBC muhabiri Andrew Gillighan'ın iddialarının ölümde rol oynayan en önemli unsurlardan biri olduğunu savundu. Irak dosyasının büyük bir dikkat ve özenle hazırlandığını, dosyada yer alan Irak'ın kitle imha silahlarının 45 dakikada devreye girebileceği iddiasının son derece güvenilir bir kaynaktan geldiğini belirten avukat, dosyanın istihbarat örgütlerinin görüşlerini yansıttığını ve Başbakan Tony Blair'in de dosyanın içeriğinden sorumlu olduğunu söyledi. Avukat Sumption, ''Başbakanın danışmanlarının dosyayla ilgilenmeleri de doğrudur. Ancak, yine de şu bilinmeli ki, hükümet tarafından dosyada yer alması istenen pek çok unsur, bu işin sorumluluğunu taşıyan istihbarat birimlerince reddedilmiştir. Yer alanlar da istihbaratın onayladığı unsurlar olmuştur'' dedi. Dr. David Kelly'nin Savunma Bakanlığı'nın çok üst düzey çalışanlarından biri olmadığını, Irak hakkında hazırlanan dosyanın her türlü detayını bilme konumunda da bulunmadığını belirten Jonathan Sumption, ''Örneğin Dr. Kelly 45 dakika iddiasının doğru ve güvenilir olup olmadığını bilemezdi. Çünkü bu kadar gizli istihbarat bilgilerine ulaşma konumunda değildi'' görüşünü savundu. BBC'nin olaydaki tutumunu sert biçimde eleştiren Sumption, böylesine büyük bir yayın kuruluşunun bu kadar önemli bir iddiayı ortaya atarken bunun son derece ciddiye alınacağını bilmesi gerektiğini savundu. BBC muhabiri Gillighan'ın Kelly'nin sözlerini doğru ve adil biçimde yansıtmadığını da öne süren Sumption, Gillighan'ın Kelly'nin söylediklerinden çok daha fazlasını iddia ettiğini belirtti. 
     Sumption, BBC'nin hükümete yanıt hakkı tanımamış olmasını da eleştirirken, Campbell'in BBC'ye yaklaşımının hatalı olduğunu da kabul etti. 
     
</TEXT>
</DOC>
