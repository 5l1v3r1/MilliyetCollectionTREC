<DOC>
<DOCNO> 195820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/ekonomi/eko08.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz düştü, 122 bin kişi araç kredisi aldı 
</HEADLINE>
<TEXT>

   Tüketici kredilerinde patlama yaşanıyor. Dokuz ayda 1.6 milyon kişi kredi aldı. Toplam kredi miktarı yüzde 168.9 arttı. 122 bin kişi, 2.1 katrilyonluk taşıt kredisi kullandı 
      ANKARA ANKA 
   
   Kredi faizlerindeki düşüş ve tüketici güvenindeki artış, yılın ilk dokuz ayında kredi kullanan tüketici sayısını 1.6 milyon kişiye çıkardı. 
   Bankalar Birliği, Akbank, Denizbank, HSBC Bank, Koçbank, Oyakbank, Pamukbank, Şekerbank, Ziraat Bankası, Turkish Bank, Dışbank, Türk Ekonomi Bankası, Halk Bankası, Garanti Bankası, İş Bankası, Vakıfbank ve Yapı ve Kredi Bankası'ndan derlediği verilerle oluşturduğu tüketici kredileri raporunu açıkladı. 
   
   1.6 milyon kişi kredi aldı 
   Buna göre yılın ilk dokuz ayında toplam 1 milyon 595 bin 100 kişi tüketici kredisi kullandı. Kullanılan tüketici kredisi miktarı geçen yılın aynı dönemine göre yüzde 168.9 artarak 5 katrilyon 570 trilyon liraya ulaşırken, , kredi kullanan sayısı da yüzde 86.2 artış kaydetti. 2002'nin aynı döneminde 865 bin 683 kişi toplam 2 katrilyon 71 trilyon lira tüketici kredisi kullanmıştı. 
   Söz konusu bankaların, geçen yıl sonunda 2 katrilyon 774 trilyon lira olan tüketici kredisi alacakları bu yıl eylül sonu itibariyle 5 katrilyon 133 trilyon liraya ulaşırken, tüketici kredisi borcu bulunanların sayısı ise 1 milyon 655 binden 2 milyon 115 bin 872 kişiye ulaştı. 
   
   Arabaya 2.1 katrilyon 
   Tüketici kredilerini artıran en önemli etken taşıt kredilerindeki artış oldu. Dokuz ayda 122 bin 794 kişi 2 katrilyon 153.5 trilyon liralık taşıt kredisi kullandı. Kullanılan taşıt kredilerinin toplam tutarı geçen yılın aynı dönemine göre yüzde 225.2 oranında büyüme kaydetti. 
   Konut kredisi kullanımı da yüzde 137.4 artarak 421.6 trilyon liraya yükselirken, 14 bin 210 kişi konut kredisi aldı. Dayanıklı tüketim malları, mesleki amaç, eğitim, tatil, gıda, giyim ve benzeri amaçlarla kullanılan tüketici kredileri ise geçen yılın aynı dönemine göre yüzde 143.2 oranında büyüme kaydetti. Bu dönemde toplam 1 milyon 468 tüketici bankalardan söz konusu amaçlar için 2 katrilyon 994.8 trilyon lira kredi kullandı. Tüketici kredilerinin 1 katrilyon 459 trilyon lira ile büyük bölümü 10-12 ay vadeli olarak kullanıldı. 
   
   Taşıt kredisine yoğu talep    İlk dokuz ayda kullanılan tüketici kredisi miktarı geçen yıl aynı döneme göre yüzde 169 artarak 5.6 katrilyona ulaştı.Aynı dönemde kredi kullanan tüketici sayısı da yüzde 86.2 artarak 1 milyon 595 bin 100 kişiye çıktı.122 bin 794 kişi 2 katrilyon 153.5 trilyonluk taşıt kredisi kullandı. 14 bin 210 kişi 421.6 trilyonluk konut kredisi kullandı. Tüketici kredilerinde vade ağırlığı ise 10-12 arasında yoğunlaştı. 
   
</TEXT>
</DOC>
