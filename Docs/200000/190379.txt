<DOC>
<DOCNO> 190379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun19.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Buckingham, Diana kitabının peşinde... 
</HEADLINE>
<TEXT>

     İngiltere'de Buckingham Sarayı, Prenses Diana'nın eski uşağı Paul Burrel'in bazı bölümleri basına yansıyan, ancak henüz piyasaya çıkmamış kitabının kopyasını elde etmeye çalışıyor. 
     Saray danışmanlarının ''A Royal Duty'' adlı kitabın, piyasaya çıkmadan önce incelenebilmesi için bir kopyasını elde edebilmek için çabaladıkları belirtiliyor. Danışmanların kitabı yayımından önce ele geçirebilmeleri halinde sarayın, kitabın monarşinin geleceği üzerinde yaratacağı etkiyi önceden bilme ve hazırlanma şansı elde edebileceğine işaret ediliyor. 
     Yayın şirketi Penguin'in ise Buckingham Sarayı'ndan gelen bu taleplere şu ana kadar olumlu yanıt vermediği belirtiliyor. 
     ABD'de gelecek pazartesi piyasaya çıkacak kitabın bir kopyasını henüz elde edememiş olan saray danışmanlarının, kitabın çıkacağı güne kadar bu çabalarını sürdürecekleri iddia ediliyor. 
     The Daily Mirror gazetesinde bazı bölümleri yayımlanan kitapta, Prenses Diana'nın ölümünden 10 ay önce ''kaza süsü verilmiş bir suikaste kurban gideceğini bir mektubunda belirttiği'' iddiası yer alıyordu. 
     Mektubu gören Daily Mirror yöneticileri, el yazısının Diana'ya ait olduğundan kuşkuları bulunmadığını belirtmişti. 
     Konuyla ilgili yayınlarını bugün de sürdüren Mirror, Prens Philip'in gelinine yazdığı bir mektupta, ''Ben ve Kraliçe, Charles'ın Camilla ile ilişkisini asla onaylamıyoruz'' ifadesini kullandığı iddiasına yer verdi. 
     Kitabın büyük ölçüde Diana'ya yazılan, ya da onun başkalarına yazdığı mektuplar üzerine kurulu olduğunu belirten Mirror, ''Bazı bölümlerde, Diana'nın sadece uşağı olmakla kalmayıp, bir anlamda sırdaşı haline gelen uşak Paul Burrel'ın deneyimleri ve gözlemlerinin de yer aldığını'' yazdı. 
     Sarayın, Diana'nın ve diğer Kraliyet ailesi mensuplarının yazdıkları mektupların yayın haklarını ileri sürerek, Burrel'i köşeye sıkıştırabileceği de belirtiliyor. 
     
</TEXT>
</DOC>
