<DOC>
<DOCNO> 168256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sondun17.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani "Türk askerlerinin gözaltına alınmasını istediğimiz yalan" 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, Irak'ta Türk askerlerinin gözaltına alınmasını istedikleri yolundaki iddiayı yalanladı. 
     Rusya'yı ziyaret eden Talabani, Türk askerlerinin Süleymaniye'de gözaltına alınmasıyla ilgileri olmadığını belirterek, ''Türk askerlerinin gözaltına alınmasını bizim istediğimiz yolundaki iddia tamaman asılsızdır'' dedi. 
     Amerikan askerlerinin tek başına hareket ettiklerini söyleyen Talabani, şöyle konuştu 
     ''Zaten bu olayda yer alan bütün Amerikan askerleri Kerkük'ten geldiler. Bizi önceden bilgilendirmediler ve izin istemediler. Biz Türk askerlerinin gözaltına alınmasını ve onları bu halde görmek istemiyorduk. Onlar bizim misafirimiz. Onları buraya biz davet ettik. Amerikalılara, bu yaptıklarının yanlış olduğunu söyledik.'' Talabani, Türkiye ziyaretinin hala gündemde olup olmadığı sorusunu yanıtlarken, ''Türk tarafında böyle bir hazırlık ve davet gördüğüm an Türkiye'ye giderim ve onlara Süleymaniye'deki bu olayın gerçek resmini anlatırım. Bunda bizim hiçbir payımız olmadığı konusunda kendilerini temin ederim'' dedi. 
     Türkiye ile ekonomik ve siyasi her alanda iyi ilişkiler geliştirmek istediklerini belirten IKYB lideri, savaştan önce, haklarında, Irak'ın bölüneceğine ve Türkmenlerin katledileceğine dair, gerçeği yansıtmayan iddialar ortaya atıldığını söyledi. Talabani, ''Bütün bu geçen sürede bu iddiaların doğru olmadığı ortaya çıktı. Ankara'ya gelme şansım olursa bunları anlatacağım'' dedi. 
     Kuzey Irak'ta gözlemci statüsünde az sayıda Türk askeri yetkilisi bulunduğunu belirten Talabani, ''Onları biz davet ettik ve onlar bizim her zaman misafirimizdir'' şeklinde konuştu. 
     Terör örgütü PKK KADEK'in ''Kuzey Irak'ta belli bölgelerde bulunduğunu, sakin ve sessiz bir halde beklediklerini'' ifade eden Talabani, örgütün ''Türkiye'ye tehdit oluşturmayacağı'' güvencesini verdi. 
     Talabani, Peşmergelerin silahsızlardırılması konusunda da, bunun Irak'ın içişleri olduğunu ifade ederek, ''Peşmergelerin geleceğine koalisyon güçleri ve Irak'ta oluşturulacak yeni hükümet karar verecek. Zaten Amerikalılarla İngilizler, Peşmergeleri ortakları olarak belirledi. Peşmergelerin bazıları Irak ordusunda, bazıları sınır bölgelerinde, bazıları da polis olarak ülkenin asli güvenlik unsurlarını oluşturacaklardır'' dedi. 
     ''IKYB'nin Türkiye'nin dostu olduğunu'' belirten Talabani, ''Yeni Irak hükümetinde de Türkiye ile ilişkileri her alanda geliştirmek ve Türkiye'yi, Irak'ın yeniden yapılanmasında aktif bir şekilde görmek istiyoruz'' şeklinde konuştu. 
     
</TEXT>
</DOC>
