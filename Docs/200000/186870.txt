<DOC>
<DOCNO> 186870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur33.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Burgazada'daki yangın kısmen kontrol altında... 
</HEADLINE>
<TEXT>

     Çevre ve Orman Bakanlığı Orman Genel Müdürlüğü Yangın Harekat Merkezi, İstanbul Burgazada'daki yangının kontrol altına alınmak üzere olduğunu ve tehlikenin büyük ölçüde geçtiğini bildirdi. 
     Orman Genel Müdürlüğü'nden yapılan yazılı açıklamada, bugün Çanakkale-Umurbey, Tekirdağ-Şarköy, İstanbul-Burgazada ve Bolu-Aladağ'da 4 adet tehlikeli orman yangını çıktığı belirtildi. Açıklamada, yangınların ''etkili ve şiddetli lodos''un hüküm sürdüğü bu bölgelerde, tehlike gösterdiği kaydedildi. 
     İstanbul-Burgazada'daki yangını söndürme çalışmalarında 9 arozöz, 1 C 130 uçağı ile 2 helikopterin kullanıldığı ve yeterli sayıda işçinin yangına müdahale ettiği belirtilen açıklamada, ''Yangın lodosun etkisiyle çok büyük tehlike arz etmesine rağmen, ekiplerimizin yoğun çalışmaları sonucu kontrol altına alınmak üzeredir ve tehlike büyük ölçüde geçmiştir'' denildi. 
     Açıklamaya göre, Tekirdağ- Şarköy'deki Yülüce yangın söndürme çalışmalarında 1 C 130 uçağı, 2 helikopter, 9 arozözün kullanıldığı, çok sayıda yangın işçisinin de müdahale ettiği yangında, yaklaşık 300 hektar ağaçlandırma sahası zarar gördü. Çalışmaların yoğun şekilde sürdürüldüğü yangın, henüz kontrol altına alınamadı. 
     Çanakkale-Umurbey'deki söndürme çalışmalarına yeterli sayıda işçi katılırken, yangında 8 arozöz ve 2 dozer de kullanıldı. Yangında, 10 hektar orman alanı zarar gördü. Yerleşim yerlerini tehdit eden yangın, çalışmalar sonucu kontrol altına alındı. 
     Bolu-Aladağ'daki yangın söndürme çalışmalarına da ise 8 arozöz ve 2 dozer kullanıldı. Yangına 5 ekip müdahale ederken, çevre bölgelerden de 10 arozöz ve 1 dozer yangın mahalline gönderildi. Şu ana kadar 90 hektar orman alanının zarar gördüğü yangın devam ediyor. 
     Bugün ayrıca, Balıkesir'de 3, Bursa ve İstanbul'da 2'şer, İzmir, Muğla, Zonguldak ve Çanakkale'de ise 1'er adet yangın meydana gelirken, bu yangınların tamamı kontrol altına alındı. 
     
</TEXT>
</DOC>
