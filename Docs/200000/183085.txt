<DOC>
<DOCNO> 183085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/yazar/cemal.html </URL>
<DATE> 2003/09/18/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
GS İyi zamanlar, kötü zamanlar 
</HEADLINE>
<TEXT>

   
   TORİNO 
   Tedirginlik... Eskiden böyle değildi. İki yıldır neredeyse her maç öncesi bir tedirginlik dalgası yükselmeye başlıyor içimde. 
   Yenilgi korkusu 
   "Önemli olan kazanmaktan çok, favori olmaktır" diyor Mehmet Demirkol, "Galatasaray artık favori değil." 
   Eskiden hep favoriydik 
   İki yıl öncesine kadar her maça, hangi takım olursa olsun yeneriz diye gidiyordum. Şimdi bu özgüven kalmadı. 
   Ne yazık ki öyle. 
   Maç öncesi Fatih Terim de "Favori biziz, yeneriz" diyemiyor. O eski kendinden emin Fatih Hoca değil gibi... Fiorentina ve Milan sonrası ilk İtalya'sına elbette daha farklı koşullarda, "Sizin tozunuzu atarım " iddiasıyla gelmek isterdi. 
   Ama şimdi durum farklı. 
   Elindeki malzeme öyle değil Fatih Hoca'nın. O da farkında. Transferler de iyi gitmedi. Bütçe sınırlı. Takım ruhu, takım içi arkadaşlık ve kolektif hırs açılarından oturmuş olmaktan uzak, inişli çıkışlı, istikrarsız bir Galatasaray var karşımızda. 
   Hoca'ya bakıyorum. 
   İtalyan gazetecilerle İtalyanca, senli benli konuşuyor. Rahat görünmek istiyor. Ama rahat olduğunu sanmıyorum. Gergin olduğu konusunda hiç kuşkum yok. İç dünyası mutlaka kıpır kıpır. 
   Yeniden başarı istiyor. 
   Bir zamanlar çıta yüksekti. Dört yıl üst üste gelen Türkiye şampiyonluğu... Avrupa'da UEFA Kupası... Real Madrid'i yenerek kazanılan Süper Kupa... 
   2000 yılı böyle kapanmıştı. 
   Geçen yılı düşünün 
   İki rakibi de Fatih Terim'i geçti. Ancelotti Milan'ı Avrupa şampiyonu yaparken, Lucesku da Beşiktaş'ı bir numaraya yükseltti. Bu iki olayın da Hoca'nın iç dünyasında fırtınalar koparttığına eminim. 
   Teknik direktörlük zor zanaat. 
   Ya zirvedesin. 
   Ya çukurun dibinde... 
   Üstelik her hafta böyle. Bu kadar stresli, gerilimli mesleğe herhalde az rastlanır. Ayrıca her 90 dakika bir kabus. 
   Çünkü futbolun adaleti yok 
   Meslek gereği yıllardır izlediğim siyaseti düşünüyorum. Politikacılar için sınavın her dört yılda bir, yani seçimden seçime yapıldığı söylenebilir. Teknik direktör içinse her hafta, bazen haftada iki kez 90'ar dakikalık sınavlar... 
   Geçtin mi, dünyalar senin olur. 
   Çaktın mı dünyan kararır. 
   Evet acımasız 
   Kazandın mı, gökyüzünün sınırsızlığını bir anda tadarsın. Hem maddi hem manevi bakımdan zirveye tırmanırsın. Herkesin gözbebeği olursun. Ama zirve aynı zamanda uçuruma en yakın yerdir. Dikkat etmezsen, bir anda aşağı yuvarlanırsın. 
   Havaalanından otele geliyoruz. Juventus'lu taksi şoförü kendinden emin, "2 - 0 alırız maçı" dedikten sonra ekliyor 
   "Galatasaray artık iyi değil." 
   İki yıl öncesine kadar Galatasaray'dan çekinilir, korkulurdu. Şimdi öyle değil. Bunu hissetmek, maç öncesi Cimbom'u favori görmek duygusundan yoksun olarak maça gitmek beni üzüyor. 
   Yoksa Juventus'a onun evinde yenilmek her takım için mümkün. Taraftarlarının kısa deyişiyle Juve geçen yıl İtalya şampiyonu oldu. Şampiyon Kulüpler'de Real Madrid'i yarı finalde ezdi geçti. Finali kıl payı, penaltılarla Milan'a kaptırdı. 
   Bu yıl daha da formda. 
   Bir meslektaşım, "Juventus'un takım kadrosunu saymaya başlayınca içim daralıyor abi" diyordu. Bir zamanlar Sarı Kırmızılılar da böylesi duygulara yer yoktu. 
   Cimbom için felaket senaryoları yazanlara da rastlanıyor. Kimine göre bu hafta GS'nin kader haftası Konyaspor yenilgisi sonrası Juventus ve pazar günkü Fenerbahçe maçlarıyla ya tepetaklak gideceğiz ya da yeni bir başlangıç yapacağız. 
   Yapabilecek miyiz 
   "Düşüş erken geldi, bu bir avantaj" diyor biri. Yazımı maç öncesi yazacağımı duyan bir meslektaş da, "Galatasaray'ın nereden nereye geldiğini yaz o zaman" diye ekliyor. 
   Taraftar umudunu kesmez. 
   İyi zamanda olduğu gibi kötü zamanda da takımının yanındadır gerçek Galatasaraylı. Bu takımla, Fatih Hoca'yla kazandığımız büyük başarılar içimizde duygu fırtınaları estirmişti. Bunu unutmayız, unutamayız. 
   Ama sürekli geçmişte de yaşanmaz. 
   Bir Galatasaraylı olarak, bütün olumsuzluklara rağmen - eski zamanlardan kaynaklanan özgüven ve özlemle - yeni bir başlangıcın umudu içinde gidiyorum Della Alpi stadına... 
   Futbolda yenmek de var, yenilmek de... Juventus'a yenildik ama iyi oynadık. İtalya şampiyonuyla evinde başa baş bir oyun çıkardık, ilerisi için umut verdik. 
   
      
   
</TEXT>
</DOC>
