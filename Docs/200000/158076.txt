<DOC>
<DOCNO> 158076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur03.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Restorandaki yemek kanlı bitti... 
</HEADLINE>
<TEXT>

     Şişli'deki bir restoranda 2 grup arasında çıkan kavgada 1 kişi öldü, 4 kişi de yaralandı. 
     İzzetpaşa Mahallesi Gürün Caddesi'ndeki ''Şanlı Ocakbaşı Restoran''da içki içen Menderes Köprübaşı 39 ve arkadaşları ile ayrı masada oturan başka bir grup arasında çıkan tartışma, daha sonra kavgaya dönüştü. 
     Kısa sürede büyüyen ve sandalye ile sopaların da kullanıldığı kavgada, vücudunun çeşitli yerlerinden bıçak darbeleri alan Köprübaşı hayatını kaybetti. 
     Aynı kavgada bıçakla ve darp edilerek yaralanan Müslüm Gündüz, Ali Demirbağ, Turgut Sefer Işık ve Nuhat Bulut ise Şişli Etfal Eğitim ve Araştırma ile SSK Okmeydanı Eğitim hastanelerine kaldırıldı. 
     Bir muhasebe bürosunda tahsildarlık yapan Köprübaşı'nın cesedi, olay yerindeki incelemelerin tamamlanmasından sonra Şişli Etfal Eğitim ve Araştırma Hastanesi'nin morguna gönderildi. 
     Olayın ardından kavgaya karışan bazı kişileri gözaltına alan polis, kavgada bıçak kullanan kişinin yakalanması için de çalışma başlattı. 
     Bu kişiler arasında daha önce kavga ettikleri için husumet bulunduğunu belirten polis yetkilileri, olaya karışanların arasında eski bir emniyet müdürünün de olduğunu kaydettiler. 

     
</TEXT>
</DOC>
