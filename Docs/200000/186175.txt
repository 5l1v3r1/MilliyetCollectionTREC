<DOC>
<DOCNO> 186175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/yazar/sazak.html </URL>
<DATE> 2003/10/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Avrupa kartalı 
</HEADLINE>
<TEXT>

   
   Pazar akşamı Kelkit dönüşü uçağımız Esenboğa'da Ankaralı konukları bırakıyor. İstanbul'a devam öncesi yakıt ikmali gerekiyormuş. 45 dakika bekleme anonsu yapılıyor. 
   Aklımız voleybolcularda. Avrupa şampiyonasında final maçı başlamış, ilk seti izlemek için uçaktan iniyoruz. Polonya karşısında zorlanıyor kızlarımız. Beşiktaş - Trabzon maçı da var. 
   Dönüşte Beşiktaşlılar maçı soruyor 
   '5 - 0 galibiz ' 
   Devlet eski Bakanı Hüsamettin Özkan, koyu Beşiktaşlı, 'Voleybol skoru mu ' diye takılıyor. Daha maç başlamamış 
   İçimden öyle geldi 'Beş dakikada Beşiktaş' diyorum. 
   Uçak kalkıyor, hostesler maçın ilk yarı sonucunu haber veriyor Beşiktaş 2 - 0... Maç 5 - 0 bitiyor 
   Ertesi gün gazetede, CHP İstanbul milletvekili, büyükelçi Onur Öymen konuğumuz. Yemekte Hasan Cemal ile karşılaşıyoruz. 'Ne olacak CHP'nin hali ' diye soruyor. Politbüro konuşuluyor. İki Mülkiyeli, Öymen ve Cemal arasında dostluklar tazeleniyor, koyu Galatasaraylı Hasan Ağabey'e '5 - 0'lık Trabzon galibiyetini' anımsatıyorum. Karşı atağa geçiyor Cemal, 'Londra'da yerseniz 5 gol, görürsünüz.' Onur Öymen giriyor söze 'Kitabını okudum Hasan, bir tek Galatasaray'dan vazgeçmedin ' diye takılıyor. İsmet Berkan imdada yetişiyor. İsmet de koyu Beşiktaşlı. Hasan Cemal'i susturuyoruz. 
   Chelsea zaferiyle, Avrupa bayrağı Beşiktaş'a geçiyor. 
   Galatasaray, Avrupa liglerinde on yıl fırtına gibi esti, 2000'de UEFA şampiyonu oldu, taraftar eski görkemi arıyor ama olmuyor. 
   Real Sociedad karşısında Beşiktaşlı Nihat'ı durduramıyor, Galatasaray. 
   Cimbom'un yarattığı düş kırıklığını Beşiktaş Chelsea karşısında Stamford Bridge'de coşkuya dönüştürüyor. 
   Avrupa kartalı yüksekten uçuyor. 
   Pahalı transferlerle kurulu Chelsea karşısında 'takım ruhu' neymiş gösteriyor Beşiktaş. Lucescu'nun kenar yönetimi, Trabzon'a beş çeken kadronun sahadaki özgüveni, tribündeki iki bin kişinin dinmeyen tezahüratı ve Sergen'in golleri. Hele Cordoba'nın kaleci atışıyla gelen ikinci gol, inanılmazdı. 
   Türkiye şampiyonu Beşiktaş'ın başarıyı artık Avrupa'da kovalaması gerekiyordu. Chelsea zaferiyle başlangıç yapıldı. 
   Beşiktaş zoru başardı ama ikinci yarı İlhan'ın sorumsuzluğu yüzünden soluğumuz kesildi. Takımı, 45 dakika gol yememek için 35 - 40 metrelik alana hapseden İlhan Mansız'a daha önce de Nihat Kahveci örneğini vermiştik. İkisi de genç yetenek, biri gol atmaya öteki 'oyundan atılmaya' şartlanmış. 
   İ. Mansız, takım arkadaşlarından ve Beşiktaşlılardan özür dilemeli. 
   Sergen gibi bir futbol virtüözü ile aynı takımda oynamak bile İlhan'ın kendisini 'rehabilite' etmesi açısından şanstır. 
   Beşiktaş'ın geleceği İlhan'ın şımarıklığına bağlanamaz. Gün gelir Pascal gibi gönderilir 
   
   
      
   
</TEXT>
</DOC>
