<DOC>
<DOCNO> 172584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sonspo09.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Emre orta alanda gerçek bir lider.. 
</HEADLINE>
<TEXT>

     İtalya'nın FC Inter takımında oynayan milli futbolcu Emre Belözoğlu, hazırlık maçlarında sergilediği performansla italyan basınından övgü aldı. 
     İtalya'ın kuzeyindeki Bolzano'da hazırlık kampını sürdüren FC Inter, dün akşam Almanya'nın VFB Stuttgart takımıyla yaptığı özel maçı 2-0 kazanırken, 77 dakika oyunda kalan Emre, İtalyan basınında yer alan yorumlarda iyi not aldı. 
     Ülkenin yüksek tirajlı spor gazetesi La Gazzetta dello Sport, ''Hareketlilik ve mücadele gücü olarak şimdiden lig havasında. Serbest vuruşlarda zehirli solunu harekete geçiriyor ve her zaman uzun toplar atarak oyunu hızlandırıyor'' değerlendirmesini yaptı. 
     ''Emre, orta alanda gerçek bir lider rolünü üstleniyor'' ifadesini kullanan Tutto Sport Gazetesi de, ''Savunmanın önünde oynayan Emre, orta alanı sağlam bir biçimde ellerinin altında tutuyor. Görevlerinden biri de, zorda olan takım arkadaşlarının yerine geçmek'' diye yazdı. 
     FC Inter, 1 Ağustos'ta Galatasaray ile yapacağı hazırlık maçı için 31 Temmuz perşembe günü Amsterdam'a gidecek. 

     
</TEXT>
</DOC>
