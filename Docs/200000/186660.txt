<DOC>
<DOCNO> 186660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur26.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Genel Başkanı Parlamento, genel seçim kararı almalı 
</HEADLINE>
<TEXT>

     Anavatan Partisi ANAP Genel Başkanı Ali Talip Özdemir, Yüksek Seçim Kurulu'nun, YSK seçim sonuçlarına yapılan itirazlarla ilgili aldığı kararı yerinde bulduğunu belirterek, ''Dünyanın hiçbir yerinde bir mahkeme, teşekkül etmiş bir meclisi bozamaz'' dedi. 
     Antalya'da, Partisinin 8. Olağan İl Kongresi'ne katılan Özdemir, kongrenin yapıldığı Falez Otel'de, partililer tarafından coşkuyla karşılandı. 
     Özdemir, kongrede yaptığı konuşmada, YSK kararını değerlendirdi, Hükümet ve DYP'yi eleştirdi. DYP'nin, meclise girebilmek için YSK'ya yaptığı itirazı ''demokratik anlayıştan uzak bir girişim'' olarak değerlendiren Özdemir, şunları söyledi 
     ''DYP, 66 milletvekiliyle meclise gireceğiz diye YSK'ya başvurdu. Diğer partiler de Aman bu seçimi iptal edin diye dilekçe verdiler. Ama biz bunu yapmadık. Biz parlamentonun dışında da olsak büyük partiyiz. Milletin hür iradesi tecelli etmiş. Üzerinden neredeyse bir yıl geçmiş. 1 yıl önce bir meclis oluşmuş. Şimdi bu meclisi bozun diyorsunuz. Bu olmaz. Dünyanın hiçbir yerinde bir mahkeme, teşekkül etmiş bir meclisi bozamaz.'' Yargıtay'ın DEHAP ile ilgili aldığı karardan sonra hükümetin ve kararlarının tartışılabileceğini öne süren Özdemir, parlamentonun en kısa zamanda seçim kararı alması gerektiğini söyledi. 
     Özdemir, şöyle devam etti 
     ''Şimdi görev parlamentonun. Oturup karar versinler. Önce Seçim Kanunu'nu değiştirin, sonra da seçim kararı alın. Seçim kararını parlamento alsın. Gelin, bu durumu düzeltin. Parlamento yerel seçimlerle birlikte genel seçim kararı da alsın. Yüzde 50 ile geliriz diyorsunuz ya, hadi alın kararı. Gelin de görelim. Şu anda seçime hazır tek parti ANAP'tır. Seçim kararı alındığında ANAP'ın eski günlere döndüğünü biz anlatacağız. Herkes anlayacak.'' Irak konusuna da değinen Özdemir, hükümeti 8 ay önce uyardıklarını, ancak dönemin Başbakanı Abdullah Gül'ün, bu uyarıları ciddiye almadığını öne sürdü. 
     Hükümet işbaşına geldiğinde, Türkiye'nin tek partili, güçlü bir iktidara ihtiyacı olduğu için iyi bir kanaat taşıdıklarını anlatan Özdemir, geride kalan 10 aylık sürede, hep kendi söylediklerinin doğru çıktığını, hükümetin yeterince güven tesis edemediğini öne sürdü. 
     Hükümetin, kavgacı bir tutum sergilediğini belirten Özdemir, ''Gelin, sivil milli seferberlik ilan edin. Ne yapacağınızı, ne yapmak istediğinizi herkese anlatın. Anayasal kurumlarla mutabakat yapınız. Barışı sağlayınız. YÖK'le, Cumhurbaşkanı ile anayasal kurumlarla kavga etmeyin'' diye konuştu. 
     Hükümetin, işçiyi, memuru, köylüyü ezdiğini, hiçbir kesimi mutlu edemediğini savunan Özdemir, yanlış tarım politikaları nedeniyle tarım sektörünün bitme noktasına geldiğini, eğitimde fırsat eşitliğinin sağlanamadığını, her 10 öğrenciden sadece birisinin üniversite okuma şansı yakaladığını, kamu borçlarının arttığını söyledi. Özdemir, son dönemde 39 milyar dolar borçlanma olduğunu da ifade ederek, ''Toplam iç ve dış borcumuz 187 milyar doları buldu. Yatırım yapacak para yok. Yatırımcı bekliyor. Yabancı yatırımcı ise gelmiyor. Bu nasıl büyüme, bu nasıl başarı '' diye sordu. 
     
     ANAP'A YÖNELİK İDDİALAR 
     Partililere çeşitli tavsiyelerde bulunan Özdemir, ANAP'ın dürüst insanların partisi olduğunu söyledi. Kendilerine yönelik iddiaların ''siyasi şov'' olduğunu ifade eden Özdemir, yargılanmaktan korkmadıklarını söyledi. Özdemir, ''Varsa ellerinde belge bilgi, adli makamlara versinler yargılanalım. Ama ANAP olarak geçmişimizin siyasi linç haline getirilmesine izin vermeyeceğiz. Şov malzemesi haline getirilmesine izin vermeyeceğiz'' dedi Özdemir, şöyle devam etti 
     ''Dürüstlükten ayrılmayın. Umutsuzluğa kapılmayın. Dimdik ayakta durun. Çalışın. Hiç merak etmeyin. İktidara doğru yürüyoruz. Bugün iktidarda, liderleri bile başka partilerden gelmiş, vizyonu olmayan bir parti var. Biz köklü bir partiyiz. 20 yıl bu ülkeye hizmet ettik. Basın bugün bizi görmese de birgün bizi görmek zorunda kalacak. Bizim vizyonumuz var. Bu vizyonla iktidara yürüyoruz. Yürüyün arkadaşlar. Göğsünüzü gere gere yürüyün.'' 
     
</TEXT>
</DOC>
