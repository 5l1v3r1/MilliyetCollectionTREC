<DOC>
<DOCNO> 173003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/soneko22.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye hoparlöründen anons Lütfen banka borcunuzu ödeyin 
</HEADLINE>
<TEXT>

     Şanlıurfa'nın Siverek İlçesi'ndeki Ziraat Bankası Şubesi, bin 432 çiftçiden alacağı olan 5 trilyon 242 milyar lirayı tahsil edebilmek için belediye hoparlöründen yaptırdığı anonsla çiftçileri uyarıyor. 
     Siverek Ziraat Bankası Şube Müdürlüğü'nün Avukatı Şehmus İnal, A.A muhabirine yaptığı açıklamada, 31 Ocak 2002 tarihinden önce kredi alıp aradan uzun süre geçmesine rağmen borcunu ödemeyen çiftçileri, daha önce icraya verdiklerini söyledi. 
     İnan, bir süre önce yürürlüğe giren 4876 sayılı yasa ile üçte bir oranında faiz indirimine gidildiğini belirterek, ''1432 çiftçiden, 5 trilyon 242 milyar lira dolayında alacağımız var. Çiftçilerimiz bu yasadan yararlansınlar. Yoksa daha sonra, daha ağır faiz öderler. Bu nedenle konuyu belediye hoparlöründen anons yaparak duyuruyoruz'' dedi. 
     Belediye hoparlöründen ''Bankamızdan tarımsal kredi kullanan ve vadesi geçip sorunlu hale gelen, sayın çiftçilerimizin, 4876 sayılı kanuna istinaden kredilerinin yeniden yapılanması için en geç 11 Ağustos 2003 gününe kadar şubemize başvurarak, gerekli ödemeyi yaparak borçlarını yeniden yapılandırmaları halinde kanundan istifade edecekleri menfaatleri icabı olup aksi taktirde daha fazla faiz ödeme durumunda kalacakları önemle duyurulur'' şeklinde anons yapılıyor. 
     
</TEXT>
</DOC>
