<DOC>
<DOCNO> 198364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun19.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezaryenle doğum, ikinci bebeği öldürebilir .. 
</HEADLINE>
<TEXT>

     İngiltere'de Cambridge Üniversitesi doktorları tarafından yapılan bir araştırmanın sonuçları, ilk doğumu sezaryenle olan kadınların, ikinci bebeklerini ölü doğurma ihtimallerinin ikiye katlandığını ortaya koydu. 
     İlk bebeğini sezaryenle dünyaya getiren annelerde ölü doğum ihtimalinin her bin 100 vakada bir olarak ortaya çıktığını, yaşamı boyunca hiç sezaryen operasyonu geçirmemiş kadınlardaysa bu rakamın 2 binde 1'de kaldığını belirten doktorlar, anne adaylarını ''çok iyi bir tıbbi gerekçe olmadıkça sezaryenle doğum yapma konusunda iyice düşünüp karar vermeye'' çağırdı. 
     Dünya Sağlık Örgütü'nün, sezaryenle doğumların bütün doğumların yüzde 10'unda kalması yolunda bir tavsiyesi bulunmasına rağmen İngiltere'de her beş kadından birinin sezaryenle doğum yaptığını da hatırlatan İngiliz doktorlar, kadınların büyük çoğunluğunun bu yöntemi seçmek için güçlü bir tıbbi nedenleri olduğunu, ancak yüzde 7 oranındaki anne adayının hiçbir gerekçe olmadan bu yöntemi seçtiğine işaret etti. 
     Bu kadınların ''doğumun acısına katlanamayacak kadar çıtkırıldım'' olmalarından yakınan doktorlar, geçmişte yapılan diğer bazı araştırmaların sezaryenle dünyaya getirilen bebeklerde solunum güçlükleri gözlendiğini ve bu bebeklerin doğum sonrasında özel bakıma ihtiyaç duyduklarını gösterdiğini de hatırlattı. 
     
</TEXT>
</DOC>
