<DOC>
<DOCNO> 157356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur35.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocası ile yatmak için 2. eş ile kavga yüzünden canından oldu 
</HEADLINE>
<TEXT>

     Adana'da Bu gece yatma sırası bende' diyerek, kendisiyle yatmak isteyen ikinci eşi 25 yaşındaki Neslihan Çevik'i bıçakla öldüren 37 yaşındaki Şehmuz Yurdakul, 15 yıl hapis cezasına çarptırıldı. 
     Barbaros Mahallesi'nde oturan fırın işçisi Şehmuz Yurdakul, 1998'de evlendiği 30 yaşındaki Atiye Ölmez'den 2 yıl sonra boşandı. Boşandıktan bir süre sonra eşiyle barışıp, nikahsız yaşamaya başlayan Şehmuz Yurdakul, eşinin üzerine Neslihan Çevik'i de kuma getirip, her ikisi de nikahsız olmak üzere iki eşli yaşamaya başladı. Atiye Ölmez ile üzerine kuma gelen Neslihan Çevik arasında sık sık tartışma yaşandı. 
     7 ay önce meydana gelen olayda da Neslihan Çevik, üzerine kuma geldiği Atiye Ölmez ile gece Şehmuz Yurdakul ile birlikte yatma konusunda kavga etti. İki eşinin yatak sırası yüzünden kavga etmesine sinirlenen Yurdakul, "Bu gece yatma sırası bende'' diyerek, kendisiyle yatmakta ısrar eden Neslihan Çevik'i bıçakladı. Yaralı eşini daha sonra Devlet Hastanesi'ne götüren Yurdakul, hastane polisine, "Karım kendini bıçakladı'' dedi. Çevik, hastanede çabalara rağmen kurtarılamadı. Eşini bıçakla öldürdüğü iddia edilen Yurdakul ise çıkarıldığı mahkemece tutuklandı. 
     Polisteki ifadesinde, iki eşi arasında gece birlikte yatma nedeniyle sürekli kavga çıktığını, olay günü de Çevik'in sıranın kendisinde olduğunu söyleyerek ilk eşi Ölmez ile kavga ettikten sonra kendini bıçakladığını söyleyen Yurdakul, yargılandığı mahkemede ifade değiştirdi. 3'üncü Ağır Ceza Mahkemesi'nde yargılanan Yurdakul, eşini kazayla öldürdüğünü söyledi. Son savunmasında da olayın kaza olduğunu tekrarlayan Yurdakul, "Yatma sırası yüzünden iki eşim zaman zaman kavga ederdi. Kavgadan korkan oğlum Batuhan ağlıyordu. Neslihan'a çocuğa susması için meyve suyu vermesini söyledim. Beni dinlemeyip kapıyı üzerine kilitledi. Kapıyı kırıp içeri girdiğimde elinde bıçak vardı. Boğuşma sırasında kazayla öldürdüm'' dedi. 
     Yurdakul'a kasten adam öldürmek suçundan 24 yıl ağır hapis cezası veren Mahkeme heyeti, sanığın nikahsız eşini hafif tahrik altında öldürdüğü ve duruşmadaki iyi hali nedeniyle cezayı 15 yıl ağır hapse indirdi. Cezayı az bulan Çevik'in annesi 47 yaşındaki Güler Dülger de, "Allah cezanı verecek'' diye bağırarak, Yurdakul'a saldırmak istedi. Öfkeli anneyi polis güçlükle sakinleştirdi. 
     
</TEXT>
</DOC>
