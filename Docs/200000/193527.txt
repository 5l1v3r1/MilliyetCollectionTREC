<DOC>
<DOCNO> 193527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/soneko41.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Onur Air yurtiçi tarifeli seferlere başlayacak... 
</HEADLINE>
<TEXT>

     Fly Air'in ardından Onur Air de, yurtiçi tarifeli seferlerini başlatıyor. 
     THY'den sonra ülkenin en kapsamlı uçuş programını hayata geçirmeye hazırlanan Onur Air'in, 8 kente uçmayı planladığı ve ilk seferini Kayseri'ye yapacağı öğrenildi. Bilet fiyatlarının da ilk etapta 80 milyon lirayı aşmayacağı bildirildi. 
     Uçak filosu, personeli ve cirosuyla Türkiye'nin en büyük özel havayolu şirketi olan Onur Air, 11 yıldır Avrupa ülkelerine seferler gerçekleştiriyor. 
     Onur Air'in yurtiçi tarifeli sefer başlatmasına ilişkin olarak İstanbul'da 7 Kasım Cuma günü basın toplantısı düzenlenecek. 
     Fly Air, bölgesel hava taşımacılığı projesi çerçevesinde THY dışında ilk kez İstanbul-Trabzon seferi ile geçen ay iç hat uçuşlarını başlatmıştı. 
     Promosyonlu olarak 69 milyon 500 bin lira olarak belirlenen uçuş ücreti, kamuoyunun dikkatini çekmişti. 
     
</TEXT>
</DOC>
