<DOC>
<DOCNO> 163352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur13.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk sahibi olmayı ertelemeyin 
</HEADLINE>
<TEXT>

     Erciyes Üniversitesi E.Ü Tıp Fakültesi Kadın Hastalıkları ve Doğum Ana Bilim Dalı öğretim üyesi Prof. Dr. Yılmaz Şahin, çocuk sahibi olma isteğinin ileri yaşlara ertelenmesinin bazı sakıncaları da beraberinde getirdiğini belirterek, ''30 yaşından sonra çocuk sahibi olmak isteyen kadınların, yumurtalıklarındaki yumurta sayısı ve kalitesi düştüğü için gebe kalamamaktadırlar'' dedi. 
     Prof. Dr. Şahin, toplumlardaki modernleşmeyle birlikte evlilik ve çocuk sahibi olma yaşlarının da geciktirildiğini, bu sorunun Batı Avrupa'da, Türkiye'ye göre daha ön planda olduğunu kaydetti. 
     Çiftlerin, en ideal çocuk sahibi olma yaşlarının, 20-30 yaş arası olduğunu vurgulayan Şahin, şunları söyledi 
     ''Ancak Türkiye'de de, her geçen yıl kadınların çalışma ve okuma bahanesi ile evlendikten sonra 2-3 yıl çocuk sahibi olmak istememeleri, bu oranı artırmaktadır. Çiftler, ideal ve fizyolojik olan 20-30 yaş arasında çocuk sayısını tamamlamalıdır. 30 yaş üstünde çocuk sahibi olmak isteyen kadınları birçok tehlike beklemektedir. Özellikle 35 yaş üzerindeki kadınlarda düşük ve bebeğin özürlü olma ihtimalleri, annede gebelik sırasında hipertansiyon ile şeker hastalıklarının görülmesine neden olabilir. En önemlisi de 30 yaşından sonra çocuk sahibi olmak isteyen kadınların, yumurtalıklardaki yumurta sayısı ve kalitesi düştüğü için gebe kalamamaktadırlar. Çünkü kadınlarda yaş ilerledikçe gebe kalma ihtimalleri zayıflamaktadır. Ancak bazı kadınlarda bu sorun, 28 yaşında görülebildiği gibi 40 yaşına kadar da görülmemektedir.'' Çocuk sahibi olmayı ileri yaşa erteleyen kadınların birçoğunun, tüp bebek yöntemiyle çocuk sahibi olduklarını belirten Şahin, ''Fakat tüp bebek uygulamasında hastaların yaşı 35 ve üzeri ise yumurta sayısı az, geliştirilen embriyoların kalitesi düşük olmasından dolayı gebelik ihtimali de düşük olmaktadır'' dedi. 
     
</TEXT>
</DOC>
