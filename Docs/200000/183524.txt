<DOC>
<DOCNO> 183524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/siyaset/siy06.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez krize 'davetiye' yok 
</HEADLINE>
<TEXT>

      ANKARA Milliyet 

   
   TBMM Başkanı Bülent Arınç, 23 Nisan resepsiyonunda eşli yaptığı davet üzerine yaşanan türban krizinin, Meclis'in açılış kokteylinde tekrar etmesini önleyecek bir formül geliştirdi. Arınç, 1 Ekim'deki resepsiyon için protokole gönderdiği davetiyelerde ev sahibi olarak "Bayan Bülent Arınç" ifadesine yer vermedi. Ev sahipliğini tek başına üstlenen Arınç, konuklarını ise eşleriyle davet etti. 
   Arınç'ın protokole gönderilen resepsiyon davetiyesinde, "Türkiye Büyük Millet Meclisi Başkanı Bülent Arınç TBMM 22. dönem 2. yasama yılı açılış kokteylini eşinizle onurlandırmanızı diler" denildi. 
   23 Nisan resepsiyonu öncesinde "türbanlı ev sahibi" tartışması yaşanınca Münevver Arıç gitmekten vazgeçmesine karşın CHP milletvekilleri ile Cumhurbaşkanı ve komutanların katılımı sağlanamamıştı. 
   
   Gözler havada 
   Arınç, kokteylin kapanışta olduğu gibi yine Meclis bahçesinde verilmesini istedi. Havaların soğuması nedeniyle yağmur olasılığına karşı kokteylin kısa sürede tören salonuna da taşınabilecek şekilde hazırlanması kararlaştırıldı. Davetliler arasında 3 Kasım seçimlerinde Meclis dışında kalan DSP'nin Genel Başkanı Bülent Ecevit, MHP'nin Genel Başkanı Devlet Bahçeli, eski ANAP Genel Başkanı Mesut Yılmaz ve eski DYP Genel Başkanı Tansu Çiller de bulunuyor. 
   
   
</TEXT>
</DOC>
