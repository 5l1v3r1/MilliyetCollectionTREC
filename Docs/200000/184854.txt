<DOC>
<DOCNO> 184854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur33.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Eminönü'nde silahlı kavga... Bir kişi öldü... 
</HEADLINE>
<TEXT>

     Eminönü'nde meydana gelen silahlı ve bıçaklı kavgalarda 1 kişi öldü, 7 kişi yaralandı. 
     Alınan bilgiye göre, Galata Köprüsü'nün Eminönü çıkışında, seyyar olarak kumar oynattığı ileri sürülen Abdurrahman Turan 32 , uğradığı silahlı saldırı sonucu ağır yaralandı. Taksim Eğitim ve Araştırma Hastanesi'ne kaldırılan Turan, hayatını kaybetti. 
     Bu arada seken mermilerden, seyyar satıcı oldukları belirtilen Kadir İçli ve Ali Özbağrıaçık ile yoldan geçen Sedi Koçyiğit de yaralandı. 
     Haseki Eğitim ve Araştırma Hastanesi'nde tedavi altına alınan yaralıların hayati tehlikeleri bulunmadığı bildirildi. 
     Olayla ilgili olarak, Suat Aras adlı kişi ile yanındaki Samet Aydeniz gözaltına alındı. Polis yetkilileri, Aras'ın, aralarında çıkan tartışma sonucu Turan'a ateş ettiğinin sanıldığını, bir de tabancanın ele geçirildiğini belirttiler. 
     
     BIÇAKLI KAVGA 
     Bu arada, olay sırasında meydana gelen arbedede bazı seyyar satıcıların tezgahlarının devrilmesi üzerine bıçaklı kavga çıktı. 
     Kavgada, Sait Umut, Harun Ece, Yasin Dumanlı ve Ercan Karaboğa, aldıkları bıçak darbeleriyle yaralandı. 
     Kaldırıldıkları çeşitli hastanelerde tedavi altına alınan yaralıların sağlık durumlarının iyi olduğu öğrenildi. 
     Olayla ilgili olarak bazı kişilerin gözaltına alındığı kaydedildi. 
     
</TEXT>
</DOC>
