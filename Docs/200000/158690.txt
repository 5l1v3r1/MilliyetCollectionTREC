<DOC>
<DOCNO> 158690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/soneko16.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Merkez faiz indirim kararını kendi verir... 
</HEADLINE>
<TEXT>

     Maliye Bakanı Kemal Unakıtan faizlerin indirilmesine ilişkin olarak, ''Merkez Bankası bağımsızdır kendi kararını kendi verir'' dedi. 
     İstanbul Sanayi Forumu Meslek Komiteleri 5. Ortak toplantısına katılan Unakıtan, bir gazetecinin ''Sabancı Üniversitesi'nde dün faiz indirimi ile ilgili işadamlarına müjde verdiniz. Bu yönde duyum aldığınızı bildirdiniz '' demesi üzerine, şunları söyledi 
     ''Duyumlar değil... Merkez Bankası bağımsız, Merkez Bankası kendisi hareket ediyor, kendi karar veriyor, ancak mevcut ekonomik indikatörlere göre bizim beklentimiz faizin düşmesi yönündedir.'' Bir gazetecinin ''Sizin faizlerin indirilmesine yönelik bu şekilde açıklama yapmanız siyasi müdahale olmuyor mu '' şeklindeki sorusuna karşılık Bakan Unakıtan, ''Olmuyor, hayır katiyyen. Beklentimi, tahminimi söylemek herhalde doğru bir şey ama Merkez Bankası bağımsızdır kendi kararını kendi verir'' dedi. 
     Unakıtan, bir gazetecinin ''Gazetelerde genç subayların AK Parti iktidarından rahatsızlık duyduğu haberlerini nasıl değerlendiriyorsunuz '' sorusu üzerine, ''bunu Başbakanımızla konuşun. Ben Maliye Bakanıyım vergilerle ilgili bir şey varsa sorun'' ifadesinde bulundu. 
     Bakan Unakıtan, Irak'a ambargonun kaldırılmasının çok güzel bir şey olduğunu, ilişkileri iyi etkileyeceğini kaydederek, ''Türkiye'nin orada daha fazla yer almasını sağlar'' diye konuştu. 
     Maliye Bakanı Unakıtan, verimli bir özelleştirme beklediklerini de bildirdi. 
     
</TEXT>
</DOC>
