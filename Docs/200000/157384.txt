<DOC>
<DOCNO> 157384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/guncel/gun01.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cannes Film Festivali'nde büyük övgü topladı 
</HEADLINE>
<TEXT>
'Uzak'la ödüle yaklaştık... 
Türk sineması, 21 yıl aradan sonra Nuri Bilge Ceylan'ın yönettiği "Uzak" ile Altın Palmiye şansı arıyor. Film, eleştirmenler tarafından çok beğenildi... 
     ALİN TAŞÇIYAN Cannes 

     Türk sinemasının bu muhteşem dönüşü nasıl oldu "Yol"un Altın Palmiye'sinden 21 yıl sonra bir Türk filmi daha ödüle nasıl yaklaştı Cannes Film Festivali'nde Fransızların Türkiye'de kablolu yayından izlenebilen uluslararası kanalı TV5'in muhabiri "Uzak"ın başarısını bu sorularla değerlendirdi. Film eleştirmenlerinin takdirle karşıladıkları "Uzak"ın gösterimleri ve basın toplantısı oldukça iyi geçti. Altın Palmiye için favori gösterilsin gösterilmesin, "Uzak" ileride Türk sinemasına farklı bir gözle bakılmasını sağlayan filmlerden biri olarak tarihe geçti bile. 
     
     FESTİVAL FİLM SETİ GİBİ 
     Kültür Bakanlığı ile SESAM'ın ciddi bir sürtüşmeden sonra uzlaşıp Türk sineması standını açabilmesi de en azından ilgi odağının dağılmasını önledi. "Uzak"ın cumartesi günkü resmi gösteriminden sonra Türk pavyonunda bir kokteyl verilmesi de bir jest oldu. 
     Yazıya ciddi ciddi başladık ama Cannes'ın havasından mıdır, suyundan mıdır kalemimiz hemen magazine kayıyor. Cannes, hakiki bir 'festival'. Bir kere bütün kıyı, yani meşhur La Croisette panayır yeri gibi. Kırmızı halıdan yürüyen yıldızları görmeye çabalayan, bir yandan da dondurma yalayan kalabalık ve onları yararak ilerlemeye çalışan otomobiller, her biri smokin giymiş güvenlik görevlileri ve fotoğrafçılar, bu keşmekeşi kafelerde içki yudumlayıp izleyenler panayırın bir parçası. 
     Öte yandan bütün kent bir film setini andırıyor. Her yanda televizyon ekipleri var. Defileye çıkmışçasına birbirinden şık hanımlar ve beyleri, lüks otomobillerine kurulup 'piyasa yapan' delikanlıları, kahkahalarıyla yeri göğü inleten genç kızları, olan bitene aldırmadan terrier'lerini gezdiren Chanel takımlı, iri broşlu yaşlı hanımları öylesine kameraya kaydetseniz sıkı bir kurguyla gayet güzel bir film çıkarabilirsiniz ortaya. Sabredip galaları da çekerseniz, starları bedavaya getirirsiniz 
     Gerçek şu ki Cannes Film Festivali, bir imaj pazarı. Dünyanın gözü üstünüzde kendinizi iyi sunmayı becerirseniz şöhretin kapısını aralarsınız. Tevekkeli değilmiş yıllardır yıldız adaylarının plajlarda soyunması Şaka bir yana bu pazar tıkır tıkır işliyor. İmaj o kadar önemli ve değerli ki Amerikan sinema endüstrisi Hollywood yıldızlarını birer pavyonunda görücüye çıkarıyor. İki kelime konuşmayı esirgeyen yıldızların boy boy fotoğraflarını çektiriyor. O cazip tebessümler, sadece kameralara saklanıyor. 
     

</TEXT>
</DOC>
