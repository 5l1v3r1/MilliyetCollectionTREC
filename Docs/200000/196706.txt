<DOC>
<DOCNO> 196706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/siyaset/siy01.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani, Irak başbakanı gibi 
</HEADLINE>
<TEXT>

   Irak Geçici Yönetimi Konseyi Başkanı sıfatıyla başkente gelen Celal Talabani, Türkiye'yi vaat yağmuruna tuttu 
      UTKU ÇAKIRÖZER, ELÇİN ERGÜN Ankara 

   
   Irak Kürdistan Yurtseverler Birliği IKYB Lideri Celal Talabani, Geçici Yönetim Konseyi Başkanı sıfatıyla geldiği Türkiye'yi vaat yağmuruna tuttu. Talabani, Başbakan Erdoğan'a "PKK'yla mücadele", "istediği kadar sınır kapısı açma" ve "Irak'ın yeniden imarı sürecinden Türkiye'nin pay alması" sözü verdi. 
   Ankara'ya konseyin 10 üyesi ve 6 bakanla birlikte gelen Talabani'nin Erdoğan'la görüşmesi bir saat 15 dakika sürdü. Talabani'ye "Irak halkının tüm kesimlerinin eşit dostuyuz. Irak'ın ihtiyacı olan her türlü desteği vermeye hazırız" mesajı veren Erdoğan, Türkmenler'in yönetimden dışlanmaması uyarısında bulunarak, "Gelecekteki yönetim yapılarında, etnik ve dini tüm kesimlerin ağırlıklarına uygun şekilde yer almaları gerekli. Hiçbir grup dışlanmamalı" dedi. 
   
   Terörü önleyin 
   Erdoğan'ın PKK ve yeni kurduğu Kürdistan Halk Kongresi'nin KHK Irak'taki faaliyetlerine izin verilmemesi isteğine Talabani "Yeni Irak'ta hiçbir örgüt ya da partinin Türkiye'ye düşmanca tavrına izin verilmeyecek" sözü verdi. Irak'taki kargaşa ortamının ülkenin imarını olumsuz etkilediğini kaydeden Erdoğan, "Kerkük - Yumurtalık hattının güvenliğini sağlayın" dedi. 
   Irak Dışişleri Bakanı Zebari, Irak'ın geleceğinde Kürtlerin hep söz sahibi olacağını ima ederek, "Bu gördüğünüz liderler şu ya da bu şekilde ileride de Irak'ın geleceğinde söz sahibi olacak, onlarla çalışacaksınız" dedi. 
   
   Duble yol önerdi 
   Talabani yatırım çağrısı yaparken, İmar İsk n Bakanı Bakir Cabir İmar da 1350 devlet binası, 300 köprü ve 42 bin kilometre otoyol için Türkiye'nin katkısını istedi. Türkiye'yi örnek gösteren Erdoğan, "Otoyol yerine siz de bizim gibi duble yol yapın. Ekonomik olur" dedi. 
   Türkiye, Irak Savaşı sonrasında Bağdat'la ilk anlaşmasını da bugün imzalayacak. Irak adına Talabani'nin imzalayacağı "ticarette işbirliği mutabakat zaptına" Türkiye adına Devlet Bakanı Kürşad Tüzmen imza atacak. 
   
   PKK'ya genel af istedi 
   Talabani CNNTürk'e yaptığı açıklamada da KADEK ve yeni adıyla KHK'nın elimine edilmesi konusunda, ABD güçlerinin çatışma riskine girmeyeceğini savunarak, "ABD dağlık bölgede çatışma istemiyor" dedi. Celal Talabani, örgütün çözülmesi ve ortadan kaldırılması için bir genel af ilan edilmesinin gerektiğini iddia etti. 
   
   Başkent protokolü karıştı    Talabani ve beraberindeki 40 kişilik heyet Ankara'ya İran bayrağı bulunan 200 yolcu kapasiteli Mahan Havayolları'na ait Airbus A300 uçağıyla geldi. 
   Talabani'nin Ankara'da hangi protokole dahil olacağı konusunda büyük karmaşa yaşandı. Talabani'yi karşılamaya bakan Tüzmen yerine Dışişleri Bakanlığı Irak Koordinatörü Büyükelçi Osman Korutürk ve Bağdat Büyükelçisi Osman Paksüt geldi. Talabani böylece ilk kez devlet ve Hükümet başkanlarının kullandığı VIP salonunu kullanmış oldu. 
   Esenboğa'da Irak bayrağı çekilmezken, protokol görevlileri "henüz yeni bayrakları yok" dedi. 
   Tüzmen'le birlikte Başbakanlığa gelen Talabani diğer konukların aksine üst düzey bir protokol yetkilisi tarafından karşılanmadı. 
   Talabani dün gittiği Başbakanlık, Hilton Oteli ve Devlet Konukevi'nde İP'li ve ülkücü grupların protesto eylemiyle karşılaştı. 
   Talabani'ye evsahipliği yapan Tüzmen'in görüşmeler süresince gergin tavrı dikkat çekti. Irak'ta kaos yok diyen Talabani'ye saldırıya uğrayan kamyon şoförlerini hatırlatan Tüzmen "kaos bitmezse ticaret olmaz" dedi. Bu sözler üzerine Talabani, Tüzmen yerine Koordinatör Büyükelçi Osman Korütürk'e siz gelin güvenli olduğunu görün" davetinde bulundu. 
   
</TEXT>
</DOC>
