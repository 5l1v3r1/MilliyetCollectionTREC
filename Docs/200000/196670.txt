<DOC>
<DOCNO> 196670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur33.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Saldırının dış bağlantıları üzerindeki çalışma sürüyor" 
</HEADLINE>
<TEXT>

     Başbakan Recep Tayyip Erdoğan, İstanbul'daki terör saldırılarını düzenleyen kişilerin süratle tespit edildiğini, olayın dış bağlantıları üzerindeki çalışmaların devam ettiğini söyledi. 
     Erdoğan, iftara katıldığı TV8'de gündemdeki konulara ilişkin değerlendirmelerde bulundu. 
     İstanbul'daki terörist saldırılara değinen Erdoğan, ''insanlık tarihi boyunca bunlar oluyor. Süratle, kısa zamanda bu olayın intihar komandoları tespit edildi. Bunların dış bağlantıları üzerindeki çalışmalar devam ediyor. Temennim odur ki bu da bir an önce tespit edilir, buna inanıyorum'' diye konuştu. 
     Erdoğan, yaklaşan yerel seçimlerle ilgili olarak da bulundukları görevin sarhoşluğu içinde olmayacaklarını, yerel seçimlere kararlılık içinde hazırlandıklarını belirtti. Erdoğan, ''Bu seçimde de partimiz, ideal bir neticiyi almak suretiyle, yerel yönetimlerin ak siyasetle nasıl değişeceğini gösterecektir'' dedi. 
     
     ''RUMLAR TAM TERSİNİ YAPIYOR'' 
     Kıbrıs sorununa değinen Erdoğan, KKTC ve Türkiye olarak şu ana kadar samimi duygular içeresinde bütün olumlu adımları attıklarını, buna devam edeceklerini kaydetti. 
     Bu adımlardan birinin kapalı Maraş bölgesi ile ilgili olduğunu, daha sonra sınır kapısının serbest ticarete açılmasının geldiğini belirten Erdoğan, tüm bunlar yapılırken Güney Kıbrıs'ın tam tersini yaptığını, kilisenin ve Rum yönetiminin farklı yaklaşımlar sergilediğini ifade etti. 
     Kıbrıs konusunda KKTC'nin her zaman olumlu tavır sergilediğini vurgulayan Erdoğan, ''Bundan sonra da biz bu olumlu yaklaşımımızı devam ettiriyoruz, ettireceğiz'' dedi. 
     
     AMAÇ KIBRIS'I YATIRIM BÖLGESİ YAPMAK 
     Seçimlerden sonra Kızey Kıbrıs'a yönelik bazı adımlar atılacağını belirten Erdoğan, bunlardan birinin su, diğerinin enerji projesi olduğunu kaydetti. Erdoğan, bu alanlarda KKTC'deki sıkıntıları gidererek Kuzey Kıbrıs'ın ciddi bir yatırım bölgesi haline gelmesini sağlayacaklarını vurguladı. 
     Kuzey Kıbrıslılar'ın büyük bölümünün Türkiye'yi anavatan olarak gördüğünü, anavatan olarak görmek istemeyenler de olduğunu dile getiren Erdoğan, bunun hiçbir zaman gerçeği değiştirmeyeceğini, birlikteliğin et ve tırnak gibi devam edeceğini söyledi. Erdoğan, ''Türkiye'nin orada ahdi hakları vardır. Bu haklarından taviz vermesi mümkün değildir'' dedi. 
     Kuzey Kıbrıs'ta adil ve kalıcı çözüm için beklenen geleceği yakalamayı istediklerini dile getiren Erdoğan, ''14 Aralık'tan 1 Mayıs'a kadar olan süreç, şüphesiz ki özel gayretlerle ele alınması gereken bir süreçtir. Netice alınması için elden gelen şüphesiz yapılacaktır. Tek taraflı bir yaklaşım beklenirse, bunu da peşinen söyleyeyim ki yanlış olur. Her iki taraf da kendine düşen özveriyi ortaya koymalıdır ki ortak buluşma noktası meydana gelsin'' diye konuştu. 
     
     TALABANİ'NİN ZİYARETİ 
     Erdoğan, Irak Geçici Hükümet Konseyi Başkanı Celal Talabani'nin ziyaretine ilişkin değerlendirmede bulunurken, Talabani'nin Irak'ın özellikle ekonomik, ticari yeniden yapılandırmasına yönelik Türk müteahhitlerin ciddi görev üstlenmesini istediğini ifade etti. 
     Erdoğan, Talabani'ye Türk müteahhitlerin gücü olduğunu, yurtdışında 50 milyar dolara yakın iş hacmi bulunduğunu anlattıklarını kaydetti. 
     Erdoğan, ''Biz bir samimiyet daha ortaya koyduk. Savaştan bu yana Türkiye Irak'ı sürekli beslemiştir. Her gün 2-3 bin kamyon Irak'a gitmektedir. Gıda ve ilaç yardımının yanında enerji açığı da Türkiye tarafından karşılanmaktadır'' dedi. 
     Başbakan Erdoğan, yakın gelecekte Iraka su verilmeye başlanabileceğini de ifade etti. Erdoğan, ''Yeter ki karşılıklı güven hasıl olsun. Daha iyi bir noktaya gelelim. İnanıyorum ki gelecek daha iyi olacaktır. Biz kendimizi Irak'tan ayrı düşünmüyoruz. Geçmişten bu yana gelen komşuluk hakkımız var, akrabalıklar var. Irak'taki sıkıntılar bizde de meydana gelebilecek sıkıntılardır. Hiçbir zaman sıkıntılı bir komşunun sıkıntısını yaşamak istemeyiz'' diye konuştu. 
     Erdoğan, Talabani'nin, ziyarette PKK KADEK konusundaki hassasiyetini ilettiğini ve bundan memnuniyet duyduğunu kaydetti. 
     Yemeğe, Devlet Bakanı Beşir Atalay, bazı milletvekilleri, AK Partili yöneticiler, MNG Holding Yönetim Kurulu Başkan Mehmet Nazif Günal ile TV8 Yönetim Kurulu Başkanı Serdar Özkazanç'ın da aralarında bulunduğu televizyonun bazı yöneticileri katıldı. 
     
</TEXT>
</DOC>
