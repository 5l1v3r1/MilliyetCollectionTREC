<DOC>
<DOCNO> 161984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sondun29.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzik zevkiniz kişiliğinizi ele veriyor... 
</HEADLINE>
<TEXT>

     ABD'de yapılan bir araştırma, insanların müzik zevkinin kişiliklerini yansıttığını bir kez daha ortaya koydu. 
     Araştırmanın sonuçlarına göre, blues, caz, klasik ya da halk müziği seviyorsanız, zeki, hoşgörülü ve siyasi görüş açısından liberal olabilirsiniz. 
     3500'den fazla öğrencinin denek olarak kullanıldığı araştırmada, Amerikan country ve dini müzik dinleyenlerin daha neşeli, dışa dönük, güvenilir ve geleneklere bağlı alternatif ve heavy metal hayranlarının ise hareketli ve risk almayı seven kişiliklere sahip oldukları ortaya çıktı. 
     Journal of Personality and Social Psychologie dergisinin Haziran sayısında sonuçları yayınlanan araştırmaya göre, rap, hip-hop ve dans müziği sevenler de dışa dönük, uyumlu ve genel olarak muhafazakar yapılı kişiliğe sahip oluyor. 
     Austin kentindeki Texas Üniversitesi'nce yapılan araştırmada ortaya çıkan bulguların, insanların bir partide veya toplantıda birbirlerine neden en çok beğendikleri müzik tarzını ya da grupları sormalarına açıklık getirdiğini belirten psikologlar, insanların böylece birbirlerini en kısa yoldan tanımaya çalıştıklarını kaydettiler. 
     Dr. Peter J. Rentfrow, insanların müzik zevklerine göre, sosyo ekonomik statüleri ve yaşlarının da anlaşılabileceğini belirterek, kişilik ve idrak yeteneğinin müzik seçiminin oluşması ve sürdürülmesinde önemli rol oynadığını ifade etti. 
     Araştırma sonuçlarının sadece karşı cinsle temas kurma ve arkadaşlık açısından değil, ekonomik pazarlama açısından da önemli olduğunu kaydeden bilim adamları, reklamcıların ürün pazarlamasında müşteri grubuna göre müzik kullandıklarına işaret ettiler. 
     
</TEXT>
</DOC>
