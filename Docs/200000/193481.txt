<DOC>
<DOCNO> 193481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sondun38.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Kıbrıs sorunu ile bağlantıyı bilinçli olarak kurduk" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Türkiye İlerleme Raporu'nda ve Genişleme Strateji Belgesi'nde, Kıbrıs sorunu ile Türkiye'nin AB'ye katılım hedefi arasında bağlantıyı bilinçli olarak kurduklarını ve bu şekilde ''siyasi bir mesaj verdiklerini'' söyledi. 
     Avrupa Parlamentosu'nda konuşan Verheugen, Türkiye'ye önyargılı yanaşmamak için her şeyi yaptıklarını, gelecek yıl olacaklar konusunda spekülasyonlara gidilebileceğini, adil ve dengeli bir yaklaşım sergilediklerini söyledi. 
     Verheugen, Türkiye'de reform sürecinin ritminin hızlandığını, ancak AB'nin istek ve standartlarına uymayan çok şey olduğunu, bunları saklamamak gerektiğini ifade etti. 
     Türkiye'nin, yayımlanan raporlara ''şaşırdığını'', çok daha olumlu bir değerlendirme beklediğini gördüğünü kaydeden Verheugen, temel haklar ve reformların uygulaması konusunda önemli eksiklerin devam ettiğini savundu. 
     Verheugen, özetle şunları söyledi 
     ''Bugün, AB Komisyonu, Kıbrıs konusunda yeni bir adım attı. Tartışma konusu olabilir. Türkiye'nin AB'ye katılım hedefi ile Kıbrıs sorunu arasında doğrudan bağlantı kurduk. Bu, bir önkoşul değildir ama bir tespittir. Kıbrıs sorununda çözümsüzlük, Türkiye önünde engel teşkil eder. Bu bir tespittir ve bunu belgelere, bilinçli bir şekilde, siyasi bir mesaj olarak soktuk. Türkiye, Kıbrıs sorununun çözümü için, BM Genel Sekreteri'nin planı çerçevesinde inisiyatif alsın istiyoruz. Bu tavrımız, bugünkü hükümetin, Kıbrıs'ta ilerlemeyi engelleyenlere karşı tavır belirlemesinde yardımcı olabilir. Kıbrıs Türk tarafındaki seçimlerden sonra baskıyı artırmak gerekecektir. Kıbrıs konusunda, yakın gelecekte, uluslararası tartışmalar başlayacaktır. AB'ye üye olacak bir ülkenin ortasından dikenli teller geçmesi yakışıksız ve kabul edilemez bir durumdur. Komisyon bu nedenle tepkisini açıkça ortaya koymaktadır.'' 
     
</TEXT>
</DOC>
