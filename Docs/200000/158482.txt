<DOC>
<DOCNO> 158482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko29.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Faizler, tefeci faizinin bile üzerinde 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Faizlerde düşüş yaşanıyor ama yüzde 20 enflasyon hedefine göre yine yukarıda. Yüzde 50 düzeyinde olan faizler tefeci faizinin bile üzerinde'' dedi. 
     Hisarcıklıoğlu, Eskişehir Ticaret Borsası ETB tarafından yaptırılan lisenin açılışında, Türkiye ekonomisinin hassas dengeler üzerine oturduğunu belirterek, normal şartlarda hiçkimsenin ne kurdan ne de faizlerden şikayet edeceğini söyledi. 
     Kurun, konjonktürel olarak bazen çok yüksekte ve aşağıda seyretmesinin ihracatçı bir ülke için zorlandırıcı bir durum olduğunu anlatan Hisarcıklıoğlu, en büyük sıkıntının dolardan çok reel faizlerin yüksek olmasından yaşandığını kaydetti. 
     Hisarcıklıoğlu, enflasyon hedefinin yüzde 20 olarak belirlendiği bir ortamda faizlerin, yüzde 50'ler seviyesinde olmasının, artı 30 puanlık yük, yani hedefin yüzde 100'ün üzerinde seyrettiği anlamına geldiğine işaret ederek, şöyle konuştu 
     ''Esas olarak reel faizlerin düşmesi lazım. Reel faizlerin yüksek olmasındaki neden iç ve dış borçların yüksekliğinden ve vadelerin kısa olmasından ortaya çıkmaktadır. Ekonomik istikrar programından sapılmadan aynı doğrultuda devam edilirse, borç yükünün düşmesi ve vade yapısının uyumlu hale gelmesi mümkün olabilir.'' 
     
     ''BORÇ STOKU ÇOK YÜKSEK DEĞİL'' 
     Türkiye'nin borç stokunun, bazı ülkelerle kıyaslandığında çok yüksek olmadığını belirten Hisarcıklıoğlu, şu anda borçlardaki en büyük sıkıntının vadenin kısa olmasından kaynaklandığını ifade etti. 
     Hisarcıklıoğlu, bu yapısal değişikliği yapmanın ekonomik istikrar programına sapmadan devam etmekle mümkün olabileceğini bildirerek, şöyle devam etti 
     ''Ama ince ayarların yolda giderken yapılması lazım. Faizlerde düşüş yaşanıyor ama yüzde 20 enflasyon hedefine göre yine yukarıda. Yüzde 50 düzeyinde olan faizler tefeci faizinin bile üzerinde. Bunu indimemiz lazım. Bu inmeden Türkiye'nin ekonomik istikrara kavuşması mümkün değil. Faiz hedeflenen enflasyonun maksimum 10 puan üzerinde seyrederse ekonomi sağlıklı hale gelmiş olur.'' Eskişehir Sanayi Odası ESO Başkanı Savaş Özaydemir'in kendisine, kentte ticaret hayatının harakete geçtiğini söylediğini anlatan Hisarcıklıoğlu, ''Türkiye'nin her tarafında bu tabloyu görüyoruz. Ekonomide yavaş yavaş canlanma başladı. Tabii bunun sürekli olması lazım. Esas olan, bunun bir de dış bacağının sağlıklı temele oturması lazım'' diye konuştu. 
     Hisarcıklıoğlu daha sonra, ETB tarafından Emek Mahallesi'nde 343 milyar liraya yaptırılan lisenin açılışını yaptı, derslikleri dolaştı. 
     
</TEXT>
</DOC>
