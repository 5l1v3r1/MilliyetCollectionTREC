<DOC>
<DOCNO> 158110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/dunya/dun02.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Kürtleri homurdanıyor 
</HEADLINE>
<TEXT>

Irak'ta kurulacak merkezi hükümete girmek için sabırsızlanan Talabani ve Barzani, Pentagon'da beliren geçiş hükümeti kurulmasını erteleme eğilimi üzerine Washington'ı protestoya hazırlanıyor 
     SEMA EMİROĞLU New York 

     Aralarında Mesud Barzani'nin Kürdistan Demokratik Partisi KDP ve Celal Talabani'nin Kürdistan Yurtseverler Birliği'nin KYB de bulunduğu Irak'ın temel siyasi grupları, ABD ve İngiltere'nin kendilerini işgal otoritesi ilan etme ve geçiş hükümetini erteleme planına karşı resmi protestoya hazırlanıyor. Iraklı siyasi liderlerin İngiltere Başbakanı Tony Blair'in danışmanı David Manning'le önceki akşam Bağdat'ta yaptığı toplantının ayrıntılarını yayımlayan New York Times, Iraklı liderlerin bu politika değişikliğine şiddetle karşı olduklarını söylediklerini aktardı. 
     
     Türkiye iması 
     KDP lideri Barzani'nin yardımcısı Hoşyar Zebari, "meydana çıkan siyasi boşluğun işlemekte olan bir Irak hükümeti ile doldurulmaması halinde, bunun Irak halkında büyük tepki yaratacağı ve boşluğu doldurmak isteyen komşu ülkelerin müdahalesine yol açacağı"nı öne sürerek, yine "Türk tehdidi" imasında bulundu. 
     KYB lideri Talabani de, "Irak halkının kendi kaderini tayin hakkı, savaş sonrası süreci yönetmek ve ilk demokratik seçimlerin hazırlığını yapmak için öne çıkacak Iraklılar tarafından güvenceye alınmadığı sürece, Saddam üzerindeki zafer pekiştirilmeyecek" dedi. 
     "Washington ve Londra tarafından oluşturulması düşünülen zayıf geçiş otoritesinin, Irak'ı bağımsızlığından, egemenliğinden ve diplomatik ilişkilerinden mahrum edeceği" uyarısında bulunan Talabani, "Bu sizin için de, bizim için de iyi olmaz" diye konuştu. 
     Irak Ulusal Kongresi lideri Ahmed Çelebi de, koalisyon güçlerinin yerli Irak liderliğiyle ilgili risk almaktan korkar gözüktüğünü kaydetti ve İngiliz temsilciye hitaben, "Farkında mısınız, 2003 yılında Irak geçiş otoritesine verdiğiniz yetki, 1920'de Irak'ı işgal ederken Irak hükümetine verdiğiniz yetkiden çok az" şeklinde konuştu. 
     

</TEXT>
</DOC>
