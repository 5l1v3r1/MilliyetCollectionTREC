<DOC>
<DOCNO> 183221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur17.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, AK Partilileri uyardı Ayaklarınız yerden kesilmesin 
</HEADLINE>
<TEXT>

     Başbakan Recep Tayyip Erdoğan partilileri uyararak, ''Eğer uçarsanız, eğer ayaklarınız yerden kesilecek olursa, sağladığınız başarı buharlaşır, siz de bundan öncekiler gibi yok olmaya mahkum olursunuz'' dedi. 
     Erdoğan, AK Parti İletişim Merkezi AKİM tarafından düzenlenen ''Halkla İlişkiler ve Siyasal İletişim'' konulu hizmet içi eğitim seminerinde yaptığı konuşmada, AKİM'in çağın bilgi ve iletişim teknolojilerini, en iyi düzeyde halkla ilişkiler uygulamasını gerçekleştirmek, vatandaşın memnuniyetini sağlamak için kurulduğunu anlattı. 
     Merkezin 24 saat vatandaşın hizmetinde olduğunu kaydeden Başbakan Erdoğan, bu merkez aracılığıyla Türkiye'nin hangi ilinde olursa olsun, isteyen her bireyin devletin her kademesine ulaşabildiğini, talep ve şikayetlerini ileterek yanıt aldığını kaydetti. AK Parti'nin, ''insanı yaşat ki devlet yaşasın'' düşüncesinden hareketle, bütün politikalarının merkezine insanı koyduğunu ifade eden Erdoğan, şöyle konuştu 
     ''Yani, insana hizmet odaklı yönetimde katılımcı, şeffaf bir anlayışı bütün politikalarımızın eksenine aldık. AK Parti, demokrasiyi, halkın geniş boyutlu katılımıyla sürekli geliştirilmesi gereken bir süreç olarak göstermektedir. Bu kapsamda çoğulcu ve katılımcı demokratik siyasal sürecin sivil toplum örgütlerine açılması ve karar verilecek konularda ilgili toplum kesimlerinin görüş ve önerilerini alınmasının gerekliliğine inanıyoruz. Muhafazakar, demokrat siyaset felsefesinin gereği olarak, partimiz proje ve tekliflerini toplumla paylaşmakta, topluma dayanmakta, toplumun derdiyle dertlenmektedir. 
     AK Parti'nin kuruluşunda da belirttiğimiz gibi, 21. yüzyılın demokratik devletinde yöneticilerin hesap verme zorunluluğu, katılımcılık, öngörülebilirlik ve şeffaflık, temel unsurlar olarak öne çıkmaktadır. AK Parti, devletin işlevlerinin, bu gelişmelere uyumlu hale getirilmesi için hükümetin ve kamu yöneticilerinin, hesap verme zorunluluğunu açıkça kabul etmektedir. Katılımcılığı, kamu kesimi ile toplum arasında diyalogu ve işbirliğini destekleyecek etkin bir mekanizma olarak desteklemektedir. Vatandaşın, kamusal alandaki karar alma süreçlerine bilgi ve iletişim teknolojileri vasıtasıyla doğrudan katılımı sağlanacaktır.'' Başbakan Erdoğan, ülkenin bir geçiş süreci yaşadığını, bunun sağlıklı bir geleceğe doğru gidiş anlamına geldiğini ifade etti. 
     Konuşmasında partilileri de uyaran Başbakan Erdoğan, ''Eğer uçarsanız, eğer ayaklarınız yerden kesilecek olursa, sağladığınız başarı buharlaşır, siz de bundan öncekiler gibi yok olmaya mahkum olursunuz'' dedi. 
     AK Parti'nin, demokrasiyi her zaman geliştirilecek bir süreç olarak gördüğünü, yöneticilerin de hesap vermesi gerektiğini dile getiren Erdoğan, AK Parti iktidarı ile yeni bir dönemin başladığını belirtti. Erdoğan, ''Türkiye'de yeni bir dönem başladı. Bu dönem, yöneticilerin halkın dertleri ile dertlendiği, mutluluğunu paylaştığı ve daha aydınlık günlere azim ve kararlılıkla gidildiği bir dönemdir'' diye konuştu. 
     
     SORULAR 
     Erdoğan, daha sonra gazetecilerin sorularını yanıtladı. Erdoğan, bir gazetecinin, AK Parti iktidarının yolsuzlukla mücadeleye önem verdiğini ifade ederek, dokunulmazlıkların kaldırılmasına yönelik ne tür çalışmalar yapıldığı sorusunu şöyle yanıtladı 
     ''Bu konuyla ilgili çalışmalar parlamento çatısı altında yürütülüyor. Bu konuyla ilgili bir komisyonun kurulması çalışması da önceki yasama döneminde karar altına alınmıştı. Bir komisyon oluşturulup, bu komisyonun yürüttüğü çalışma neticesinde temenni ederim ki, bir an önce o da hallolur.'' DSP Genel Başkanı Bülent Ecevit'in, Yolsuzlukları Araştırma Komisyonu'nun hazırladığı raporun dışında tutulmasına yönelik bir başka raporun hazırlandığına ilişkin haberlerin medyada yer aldığının ifade edilmesi üzerine de Başbakan Erdoğan, şunları söyledi 
     ''Bu tür konularda en tavandan en tabana, AK Parti'nin özel bir çalışma yapması söz konusu değildir. Bu çalışmalar, tamamıyla kurulmuş olan komisyonun kendi bünyesindeki çalışmalardır. Biz bunlara zerre kadar müdahale etmedik. Bu, çünkü bizim bir defa ahlak, adalet anlayışımıza kesinlikle uymaz. Komisyon çalışmalarını yapmıştır, bundan sonra da kendi yol haritasını belirlemiş. O yol haritasının gereği ne ise bu yerine getirilecektir.'' 
     
</TEXT>
</DOC>
