<DOC>
<DOCNO> 173214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sontur20.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
10 yaşındaki kızın bileziğini gasp edip çatıya çıktı... 
</HEADLINE>
<TEXT>

     Bayrampaşa'da, 10 yaşındaki bir kız çocuğunun bileziğini gasp ettikten sonra yakalanacağını anlayan ve çıktığı binanın çatısında kendisini vuracağını söyleyen kişi, polislerce ikna edilerek gözaltına alındı. 
     Yıldırım Mahallesi Yıldırım Parkı'nda oynayan 10 yaşındaki R.A'nın tehditle kolundaki bileziği aldığı belirtilen Aygün Demirsu 27 , çevredeki vatandaşların olayı görerek durumu polise bildirmesi üzerine, yakındaki bir ekip otomobilindeki polislerce kovalanmaya başlandı. 
     Yakalanacağını anlayan Demirsu, Buğday Sokak 63 numaradaki binaya girerek çatıya çıktı. 
     Bina, olay yerine çağrılan Çevik Kuvvet Şube Müdürlüğü ekiplerince çevrilirken, Demirsu teslim olmaya çağrıldı. 
     Elindeki tabancayı başına dayayarak kendisini öldüreceğini söyleyen Demirsu, çelik yelek giyerek yanına yaklaşan Bayrampaşa İlçe Emniyet Müdürlüğü'nde görevli polislerce, diyalog yoluyla ikna edildi. 
     Elindeki silah alınan Demirsu, binadan indirilerek Bayrampaşa Polis Merkezi'ne götürüldü. Gasp edilen bilezik ise bulunamadı. 
     
</TEXT>
</DOC>
