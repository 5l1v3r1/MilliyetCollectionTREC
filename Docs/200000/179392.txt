<DOC>
<DOCNO> 179392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur34.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlayan'da ''Barış için bir şeyler yap'' konulu şenlik düzenlendi 
</HEADLINE>
<TEXT>

     1 Eylül Dünya Barış Günü dolayısıyla, Çağlayan'da ''Barış için bir şeyler yap'' konulu şenlik düzenlendi. 
     ''Küresel Barış ve Adalet Koalisyonu'' tarafından düzenlenen şenliğe katılan, DEHAP, EMEP, Özgür Toplum Partisi, bazı sendikalar, halkevleri, çeşitli kitle örgütlerinin üyeleri, polis kontrol noktalarından geçtikten sonra Abide-i Hürriyet Meydanı'nda toplandı. 
     Burada şenliğe katılan parti temsilcileri, sendika temsilcileri ve kitle örgütü temsilcileri tarafından, ''Barış'', ''Irak'a ABD'nin müdahalesini protesto'' ve sözde ''Kürt sorununa demokratik çözüm'' konularında konuşmalar yapıldı. 
     Şenlik sırasında, yasadışı DHKP C örgütü lehine slogan atan bir grubun yol kenarındaki tele asmaya çalıştığı, ''107 ölü var, hangi barış'' yazılı pankart dolayısıyla, bu grup ile DEHAP bayrakları taşıyan grup arasında gerginlik yaşandı. 
     DEHAP üyesi grup, pankartı asmaya çalışanlara su şişeleri fırlatarak engel olmaya çalıştı. Gerginliği kavgaya dönüştürmek isteyen bazı kişiler ise arkadaşlarınca yatıştırıldı. Pankart ile hemen yanına asılı bulunan üzerinde terörist elebaşının resminin yer aldığı bez parçası, daha sonra şenliği düzenleyen komite görevlilerince indirildi. 
     Şenlikte, partililer, sendikacılar ve kitle örgütlerinin üyeleri, ABD'yi ve hükümeti eleştiren sloganlar atarak, çeşitli pankartlar taşıdılar. Bir grubun da kısa süre, terör örgütü PKK KADEK bayrağı taşıdığı görüldü. 
     Küresel Barış ve Adalet Koalisyonu'nun, basın merkezlerine gönderdiği şenlik duyurusunda anlatıldığı gibi, meydanda kurumlar ve sivil girişimlerin stand açmadığı, yazarların kitap imzalamadığı ve sergiler açılmadığı gözlendi. 
     Şenlik duyurusunda, sadece standlarda katılımcıların bayrak ve flamalarının asılacağı, bunların dışında pankart açılmayacağı ifade edilirken, katılımcıların bu düzenlemeyi dikkate almadıkları ve çeşitli pankartlar taşıdıkları dikkati çekti. 
     Gruplar, mitingin sona erdiğinin bildirilmesinin ardından, çeşitli yönlere dağıldılar. 
     Şenlik dolayısıyla, İstanbul Emniyet Müdürlüğü'nün çok geniş güvenlik önlemleri aldığı, askeri birliklerin de hazır bekletildikleri görüldü. 
     
</TEXT>
</DOC>
