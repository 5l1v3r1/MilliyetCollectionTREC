<DOC>
<DOCNO> 170959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sonspo08.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün Herkes bizden korksun... 
</HEADLINE>
<TEXT>

     Birinci Süper Futbol Ligi'nin yeni takımı Konyaspor'da futbolcular, 2003-2004 futbol sezonu için iddialı konuştu. 
     Fenerbahçe'den sorunlu bir şekilde ayrıldıktan sonra Konyaspor'a imza atan kaptan Ogün, Bolu'nun Gerede İlçesi'nde süren ikinci etap kampın oldukça iyi geçtiğini söyledi. 
     Eski futbolcular ile yeni transfer edilen futbolcuların kısa süre içinde kaynaştığını belirten Ogün, uyum sorununun kısa sürede aşıldığını bildirdi. 
     Ogün, takımda arkadaşlığın üst düzeyde olduğunu ifade ederek, ''Takımda yeni olmama karşın çok fazla yabancılık çekmedim. Kendimi uzun süredir Konyaspor'da oynuyor gibi hissediyorum. Bütün futbolcular olarak takımın başarılı olacağına inandık. Çalışmalarımız da bu hırs ve azim içinde geçiyor. Süper Lig'in flaş takımı olmayı hedefliyoruz. Herkes bizden korksun'' dedi. 
     Konyaspor'un şampiyonluğunda büyük rol oynayan Ünsal ise takıma yeni katılan futbolcular ile aralarındaki arkadaşlığın görülmeye değer olduğunu ifade etti. Çalışmaların beklenenin üzerinde verimli geçtiğini belirten Ünsal, hedeflerinin ligi üst sıralarda bitirerek UEFA Kupası'na katılmak olduğunu kaydetti. 
     Ünsal, takımdaki her futbolcunun ligin başlamasını adeta dört gözle beklediğini vurgulayarak, ''Süper Lig takımlarının korkulu rüyası olacağız. Takımım için elimden gelenin fazlasını yapmaya çalışacağım. Ayrıca Milli Takım formasını giymeyi çok istiyorum'' diye konuştu. 
     Kocaelispor'dan alınan forvet oyuncusu Altan ise hazırlık maçlarında takımın istenilen oyunu ortaya koymaya başladığını belirterek, ''Takıma yeni katılan 14 futbolcudan biriyim, ancak yeni olduğumu bana kimse hissettirmedi. Bu nedenle, geçiş dönemini iyi atlattık'' dedi. 
     
</TEXT>
</DOC>
