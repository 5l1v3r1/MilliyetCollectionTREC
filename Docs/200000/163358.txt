<DOC>
<DOCNO> 163358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur19.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli AB yasaları Türkiye'yi yıkabilir... 
</HEADLINE>
<TEXT>

     MHP Genel Başkanı Devlet Bahçeli, Avrupa Birliği'ne AB uyum yasalarının, milli birliği ve üniter devlet yapısını hesaba katmadan hazırlandığını savunarak, ''AB uyum yasaları, Allah korusun, Türkiye'yi yıkım yasalarına dönüşebilir'' dedi. 
     Bahçeli, çeşitli temalarda bulunmak üzere geldiği Nallıhan'da, Atatürk Yüzme Havuzu ve Spor Tesisleri'nin açılış törenine katıldı. 
     MHP Genel Başkanı Bahçeli, burada yaptığı konuşmada, belediyecilik hizmetlerinin Türkiye'de büyük fedakarlık isteyen ve vatandaşı doğrudan etkileyen hizmetler olduğunu belirterek, hedeflerinin, şehirleri, insanların her türlü ihtiyaçlarını cevaplayabilecek, kültür ve tarihi ile geliştirmek olduğunu söyledi. 
     Yalnızca mahalli düzeyde değil, ülke yönetiminde bulunanların da ''şanlı Türk geçmişini, bugününü ve yarınını düşünmesi ve adımlarını buna göre atması'' gerektiğini ifade eden Bahçeli, şunları söyledi 
     ''Ne yazık ki son günlerde üst üste yaşanan gelişmeler, siyasi iktidarın Türkiye'yi sonu belirsiz bir maceraya doğru götürmekte olduğunu açıkta ortaya koymaktadır. Teslimiyetçi zihniyet, AB yönetiminden bile daha keskin taleplerle meclisin ve halkın karşısına çıkabilmektedir. Son gelişmeler, artık milletimizin milli direncinin ve hassasiyetlerinin test edilmesi boyutuna ulaşmıştır. Çünkü Türk Milleti'nin Kıbrıs ve Ege davası Rum-Yunan tezlerinin gölgesinde ele alınmakta, büyük devlet ve dava adamı Rauf Denktaş'ın sesi kasıtlı olarak kısılmaktadır. Ancak görünen o ki, milli haklarımızı milli yük olarak görenler, Türkiye karşıtı çevrelerin iştahını kabartmaktadır. Türkiye'deki AB saplantısını zaaf olarak algılayan dış odaklar, şimdi de ülkemizin karşısına Ege konusunu ön şart olarak çıkarma hazırlığındadır. Rum ve Yunan hükümetlerinin sürekli olarak Türkiye'nin içine burnunu sokmaya kalkışmaları, Türk ordusuna dil uzatmaları boşuna değildir. Çünkü biliyorlar ki, gözlerini AB bürümüş teslimiyetçi zihniyetin kendi şahsi ve siyasi emelleri için atmayacağı adım, vermeyeceği taviz yoktur.'' 
     
     BÖLÜCÜ ÖRGÜTE OKSİJEN POMPALAMA... 
     Bahçeli, ''aynı insaf ve izandan yoksun davranışların, teröre ve bölücü örgüte oksijen pompalayan adımlarla sürdürüldüğünü'' öne sürerek, acele ile meclise sevk edilen ve doğru dürüst tartışılmayan uyum paketleriyle nereye varılmak istendiğinin de belli olmadığını savundu. 
     AB uyum yasalarının milli birliği ve üniter devlet yapısını hesaba katmadan hazırlandığını ileri süren Bahçeli, ''Bu yasalar, Allah korusun, Türkiye'yi yıkım yasalarına dönüşebilir. Çünkü uyum paketleriyle etnik ve dini ayrımcılığı körüklemek ve misyonerlik faaliyetlerinin önünü açmak kolaylaşmaktadır'' dedi. 
     Hükümetin, azınlık vakıflarına ve her türlü ayrımcılığa geçit verme çabası içinde olduğunu ifade eden Bahçeli, ''Aziz milletimizin ve devletimizin aleyhine olduğunu görmelerine rağmen, iki uluslararası sözleşmeyi meclisten apar topar geçirmişlerdir. Ancak Türkiye'nin kaderini nasıl etkileyeceğini hesaplamayanları tarih hayırla yad etmeyecektir'' diye konuştu. 
     Milli iradeyi yanıltmanın ve yok saymanın millete yapılan en büyük saygısızlık olduğunu ifade eden Bahçeli, ''İster Kıbrıs ve Ege davamız, isterse diğer dış politika konuları olsun, her kişi ve kurum Türkiyemiz'i gelecekte çok büyük açmazlara sürükleyecek adımlardan ısrarla kaçınmak zorundadır'' dedi. 
     Türkiye'nin ''tüccar siyasetçi'' mantığıyla yönetilebilecek bir ülke olmadığını kaydeden Bahçeli, ''Türk vatanının da parsellenerek, pazarlanıp satılacak müsrif tüccar malı olmadığını'' söyledi. 
     Bahçeli, konuşmasının ardından beraberindeki MHP Genel Sekreteri Faruk Bal, eski bakanlardan Osman Durmuş ve Oktay Vural ile birlikte tesisin açılışını yaptı. 
     Devlet Bahçeli daha sonra, Hoşebe Piknik Alanı'ndaki hıdırellez bayramına katıldı. Burada Kırıkkale'den gelen mehter takımının gösterilerini izleyen Bahçeli, piknik alanındaki vatandaşlarla sohbet etti. 
     Çocuklarla da ilgilenen Bahçeli, hatıra fotoğrafı çektirdi. 
     Bahçeli, daha sonra restore edilen tarihi Nallıhan Belediye Binası'nı gezdi ve Nallıhan MHP İlçe Teşkilatı'nı ziyaret etti. 
     
</TEXT>
</DOC>
