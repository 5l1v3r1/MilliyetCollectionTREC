<DOC>
<DOCNO> 188880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/dunya/dun02.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan'da 2. Aliyev dönemi 
</HEADLINE>
<TEXT>

   Başkanlık seçimlerinden alınan ilk sonuçlara göre, İlham Aliyev, oyların yüzde 82'sini aldı 
      CENK BAŞLAMIŞ Moskova 

   
   Azerbaycan'da dün yapılan başkanlık seçimlerinden alınan ilk sonuçlar Başbakan İlham Aliyev'in farklı önde gittiğini gösterirken, muhalefet sandığa hile karıştırıldığını ileri sürüyor. 
   Ülkenin kaderinde 34 yıldır söz sahibi olan Devlet Başkanı Haydar Aliyev'in katılmadığı seçimde oy verme işleminin son bulmasının ardından Musavat Partisi merkezi önünde muhalefet üyeleriyle polis arasında çıkan çatışmada yaralananlar oldu. Katılım oranının yüzde 70'i aştığı seçimi yüzlerce yabancı ve 40 bin civarında yerel gözlemci izledi. 
   Merkez Seçim Komisyonu, 700 sandığın sonuçlarına dayanarak, İlham Aliyev'in oyların yüzde 82'sini aldığını, ikinci sırada yüzde 9'luk oy oranıyla Musavat lideri İsa Kamber'in bulunduğunu açıkladı. Ancak Kamber, oyların yüzde 60'ını alarak seçimi kazandığını ileri sürdü. 4.3 milyon kayıtlı seçmenin bulunduğu ülkede toplam 5119 sandık kuruldu. Yarışa 8 aday katıldı. Seçim ihlalleriyle ilgili olarak iktidarla muhalefet birbirlerini suçladı. Seçimi ilk turda kazanabilmek için sandık başına gelen seçmenlerin oylarının en az yarısını almak gerekiyor. Bu gerçekleşmezse, en çok oyu toplayan iki aday ikinci ve son turda karşı karşıya geliyor. 
   
   Baba Aliyev'e seyyar sandık 
   Bu arada Cumhurbaşkanı Haydar Aliyev'in da oyunu, tedavi görmekte olduğu ABD'nin Cleveland Kliniği'ne götürülen seyyar bir oy sandığında kullandığı bildirildi. Aliyev ile klinikte bulunan diğer Azerbaycan vatandaşlarının da oy kullandıkları kaydedildi. 
   
</TEXT>
</DOC>
