<DOC>
<DOCNO> 152685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/dunya/dun03.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine 'Şok ve Dehşet' 
</HEADLINE>
<TEXT>

ABD askerlerinin Irak ordusundan ele geçirdiği füze ve bombaları depoladığı bir cephanelik havaya uçtu En az 40 sivil öldü, 30'dan fazla yaralı var. Olayın ardından yüzlerce kişi ABD'yi protesto etti 
     DIŞ HABERLER SERVİSİ 

     Irak'ın başkenti Bağdat, dün savaşın başındaki Amerikan bombardımanını aratmayan korkunç patlamalarla sarsıldı. Amerikalıların Irak ordusundan ele geçirdiği silah ve mühimmatı depoladığı bir cephanelik, bilinmeyen bir nedenle havaya uçtu. Çevrede büyük yıkım yaratan ve bomba ile füzelerin zincirleme olarak ateşlenmesi sonucu saatler boyu süren patlamalarda en az 40 sivil Iraklının öldüğü, 30'dan fazla kişinin yaralandığı bildirildi. 
     Cephaneliğin yerleşim bölgesinde olmasını protesto eden Iraklılar arasından ABD askerlerine ateş açıldı. 
     Bağdat'ın 20 km. güneyindeki Zaferaniye semtindeki cephanelik, dün sabah yerel saatle 08.00'de patladı. Cephanelikte bulunan ve aralarında orta menzilli karadan karaya FROG - 7'lerin de bulunduğu 80 füze ve çok sayıda bomba, peşi sıra patlayarak çevredeki evleri yerle bir etti. Bir eve isabet eden füzelerden biri aynı aileden 14 kişinin ölümüne yol açtı. Bazı füzeler 3 km. uzağa fırladı. Yakındaki evlerden bazıları tamamen çöktü. Çöken evlerde en az 40 kişinin hayatını kaybettiği, 30 kişinin yaralandığı bildirildi. 
     Amerikan tarafı, patlamaya düşman güçlerinin cephaneliğe 4 adet işaret fişeği atmasının yol açtığını ileri sürdü. ABD Merkez Komutanlığı ise, patlamada aynı aile mensubu 6 kişinin öldüğünü, 4 kişinin de yaralandığını iddia etti. Iraklılar ise ABD askerlerinin topladıkları silah ve mühimmatı 3 günden beri imha etttiğini ve patlamaların kontrolden çıkması üzerine facianın meydana geldiğini savundular. 
     
     ABD askerlerine ateş açıldı 
     Cephaneliği kontrol eden Amerikan birliğinin komutanı Başçavuş Gary Coker, kendilerinin yardıma koştuğunu ancak protestocu Iraklılar arasından ateş açılması üzerine geri çekilmek zorunda kaldıklarını anlattı. Coker, askerlerinden yaralananlar bulunduğunu söyledi. Olayın duyulmasının ardından 500 kişi Bağdat'ın merkezinde ABD ve Saddam rejimi aleyhinde gösteri yaptı. Protestocular, "Savaş bitti, terör başladı" yazılı pankartlar taşıdı. 
     


DÜNYA 

















</TEXT>
</DOC>
