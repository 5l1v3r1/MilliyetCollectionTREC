<DOC>
<DOCNO> 179282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/spor/spo15.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Talihsiz Binboğa    İSTANBUL'DA süren 10. Dünya Gençler Güreş Şampiyonası'nda serbest stilde 55 kiloda Ersin Çetin ile 96 kiloda Sait Bingöl, çeyrek finale yükseldi. Çetin, Bulgar rakibi Aleksandr Hrybouski'i 10-0 sayı tuşuyla, 96 kiloda Sait Bingöl ise Azeri Vusal Müslümov'u 4-1 yendi. 60 kiloda mindere çıkan Orhan Binboğa, yarı final mücadelesinde dirseğinin kırılması sonucu, hükmen yenik sayıldı. Binboğa, Kazak rakibi Meiremzhan Beisebayev karşısında maçı 3-0 önde götürüyordu. 
   
   Plajda eridik    ANTALYA'NIN Alanya İlçesi'nde düzenlenen Beach Volley Avrupa Şampiyonası'nda erkek milli takımımız da elendi. Kleopatra Plajı'nda yapılan müsabakalarda Tanrıverdi - Tokel ikilisinden oluşan Türkiye dün önce Avusturya, ardından Ukrayna'ya 2-0 yenildi. Bayanlarda Alman Pohl - Rau çifti şampiyon oldu. 
   
   Potada 6. olduk    22. Dünya Üniversite Yaz Spor Oyunları'nın son gününde Türk erkek basketbol takımı Bulgaristan ile yaptığı 5.'lik maçını 76 - 72 kaybetti. Erkekler voleybol takımı da Rusya'ya 3-1 mağlup olarak 6. sırayı elde etti. Türkiye oyunları, tekvandoda erkekler 54 kiloda Abdülkadir Dolaş ve 58 kiloda Kıvanç Dinçsalman'ın aldığı 2 gümüş madalyayla bitirdi. 
   
   Gençler'e destek    GALATASARAY ile bugün Atatürk Olimpiyat Stadı'nda karşılaşacak olan Gençlerbirliği hazırlıklarını tamamladı. Başkent ekibi son çalışmasını Fenerbahçe yöneticisi Mehmet Karasu'nun sahibi olduğu Selimpaşa Mehmet Karasu Tesisleri'nde yaptı. Teknik Direktör Ersun Yanal, İstanbul'dan galibiyetle döneceklerini söyledi. 
   
   İlk raund KSI Endeks'in    EXTREME Powerboats Şampiyonası'nın 4. ayağının sıralama turları İstanbul'da yapıldı, KSI Endeks teknesi birinci oldu. Haliç'te gerçekleştirilen yarışlarda Haluk Yardımcı - Selçuk Oral'ın kullandığı KSI Endeks teknesi 2.29.50 ile ilk sırayı alırken, Petek Çağman - Füsun Bulguroğlu'nun kullandığı Girls Of Türkiye ise ikincilikte kaldı. 
   
   Sorok birinci    ÜSKÜDAR Belediyesi'nin düzenlediği 15. Uluslararası Katibim Kültür ve Sanat Şenlikleri kapsamında 30 Ağustos Zafer Bayramı nedeniyle gerçekleştirilen 10 bin metre Zafer Koşusu'nda erkeklerde Metin Sorok, bayanlarda ise Lale Öztürk birinci oldu. İlk sırayı alan sporcular 6, ikinciler 4, üçüncüler ise 2'şer cumhuriyet altını ile ödüllendirildi. 
   
   Pivot'un konuğu Örs    CNN Türk'ün ilgiyle izleyen basketbol programı Pivot'un bu haftaki konuğu Basketbol Milli Takımımız'ın coachu Aydın Örs olacak. Yazarımız Bilgin Gökberk'in sunduğu ve saat 16.15'de başlayacak programda Avrupa Şampiyonası öncesi 12 Dev Adam'ın son durumu masaya yatırılacak. 
   
   TV'de bugün    CNN TÜRK 15.05 Powerboats Şampiyonası Canlı 
   CNN TÜRK 16.15 Pivot 
   CNN TÜRK 23.05 Süper Lig Pazar 
   LİG TV 16.30 İzmirspor - Göztepe Canlı 
   NTV 14.30 Manchester City - Arsenal Canlı 
   NTV 21.05 Southampton - Manchester Utd Bant 
   TV 8 17.00 Inter - Modena Bant 
   TV 8 21.30 Bologna - Parma Bant 
   TV 8 01.00 Juventus - Empoli Bant 
   TV 8 03.05 Flamengo - Corinthians Bant 
   TRT 3 17.35 Dünya Atletizm Şampiyonası Canlı 
   TRT 3 21.45 Dünya Gençler Güreş Şampiyonası 
   
   Manjari farkı    PARİS'TE bayanlar cirit atmada Yunan Mirela Manjari 66.52 metre ile sezonun en iyi derecesini yaparak, altına ulaştı. Erkekler 110 metre engelli Hallen Johnson 13.12 ile zafere koştu. Bayanlar uzun atlamada Fransız Barber Eunice 6.99 ile altın alırken, bayanlar 4 x 400 metrede 40.78 ile Fransa ekibi zirveye çıktı. 
   
   Bubka hayran    SIRIKLA yüksek atlamada, 1994'teki 6.14 metrelik rekoru halen kırılamayan ünlü Ukraynalı eski sporcu Sergei Bubka, "Hepimiz Süreyya Ayhan'ın koştuğu stile ve tekniğe hayranız" dedi. Ayhan'ın Dünya'nın en büyük atletleri arasına girdiğini vurgulayan Bubka, "Şampiyon olacağına inanıyorum" diye konuştu. 
   
   Kardeşlik türküsü    AIPS ve Atina Olimpiyat Organizasyon Komitesi dün Paris'te ortak basın toplantısı yaptı. 2004 Komite Başkanı Gianna Angelopoulos, "Türkiye ile sanki iki kardeş ülke gibi çalıştık. Umarım 2012 Olimpiyatları İstanbul'da olur. Bunu canı gönülden destekliyoruz" dedi. 
   
   Kötü ruh öldü    200 metrenin kralı ABD'li John Capel, Amerikan futbol oyuncusu olarak başladığı spor kariyerinin doruğuna atlet olarak çıktı. 2000 Sidney'de favoriler arasında gösterildiği finalde, başarısız bir start sonrası ancak son sırayı alabilen Capel, kötü ruhu Stade de France'a gömdüğünü söyledi. 
   
   
</TEXT>
</DOC>
