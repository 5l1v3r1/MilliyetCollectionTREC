<DOC>
<DOCNO> 175084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sontur07.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT Genel Müdürlüğü adaylığı için 19 kişi başvurdu... 
</HEADLINE>
<TEXT>

     TRT Genel Müdürlüğü için, Radyo ve Televizyon Üst Kurulu'na RTÜK 19 kişi adaylık başvurusunda bulundu. Başvurular, 14 Ağustos'ta sona erecek. 
     Boş bulunan TRT Genel Müdürlüğü için 31 Temmuz'da başlayan aday başvuruları devam ediyor. 2954 sayılı Türkiye Radyo ve Televizyon Kanunu'nda belirtilen şartları taşıyan adaylar, RTÜK Personel Dairesi Başkanı'na şahsen başvuruda bulunuyorlar. 
     Alınan bilgiye göre, bugüne kadar adaylık başvurusunda bulunan 19 kişinin isimleri ve görevleri şöyle 
     ''Ahmet Ergin DHMİ'de Müşavir , Kasım Gümüş TRT'de Baş Teknisyen , Aydın Tomakin PTT Genel Müdür Müşaviri , Prof. Dr. Akın Ergüden ODTÜ Felsefe Bölümü Başkanı , Zühtü Aynagöz Ankara Büyükşehir Belediyesi'nde Şef , Dr. Tayfun Güngör Bakırköy Belediyesi'nde Müfettiş , Nuri Çevik TRT'den emekli , Ahmet Çağrı Karamısır Merit İnternational Bahrain Danışmanlık Firması Genel Müdürü , Nevzat Şafak Enerji ve Tabii Kaynaklar Bakanlığı'ndan emekli , Rebii Erkenez Milli Savunma Bakanlığı'nda uzman , Esen Yücel TRT'de Başmühendis , K. Engin Vardar Pronto Danışmanlık Şirketi Genel Müdürü , Salih Murat Şener Emekli , Süleyman Şakar Köy Hizmetleri Genel Müdürlüğü çalışanı , Hayati Evci Felsefe Öğretmeni , Mehmet Cemal Çiftçigüzeli TRT muhabiri , İsmail Derici EGO'da Bölge Müdürü , Haşmet Battal Haber Türk TV'de Teknik Müdür , Dr. İzzet Kaçar Emniyet Genel Müdürlüğü APK uzmanlığından emekli .'' Adayların, başvuru belgesi, özgeçmiş, noterden tasdikli nüfus cüzdanı örneği ve tahsil belgesi, adli sicil belgesi ile son 3 yıl içinde herhangi bir siyasi partiye üye veya herhangi bir siyasi partiden aday olmadığına dair belge getirmeleri gerekiyor. 
     
     YENİDEN BAŞLATILACAK SÜREÇ 
     TRT Genel Müdür adaylığı için başvuracak kişilerde, 2954 sayılı TRT Kanunu'nun 13. maddesine göre, ''yükseköğrenim mezunu olmak, en az kırk yaşında olmak, devlet memuriyetinde veya temayüz ettiği ihtisas dalında 15 yıllık mesleki tecrübeye sahip olmak, atanmadan önceki son üç yıl içinde herhangi bir siyasi partiye üye veya herhangi bir siyasi partiden aday olmamak, devlet memuru olmak için aranan şartlara sahip olmak'' şartları aranıyor. 
     Adaylara verilecek başvuru süresinin dolmasının ardından, RTÜK, başvuruda bulunan veya üst kurul tarafından gösterilecek adaylar arasından üç kişiyi belirleyerek, Bakanlar Kurulu'na bildirecek. Bakanlar Kurulu, bu isimler arasından yeni TRT Genel Müdürü'nü seçerek, Cumhurbaşkanı'nın onayına sunacak. 
     
     ADAYLAR, GİZLİ OYLA BELİRLENECEK 
     ''Radyo ve Televizyon Üst Kurulu'nun Çalışma Esas ve Usulleri Hakkında Yönetmelik''in 15. maddesine göre, TRT Genel Müdürü için üst kurulca gösterilecek adaylar, üst kurul üyeleri tarafından önerilen veya üst kurula başvuran kişiler arasından gizli oyla belirlenecek. 
     Yapılacak oylamada ilk üç turda üst kurul üye tam sayısının üçte ikisinin oyunu 6 alanlar aday olarak belirlenmiş sayılacak. İlk üç turda bu çoğunluk sağlanamaz ise aday gösterilmek için en az beş oy almak gerekecek. 
     Üst kurul üyeleri, ilk üç turda TRT Genel Müdürü için üç adaya oy verecekler. Daha sonraki turlarda, eksik kalan aday sayısı kadar oy kullanılacak. Oylama sonucu başkan tarafından kurula açıklanacak ve sonuçlar bir tutanakla tespit edilecek. 
     
</TEXT>
</DOC>
