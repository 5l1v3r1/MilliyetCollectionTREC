<DOC>
<DOCNO> 157817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/soneko13.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Bakan Marzano Türkiye'ye büyük önem veriyoruz 
</HEADLINE>
<TEXT>

     Sanayi ve Ticaret Bakanı Ali Coşkun, ''AB konusunda İtalya'nın Türkiye gerçeklerini görmesinin, diğer ülkelere de örnek olacağını ümit ediyoruz'' dedi. İtalyan Bakan Marzano ise ''İtalya, Türkiye'ye ne kadar değer verdiğinin sinyalini vermektedir. AB'ye üye ülkeler de, bunu zamanla anlayacaklardır'' diye konuştu. 
     Çeşitli temaslarda bulunmak için Türkiye'ye gelen İtalya Üretim Faaliyetleri Bakanı Antonio Marzano, Ankara'daki görüşmelerine, Sanayi ve Ticaret Bakanı Ali Coşkun'u makamında ziyaret ederek başladı. 
     Bakan Coşkun, ziyarette yaptığı konuşmada, Bakan Marzano ve beraberindeki heyeti Türkiye'de görmekten büyük memnuniyet duyduğunu, İtalya ile ilişkilere her zaman büyük önem verdiklerini bildirdi. 
     İtalya Başbakanı Silvio Berlusconi'nin geçen hafta yaptığı Türkiye ziyaretinin, iki ülke ilişkilerinin gelişmesi için önemli olduğunu belirten Coşkun, ''Ayrıca AB konusunda İtalya'nın, Türkiye gerçeklerini görmesinin diğer ülkelere de örnek olacağını ümit ediyoruz'' dedi. 
     İtalya ile her alanda işbirliği yapmaya hazır olduklarını ifade eden Bakan Coşkun, şunları söyledi 
     ''İtalyanların modada estetiğe verdiği önem kadar, sanayide de teknolojiye ne kadar önem verdiklerini yaşamış bir mühendisim. Biz, yetişmiş genç nüfusumuzla sanayide önemli hamleler yapma gücüne sahibiz. Tabii kaynaklarımız, yeraltı zenginliklerimiz oldukça güçlü. Yaşadığımız ekonomik kriz ise zamanında alınmayan tedbirlerin yansımasıdır. Bu yılın sonunda büyük ölçüde ekonomi düzlüğe çıkacak. Özellikle turizm alanında işbirliğine hazırız.'' 
     
     KOBİ'LER KONUSUNDA İŞBİRLİĞİ 
     Sanayi ve Ticaret Bakanı Ali Coşkun, küçük ve orta boy işletmelerin KOBİ ekonomide daha önemli yer almalarına ve eksikliklerini tamamlamaya büyük önem verdiklerini vurgularken, İtalya ile sanayi alanında özellikle küçük ve orta boy işletmelerin gelişmesi konusunda da işbirliğine hazır olduklarını vurguladı. 
     İki ülke arasındaki ticaret hacminin şu anda 6 milyar dolar düzeyinde bulunduğu anlatan Coşkun, fakat bunun yeterli olmadığını iki ülke arasındaki ticaret hacmini daha büyümesini arzu ettiklerini söyledi. Coşkun, orta vadede dış ticarette dengeyi sağlamayı arzuladıklarını da kaydetti. 
     Yaşanan krize rağmen son yıllarda İtalyan yatırımcıların Türkiye'ye geldiklerini de anlatan Coşkun, ''Bu bakımdan da İtalya'ya teşekkür ediyoruz. Bir ekonomi hocamız en başarılı yatırım kriz anında yapılan derdi. İtalyanlar herhalde bu inceliği biliyorlar'' diye konuştu. 
     
     KONUK BAKAN MARZANO 
     İtalya Üretim Faaliyetleri Bakanı Antonio Marzano ise İtalya'nın Türkiye'ye büyük önem verdiğini, geçen hafta Başbakan Berlusconi'nin, öncesinde de Dışişleri ve Savunma bakanlarının Türkiye'de bulunduğunu hatırlattı. 
     Bugün de kendisinin kalabalık bir heyetle Türkiye'ye geldiğini söyleyen Marzano, endüstri, sanayi ve turizm gibi önemli sektörlerin temsilcilerinin yanında bulunduğunu kaydetti. 
     Marzano, AB konusunda Türkiye'ye verdikleri desteği de hatırlatarak, ''İtalya, Türkiye'ye ne kadar değer verdiğinin sinyalini vermektedir. AB'ye üye ülkeler de, bunu zamanla anlayacaklardır'' diye konuştu. 
     
</TEXT>
</DOC>
