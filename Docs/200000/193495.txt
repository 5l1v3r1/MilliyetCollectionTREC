<DOC>
<DOCNO> 193495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/soneko09.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
MB, süper döviz hesabı faiz oranlarını 1 puan düşürdü... 
</HEADLINE>
<TEXT>

     Merkez Bankası, euro ve dolar bazındaki süper döviz hesabı faiz oranlarını 1 puan azalttı. 
     Merkez Bankası'nın Resmi Gazete'nin bugünkü sayısında yayımlanan genelgesine göre, 1, 2 ve 3 yıl vadeli euro cinsinden süper döviz hesabı faiz oranları sırasıyla yüzde 6, yüzde 6,75, yüzde 7,5 iken, 1 puan azalışla yüzde 5, yüzde 5,75 ve yüzde 6,5'a geriledi. 
     Amerikan Doları bazındaki hesaplarda da aynı vadelere uygulanan yüzde 5, yüzde 5,75 ve yüzde 6,5 olarak uygulanan faiz oranları da 1 puan düşüşle yüzde 4, yüzde 4,75 ve yüzde 5,5 olarak yeniden belirlendi. 
     Öte yandan, Kredi Mektuplu Döviz Tevdiat Hesapları Faiz Oranları'nda yapılan düzenlemeyle, İsviçre Frangı üzerinden açılan hesaplarda, faiz oranları 1 yıl vadelide yüzde 1,5'ten yüzde 0,75'e, 2 yıl vadelide yıllık yüzde 2'den yüzde 1'e düşürüldü. 
     Euro, ABD Doları ve İngiliz Sterlini üzerinden açılan Kredi Mektuplu Döviz Tevdiat Hesapları faiz oranları ise değiştirilmedi. 
     Ayrıca, hesaplardan vadesinden önce çekilen kısma uygulanan çekim faizleri Süper Döviz Hesapları için yüzde 1'den yüzde 0,5'e, Kredi Mektuplu Döviz Tevdiat Hesapları için yüzde 0,5'ten yüzde 0,25'e düşürüldü. 
     Yapılan düzenleme bugünden geçerli olacak. 
     
</TEXT>
</DOC>
