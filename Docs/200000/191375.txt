<DOC>
<DOCNO> 191375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sondun21.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosova'ya "Atatürk Parkı"... 
</HEADLINE>
<TEXT>

     Kosova'nın Gilan kenti merkezinde ''Atatürk Parkı''nın inşaatı başladı. 
     Gilan Belediye Meclisi ve Kosova Türk Taburu Görev Kuvvet Komutanlığı arasında varılan anlaşma, 500 metrekarelik alana inşa edilen parkın 2 ayda tamamlanmasını öngörüyor. 
     Meydanlarından birine daha önce Atatürk adının verildiği kentte, iki yıl önce de Atatürkçü Düşünce Derneği kurulmuştu. 
     Gilan Belediye Meclisi üyesi ve Dernek Başkanı Kemal Şahin, A.A muhabirine yaptığı açıklamada, Kosova'da, özellikle Gilan'da Atatürk sevgisinin büyük olduğunu, Atatürk'ün düşünceleri ve eserleriyle Türkiye sınırlarını aşan evrensel bir dahi olduğunu belirtti. 
     Öte yandan, Gilan'daki ''Yarın'' adlı Türk kültür ve folklor derneği, çalışmalarının 5. yılını görkemli bir şekilde kutladı. 
     Törende konuşan Dernek Başkanı Refike Sülçevtsi, amaçlarının Gilan Belediyesi'nde Türk kültürünü yaşatmak olduğunu belirtti ve Türkiye'den çeşitli kuruluşların katkıları için teşekkür etti. 
     Dernek üyelerinin sundukları görkemli programın ardından, katkısı geçen birey ve kuruluşlara plaketler verildi. 
     
     CUMHURİYET KUTLAMALARI 
     Bu arada, Kosova'nın başkenti Priştine'de Türkiye Cumhuriyeti'nin 80. yıldönümü dolayısıyla bugün ''Atatürk ve Cumhuriyet'' konulu bir edebiyat saati düzenlendi. 
     Etkinlik sırasında, çağdaş Türkiye Cumhuriyeti'nin kuruluş tarihinden söz edildi, öğrenciler Atatürk ve Cumhuriyet'a adadıkları şiirleri okudu. 
     
</TEXT>
</DOC>
