<DOC>
<DOCNO> 180826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/spor/ygokce.html </URL>
<DATE> 2003/09/07/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kazasız belasız 
</HEADLINE>
<TEXT>

   
   Artık kafalar rahat... Okyanusu düşünürken derede boğulmak gibi her zaman akılda tutulması gereken küçük olasılıklar dün devre dışı bırakıldı. Milli Takım'ın yıllar önce Lüksemburg gibi çok zayıf bir ekip karşısında 3 - 0 yenildiğini, Piontek döneminde San Marino'ya golsüz beraberlikle takıldığını anımsarsak, Liechtenstein maçının mide bulandırdığını, kafa karıştırdığını düşünebiliriz. 
   Şenol Güneş, futbolcularını da, kamuoyunu da ciddiyete davet ederek bu küçük olasılıkların sıfırlanmasını talep etti. Evet, üç gollü galibiyet bu isteğin net biçimde karşılandığını, küçük derenin hiç ıslanmadan geçildiğini gösteriyor. Şimdi derbilerden, Şampiyonlar Ligi'nden zaman kalırsa futbolcularımız elbet son randevuya, İngiltere maçına yoğunlaşacaklar. 
   Zayıf rakip karşısında Alpay ve Bülent'i geride bırakarak bir tür 2 - 6 - 2 versiyonu ile oynadı Milli Takım... Özellikle kanatlarda çifte silah kuşandılar. Solda Bülent - İbrahim, sağda Ümit - Okan ikizleri oyunu gerçek bir baskıya dönüştürdü. Tugay ve Tümer'in de ortadan katkılarıyla pozisyon aradık. Ancak üç gole rağmen ürettiğimiz pozisyonlar böyle düşük standartlı bir rakip karşısında yine de yetersizdi. Maçın en başarılı oyuncuları, oynadığı sürece hücuma dönük organizasyonları başarıyla gerçekleştiren ve golünü atan Tümer, Okan ve ille de Tuncay'dı. Tuncay'ın ilk iki goldeki asistini çabukluk ve özveri örneği olarak alkışladık. Dün oldukça etkisiz ve güçsüz görünen Hakan Şükür, Rüştü'nün oyuna çok iyi soktuğu uzun top asist ile golü buldu. 
   Bu maç temposuyla, savunma ve hücum anlayışıyla ve skor tabelasıyla elbette bir İngiltere ölçüsü olmaz... Ne var ki, İngiltere karşısına kayıpsız çıkmak çok önemliydi. Bir beraberlik kazası dahi İstanbul'daki İngiltere rövanşını anlamsız kılabilirdi. Şimdi macera devam ediyor. Teşekkürler Türkiye... 
   
      
   
</TEXT>
</DOC>
