<DOC>
<DOCNO> 155647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sonspo18.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'da Denizlispor maçı hazırlıkları... 
</HEADLINE>
<TEXT>

     Diyarbakırspor, Denizlispor ile yapacağı maçın hazırlıklarını sürdürüyor. 
     Kulüp Basın Sözcüsü ve Asbaşkan Nedim Özbek, takımın son Gaziantepspor maçında bireysel hatalar nedeniyle sahadan yenik ayrıldığını belirterek, bu hataların Denizlispor maçında yapılmayacağını söyledi. Özbek, Denizlispor'un güçlü bir takım olduğunu, ancak kendilerinin de puana ihtiyaçları bulunduğunu belirterek, ''Denizlispor maçından mutlak surette 1 puan çıkarmamız gerekiyor. Bu maça 3 puan amacıyla hazırlanıyoruz. Bunu başaramazsak bile en az 1 puanla dönmek istiyoruz'' dedi. 
     Düşme potasından tamamıyla kurtulmak için puan almalarının şart olduğunu da ifade eden Özbek, şöyle konuştu 
     ''Ege'deki taraftarlarımızın desteğiyle bu maçtan puanla ayrılacağımıza inanıyorum. Futbolcularım da hazırlıklarını puan üzerine sürdürüyor. Kafile, yarın uçakla Ankara'ya, oradan da yine uçakla Denizli'ye geçerek maç saatini beklemeye başlayacak. Kazanmak için elimizden geleni yapacağız.'' 
     
</TEXT>
</DOC>
