<DOC>
<DOCNO> 181467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sondun24.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Norveç'te kadın-erkek eşitliği yatak odasına girdi... 
</HEADLINE>
<TEXT>

     Kadın-erkek eşitliği konusunda en ileri ülkelerden biri olan Norveç'te, eşitliğin yatak odasına kadar girdiği ortaya çıktı. 
     2700 Norveçli kadın ve erkek arasında, onlu yaşlarından başlayarak yapılan 7 yıllık bir araştırmaya göre, ülkede kadın ve erkek cinsel rolleri arasındaki çizgi ortadan kalkmaya başlıyor. 
     Araştırmaya göre, 20'li yaşlarındaki kadınlar, yaşlı ablalarına göre daha atılgan ve seksi başlatma konusunda, kendi yaş gruplarındaki erkeklerden daha aktifler. 
     İskandinavya Sosyoloji Derneği'nin yayın organı Acta Sociologica'da bu hafta yayınlanacak araştırmada, araştırmaya katılan kadınların cinsel yaşamlarında giderek daha fazla erkek rolü üstlendikleri, ancak bunu dişiliklerini kaybetmeden yaptıkları belirlendi. 
     Araştırmada ayrıca, kadınların ilk cinsel deneyimlerini erkeklerden daha önce yaşadıkları da ortaya çıktı. 
     Norveç, kadın-erkek eşitliği ile ilgili uluslararası araştırmalarda, bu konuda hep en üst sırada yer alıyor. 
     Norveç'te hükümet üyelerinin yüzde 40'tan fazlasını ve milletvekillerinin yarısına yakınını kadınlar oluşturuyor. 
     
</TEXT>
</DOC>
