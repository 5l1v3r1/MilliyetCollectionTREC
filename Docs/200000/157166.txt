<DOC>
<DOCNO> 157166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/dunya/dun01.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, imaj için kravatı yasakladı 
</HEADLINE>
<TEXT>

ABD Başkanı, vergi indiriminin sadece zenginlerin değil tüm halkın çıkarına olduğu mesajını vermek için Indianapolis'teki konuşmasında, VIP tribününden kravatlarını çıkarmalarını istedi 
     DIŞ HABERLER SERVİSİ 

     Amerikan halkına vergi kesintisi planını anlatmak için yollara düşen ABD Başkanı George W. Bush'un, 13 Mayıs'ta Indianapolis eyaletinde yaptığı konuşmasının etkisini artırmak ve işi şansa bırakmamak için VIP tribünlerinde oturanlara kravat "ayarı" yaptırdığı ortaya çıktı. 
     Bush, vergi kesintisinin sadece zenginler için değil, tüm Amerikan halkı için faydalı bir uygulama olduğunu savunurken, gizli servis elemanları ve birkaç ünlü sima dışındaki herkesin kravatsız olması dikkat çekti. Siyasi analistler, Beyaz Saray'ın bu sayede "Bush'un arkasında sıradan insanlar var" görüntüsü vermeye çalıştığını belirtiyor. 
     Indiana Temsilciler Meclisi'nin Cumhuriyetçi Azınlık lideri Brian Bosma'nın, Bush gelmeden önce kürsüde kravatlı olarak konuşma yaparken, Bush'un gelmesinin ardından kravatını ve ceketinin cebindeki mendili çıkardığı gözlendi. Bosma, durumu, "Beyaz Saray'dakiler sizden kravatınızı çıkarmanızı isterse nedenini sormazsınız" şeklinde açıkladı. 
     

</TEXT>
</DOC>
