<DOC>
<DOCNO> 192781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/yasam/yas03.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Asansörde gaspa suçüstü 
</HEADLINE>
<TEXT>

   Bakırköy'de asansörde sıkıştırdığı kadınları 'meyve bıçağı'yla etkisiz hale getiren gaspçı, çantayla kaçarken yakalandı... 
      ELVAN EZBER İstanbul 
   
   Bakırköy'de asansörde sıkıştırdığı kadınları meyve bıçağıyla etkisiz hale getirip gasp ettiği öne sürülen İsmail Nedim Göktuna 27 , son işinde çaldığı çantayla kaçarken yakalandı. 
   Ataköy'de apartman asansörlerinde meydana gelen gasp olayları üzerine bölgede çalışma başlatan polis, elinde bir kadın çantasıyla koşar adımlarla giden Göktuna'yı gözaltına aldı. Sorgulanan Göktuna'nın haftalardır aranan gasp olaylarının faili olduğu öne sürüldü. Bakırköy'de oto yedek parçacılığı yaptığı, kısa süre önce iflas ettiği belirlenen zanlının ifadesinde, "Parasız kalınca aklıma böyle bir yöntem geldi. Kadınları bina girişlerinde takip edip birlikte asansöre biniyordum. Daha sonra bıçak tehdidiyle onları soyuyordum. Zarar vermiyordum" dediği bildirildi. Sabıkası bulunmadığı belirtilen Göktuna, 7 kadın tarafından da teşhis edildi. 
   Göktuna'nın yaptığı bir gasp olayı da güvenlik kamerasına takıldı. Kamera görüntülerinde Göktuna'nın bir kadını takip ederek, apartmana girişi ve asansöre binişi yer aldı. 
   
   
</TEXT>
</DOC>
