<DOC>
<DOCNO> 160357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/soneko10.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçiye ödemeler hızlandı... 
</HEADLINE>
<TEXT>

     Tarım desteklerinin ödemeleri hızlandı. 
     Alınan bilgiye göre, üreticilere dekar başına 3.9 milyon lira olarak verilecek olan mazot desteğine istinaden, 30 Mayıs Cuma günü, 8 İl'e 38 trilyon lira gönderildi. İlgili Ziraat Bankası şubelerine gönderilen bu para ile Amasya, Ankara, Aydın, Bayburt, Çanakkale, Denizli, Ordu ve Tekirdağ'daki çiftçilere, mazot desteğinin ilk taksitleri ödenecek. Mazot desteğinin ilk taksiti ödemeleri için, yarın 20 ildeki çiftçilere yönelik 90 trilyon lira daha aktarılacak. Kamu finansman durumuna göre, ödemelerin hafta içinde devam edeceği belirtiliyor. 
     Mazot desteği ilk taksiti ödemeleri için 315 trilyon lira kaynak gerekiyor. 
     Başbakan Tayyip Erdoğan'ın genel seçimler sırasında dile getirdiği ''2 milyon liralık fındık alım fiyatı'' vaadinin gerçekleştirilmesi yönünde kararlaştırılan dekar başına 25 milyon liralık ek gelirin ödenmesine de yarın başlanıyor. Bu kapsamda, 13 ildeki çiftçilere toplam 95 trilyon lira ödenecek. 
     2002 yılına ilişkin doğrudan gelir desteği ödemelerinin de her hafta birkaç İl dikkate alınarak yapıldığı, geçen hafta 27 İl'e daha para gönderildiği ve şimdiye kadar 40 İl'de ödemelerin tamamlandığı belirtildi. 
     
</TEXT>
</DOC>
