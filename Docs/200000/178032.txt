<DOC>
<DOCNO> 178032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sonspo11.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan dünya şampiyonluğuna kilitlendi.. 
</HEADLINE>
<TEXT>

     Fransa'nın başkenti Paris'te süren 9. Dünya Atletizm Şampiyonası için hazırlıklarını bu ülkede sürdüren 1500 metrenin favori ismi milli atlet Süreyya Ayhan, ''Dünya benim birinci olmamı bekliyor ve ben de aynı düşünceyi paylaşıyorum'' dedi. 
     Diğer federasyonlara göre Atletizm Federasyonu'nda olduğu için kendisini çok şanslı gördüğünü belirten Süreyya Ayhan, ''Bu federasyon, Türkiye'de çalışan en iyi federasyon. Federasyon başkanımız Mehmet Yurdadön, atletizmden geldiği için konularımızı çok iyi biliyor. Ayrıca, başkanımız ne hissettiğimizi bilerek, hemen çözüm buluyor. Sporcuyu en iyi anlayabilecek, ciddi bir insandır. Başkanımız, atletizmde ne konu olursa olsun, en iyi düşünebilecek ve hemen çözüm bulabilecek bir kişi. Ayhan İnanlı'nın da atletizmden gelmesi çok büyük şans'' diye konuştu. 
     Federasyonun içinde herkesin birbiriyle abi-kardeş ilişkisi olduğunu vurgulayan Ayhan, şöyle devam etti 
     ''Bizim belkemiğimiz başkanımızın konuları çok iyi bilmesi. Tek ihtiyacımız, federasyon içinde özellikle benim çalıştığım ekibin bozulmaması. Bu çok önemli. Benim için en önemli olay bu. Sponsorluk, başka şeyler önemli değil. Ekibimiz iyi olduğunda her şey yolunda gider. Federasyon içindeki motivasyon ve iyi işbirliği herkesi dalında şampiyonluğa götürecek. İyi ekip çalışmasından dolayı hepimiz hızla ilerliyoruz. Üzerimizdeki baskıdan ve etrafımdaki olaylardan hiç etkilenmiyorum. Şu an kendimi tamamen yarışmaya konsantre etmiş durumdayım. Artık yarış havasına girdim.'' 
     
     ''HEDEFİMİZ ZATEN ŞAMPİYONLUK, BURAYA BUNUN İÇİN GELDİK'' 
     Profesyonel bir düşünceye sahip olduğunu ve amatör korkularını geride bıraktığını anlatan başarılı atlet, şöyle konuştu 
     ''Etrafımdaki insanların ilgisi hiç kafamdan çıkmıyor. Benim için en önemli olay yarış. Rakiplerimin çekildiklerini ve sakatlıklarını gazetelerden öğrendim. Ama bu beni o kadar etkilemiyor. Ben kendi yarışıma bakıyorum. Kim olursa olsun, benim için en önemlisi o yarışı koşmam ve başarılı olmam. Dünya benim birinci olmamı bekliyor ve ben de aynı düşünceyi paylaşıyorum. Çünkü ortada bir derece var. 3.55 büyük bir derece. Son 6 yıldır bu derece koşulmuyor. Dolayısıyla atletizmden anlayan her insan doğal olarak şampiyon olacağımı düşünüyor. Ben de buna katılıyorum. Hedefimiz zaten şampiyonluk, buraya bunun için geldik. Herhangi bir aksilik olmadığı taktirde altın madalyayı elde edeceğim.'' 
     
     ANTRENÖR KOP DA İDDİALI 
     Antrenörü Yücel Kop da Süreyya'nın 3 olimpiyatta da altın madalyanın sahibi olacağını savundu. 
     Bu iddiasına kendisinin inandığını ifade eden Kop, ''Çünkü yapısı, fiziği mükemmel. Bir atletin ihtiyacı olduğu her şey Süreyya'da var. Çok sağlam yapısı var. Bana göre bu sporu daha 15 yıl yapar. Ama en azından 10 yıl zirvede kalmak istiyoruz. Ne kadar dünya ve olimpiyat madalyası varsa toplayacağız ve ülkeye getireceğiz. Zaten şu ana kadar hayallerimizin bir kısmı gerçekleşti. İleride de çok büyük bir aksilik çıkmazsa, Naim Süleymanoğlu gibi büyük işlere imza atacağız'' diye konuştu. 
     
     YURDADÖN ''ÖNÜMÜZÜN AÇILMASI LAZIM'' 
     Atletizm Federasyonu Başkanı Mehmet Yurdadön ise AB'ye girmek isteyen Türkiye'de acilen birçok yasanın değişmesi gerekliliğine dikkati çekti. 
     Spor yasalarının bir an önce çıkması, başkanların ve yöneticilerin önünün açılması ve sporculara en iyi hizmetin sunulmasının gerekli olduğunu vurgulayan Yurdadön, şöyle konuştu ''Uygulanan projelerin devam ettirilebilmesi için antrenör sisteminin derhal devlet tarafından bir kalıba dökülmesi lazım. Ben üzülerek ifade edeyim ki Yücel Kop'a devlet olarak katkımız ne diye soruyorum, hiç katkımız yok. Ucuz bir memur maaşıyla antrenör Kop Avrupa ve olimpiyatlara kadar bu işi götürüyor. Bu konuda önümüzün açılması lazım. Süreyya'yı buraya getiren adam Yücel Kop. Süreyya gibi Türkiye'de çok iyi atletlerimiz var. Bu çocuklarımızın antrenörlerinin bilimsel antrenör olması lazım. Dünyadaki antrenörler sporcularına bire bir bakıyor. Biz de profesyonelliğe geçerek ve ülke antrenörlerini devreye soktuğumuz zaman birçok ülke gibi başarıya ulaşacağız.'' Türkiye'deki tüm kuruluşların yasalarının birbirleriyle uyum sağlaması gerektiğini anlatan başkan Yurdadön, ''Antrenör eksikliğimiz var. Süreyya şanslı ki Yücel'e düştü. Elimizde Yücel gibi sayısız antrenörümüz olsa Süreyya'nın peşinde koşmayacağız. Antrenör sayısını artırmamız lazım. Eşref dünyanın en iyi çekiççisi. Bunu dünya otoriteleri söylüyor. Paris'te özel çalışmalarda bulunuyorum. Şu an bir Rus antrenör var. Ülkelerin federasyon başkanlarıyla görüşme yapıyorum. Bu sporcularımızı ikili kamplara alacağız. Başarıyı yakalamaya gideceğiz. Maddi sıkıntılardan dolayı 2-3 bin dolar verip, antrenörleri ülkemize getiremediğimiz için geride kalıyoruz'' diyerek sözlerini tamamladı. 
     Süreyya Ayhan, bu akşam TSİ 19.30'da üçüncü antrenmanını gerçekleştirecek. 
     
</TEXT>
</DOC>
