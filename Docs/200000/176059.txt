<DOC>
<DOCNO> 176059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/siyaset/siy01.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eve dönmüyoruz 
</HEADLINE>
<TEXT>

   Herkes dışarı çıktı, DEP'liler içerde kalacak    PKK KADEK, Hizbullah, Hizbut Tahrir ve Vasat sanıkları eve dönmek için başvurdu. DEP'lilerin aynı hakkı var, ancak avukatları bunu reddediyor "Aksi halde yardım - yataklık suçunu kabul etmiş oluruz" 
      TÜRKER KARAPINAR Ankara 

   
   Topluma Kazandırma Yasası'nın 6 Ağustos'ta yürürlüğe girmesiyle terör örgütüne yardım ve yataklıktan yargılanan yüzlerce kişi başvuru yaptı. Bazı tutuklu ve hükümlüler başvurularının hemen ardından serbest bırakılırken, kapatılan DEP'in eski milletvekilleri Leyla Zana, Selim Sadak, Hatip Dicle ve Orhan Doğan, AİHM kararıyla yeniden yargılandıkları davanın 6. duruşmasında da tahliye edilmedi. Sanık avukatları, "Başvuru hakkımız var ama böyle bir başvuru reddediyoruz. Çünkü bu takdirde işlenmeyen bir suç kabul edilmiş olacak" dedi. 
   Ankara 1 No'lu DGM'de görülen davanın dünkü duruşmasına sanıklarla avukatları katıldı. Duruşmada, Doğan'ın terör örgütü üyesi olduğu öne sürülen Abdulvahap Kandemir adlı kişiyi evinde barındırdığı ve muayenesini yaptırdığı iddialarıyla ilgili olarak iki tanık dinlendi. 
   AİHM'in verdiği "yargılamanın yenilenmesi" kararını hatırlatan sanık avukatı Yusuf Alataş ise, "Büyük bir fırsat yakaladığımızı sanıyorduk. Çünkü mahkeme bizim için eski hükmün değişebileceğini kabul etmişti. Eğer bir şey değişmeyecekse bu kadar çabaya gerek yok. Hem hükmün değişebileceğini kabul edeceksiniz, hem de serbest bırakılma taleplerini hiçbir gerekçe göstermeden reddedeceksiniz" dedi. Alataş, "Bu durumda biçimsel yargılamanın parçası olmak istemiyoruz. Nasıl olsa reddedileceği için herhangi bir talepte bulunmayı doğru bulmuyoruz" diye konuştu. 
   
   Çağlar Savunma hakkı kullanılmalı    Prof. Dr. Bakır Çağlar Türkiye, Avrupa İnsan Hakları Mahkemesi'nde AİHM verilen kararlarının sonuçlarına göre yargılanmanın yenilenmesini kabul etti. Ama burada önemli olan, kişilerin yeniden davaları görülürken, bağımsız ve tarafsız bir mahkemede adil yargılanmasıdır ki, bu Avrupa İnsan Hakları Sözleşmesi'nde de açıkça belirtiliyor. Bu davada, savunmanın tepkisinin arkasındaki hukuksal gerekçe, 'adil yargılanma yapılmıyor' olmalı. Ancak avukatların, 'nasıl olsa reddedilecek diye hiçbir talepte bulunmamasına' ilişkin açıklamalarına katılmıyorum. Çünkü savunma hakkını kullanmayarak, adil yargılanmanın adil olmamasına onlar da kendi açılarından katkıda bulunuyorlar. Avukatların bu tepkiyi sergilemesi normal. Çünkü yargılanmanın yenilenmesinde kriter, adil yargılamadır. Bunu sağlamak için tabii ki avukatlar ellerindeki hukuksal imkanları kullanmak zorunda. Ama bu hukuksal imkanlar arasında savunma hakkını kullanmamak gibi bir tutumunun olmaması gerekir. Ayrıca bütün mahkeme sürecinde ve sonunda alınan kararların gerekçeli olması gerekir. 
   
   'Eve Dönüş Yasası ceza indirimidir'    KAYSERİ DHA 

   İçişleri Bakanı Abdulkadir Aksu, 'Eve Dönüş Yasası' için, "Af Yasası' değil, ceza indirimidir. Bu yasa ısmarlama değil, ihtiyaçtan kaynaklanmıştır" dedi. Kayseri'de incelemelerde bulunan Aksu, 'Eve Dönüş Yasası'nın toplumsal barış projesi olduğunu, terör örgütüne katılanların, pişmanlık duygusu olup teslim olmak istediklerini belirterek şöyle konuştu 
   "Terör örgütlerinin içinde bulunan ve yasadışı eylemlere karışmış, netamet hisleri içindeki insanların bu yasadan yararlanarak topluma kazandırılmasını hedefledik. Ülkemiz terörden çok sıkıntı çekti. Bu yasayla devlet şefkat elini uzatırken, şehit ailelerini ve yakınlarını düşünmüştür." 
   
   
</TEXT>
</DOC>
