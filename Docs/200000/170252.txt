<DOC>
<DOCNO> 170252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sonspo16.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Servet 'servet' oldu Bonservisi 2.5 milyon euro... 
</HEADLINE>
<TEXT>

     Fenerbahçe'nin transfer etmek için girişimde bulunduğu Denizlisporlu Servet'in bonservis bedelini yeni yönetim kurulu 2,5 milyon euro olarak belirledi. 
     Denizlispor Kulübü'nün önceki gün yapılan genel kurulunda yönetim kurulu başkanı seçilen Zafer Katrancı, Denizlispor Koleji'ni ziyaretinde basın mensuplarının sorularını yanıtladı. 
     Servet'i mutlaka satmak gibi bir niyetleri bulunmadığını belirten Katrancı, ''Dün olanlar dünde kaldı. Servet'i isteyenler artık gelip bizimle konuşacak. Servet'i isteyen 2,5 milyon euroyu verir. Takasa ise sıcak bakmıyoruz. Bu oyuncuya Denizlispor'un ihtiyacı var. Ancak kesinlikle satmayacağız da demiyoruz'' diye konuştu. 
     Bundan önceki yönetim Servet'e karşılık Fenerbahçe'den 1.6 milyon euro ile Hakan Bayraktar'ı istemişti. 
     Diğer yandan yeşil-siyahlı yöneticiler, Samsunspor'dan Oktay ve Coşkun'un transferlerinin gündemde olmadığını, bu oyuncularla ilgilenmediklerini bildirdi. 
     Daha önce Denizlispor'da forma giyen Coşkun'un menajeri aracılığı ile eski takımına dönmek istediğini bildirdiği, ancak teknik direktör Giray Bulak'ın buna sıcak bakmadığı belirtildi. 
     
</TEXT>
</DOC>
