<DOC>
<DOCNO> 161989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sondun34.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinlilerin yüzde 70'i yoksul... 
</HEADLINE>
<TEXT>

     İsrail ile son 3 yıldır meydana gelen çatışmaların ekonomiyi yıkması sonucu, Filistin halkının yaklaşık yüzde 70'inin yoksul olduğu açıklandı. 
     Filistin Merkezi İstatistik Bürosu tarafından yapılan araştırmayla, çoğu Gazze'de yaşayan 2.5 milyon Filistinlinin aylık gelirinin 400 dolar ve altında olduğu saptandı. 
     Batı Şeria ve Gazze'de yaşayan 3.5 milyon Filistinlininse ailelerinden ya da Birleşmiş Milletler ile diğer uluslararası örgütlerden yardım aldığı belirtildi. 
     Nisan ayında 3000 Filistinli aile örnek seçilerek yapılan araştırma sonucuna göre, bu ailelerin yaklaşık yarısı yüzde 50 gelir kaybına uğrarken, son 32 ayda aylık ortalama gelirleri 570 dolardan 320 dolara düştü. 
     BM tarafından Mart ayında yapılan bir başka araştırmada da, Filistinlilerin yaklaşık yüzde 60'ının yoksul olduğu saptanmıştı. 
     İkinci intifadanın başladığı Eylül 2000'den bu yana, İsrail'de çalışan 100 binden fazla Filistinlinin işlerini kaybettiği belirtiliyor. 
     
</TEXT>
</DOC>
