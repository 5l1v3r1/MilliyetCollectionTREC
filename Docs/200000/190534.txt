<DOC>
<DOCNO> 190534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sontur21.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Genel Merkezi hareketli... 
</HEADLINE>
<TEXT>

     CHP'nin yarın toplanacak 30. Olağan Büyük Kurultayı öncesinde Genel Merkez'de yoğun bir hareketlilik yaşanıyor. 
     CHP Genel Merkezi'ne sabah saatlerinden itibaren gelen delegelere, kartları dağıtılmaya başlandı. Delegelere, ayrıca, içinde CHP tüzük ve programı ile kurultaya sunulacak faaliyet raporu, Genel Başkan Deniz Baykal'ın konuşmalarının toplandığı bir kitap ile Meclis Grubu tarafından hazırlanan ''CHP'nin Irak Günlüğü'' ve geçen yasama döneminin sayısal değerlendirmesini içeren kitapçıklar bulunan bir çanta da imza karşılığı veriliyor. 
     Kurultay konuşması ve Parti Meclisi listesi üzerinde çalışmalar yapan Baykal, dün olduğu gibi bugün de CHP Genel Merkezi'ne gelmedi. 
     CHP Genel Sekreteri Önder Sav ise öğleden sonra Genel Merkez'e geldi. 
     CHP Genel Merkezi'nde ana gündem konularından birisini İstanbul Milletvekili Kemal Derviş'in milletvekillerine gönderdiği mektup oluşturuyor. 
     Derviş'e daha önce sert eleştiriler yönelten Genel Başkan Yardımcısı Sinan Yerlikaya, A.A muhabirine mektubu değerlendirirken, ''Görülüyor ki Sayın Derviş yavaş yavaş eleştirilerimize kulak asıyor. CHP misyonundan söz ediyor. CHP misyonunu benimseyen herkesle seve seve çalışırız, başımızın üstünde taşırız'' dedi. 
     Genel Sekreter Yardımcısı Bülent Baratalı ise mektubun tamamını okuyamadığını belirterek, ''Öyle anlaşılıyor ki Kemal Derviş CHP felsefesini anlamaya başladı. Ancak dile getirdiği görüşler CHP'de şimdiye kadar çok konuşuldu, tartışıldı. Kendisi ile hiçbir problemim yok, ancak 25 sene ABD'de de kaldığı için sanıyorum bunları yeni yeni değerlendirmeye başlıyor'' diye konuştu. 
     Bu arada, Kurultay'ın Divan Başkanlığı konusunda da değerlendirmeler sürüyor. CHP kulislerinde Divan Başkanlığı için İstanbul Milletvekili İsmet Atalay ile İstanbul İl Başkanı Şinasi Öktem'in adları geçiyor. 
     
</TEXT>
</DOC>
