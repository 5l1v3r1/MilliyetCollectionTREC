<DOC>
<DOCNO> 185568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/soneko36.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Fiyat istikrarı olmazsa ne büyüme, ne istihdam olur 
</HEADLINE>
<TEXT>

     Türkiye Cumhuriyet Merkez Bankası TCMB Başkanı Süreyya Serdengeçti, fiyat istikrarının sağlanmasının en önemli hedef olduğunu anımsatarak, ''enflasyonu yüzde 10'ların altına indiremezsek, ne sürdürülebilir büyüme ne de reel sektörün istihdam yaratması imkanı olur'' dedi. 
     Ekonomik Sorunları Değerlendirme Kurulu'nun ESDK dün yapılan toplantısında ihracatçılarla görüşen Serdengeçti, yaptığı değerlendirmede, geçmişte sürekli krizlerle boğuşan ekonomide, büyümenin de bir yukarı bir aşağı gittiğini hatırlattı. 
     Deneyimlerin, krizlerde vasıfsız insanların en önce işini kaybettiğini, kriz sonrasında da bu insanların en geç işine kavuşabildiğini gösterdiğine işaret eden Serdengeçti, ''bu nedenle, krizlerin bir daha yaşanmaması ve sürdürülebilir büyümenin sağlanmasında, fiyat istikrarına ulaşmak şart. Dolayısıyla, enflasyon en önemli sorun, tüm sorunların temelinde bu yatıyor. Bu nedenle enflasyonla mücadelenin tüm kesimlerce desteklenmesi gerekmektedir'' dedi. 
     Türkiye'nin, son 20 yılda ortalama büyümesinin, birçok gelişen ülkenin altında kaldığını ve enflasyon oranı Türkiye'den daha düşük olan ülkelerin, daha yüksek büyüme performanslarına ulaştığının gözlendiğini anlatan Serdengeçti, ''büyüme performansındaki iniş çıkışlardan en büyük zararı da reel sektör gördü. Bu nedenle hem enflasyonla mücadele hem de büyüme konusunda özel sektöre de büyük görev düşüyor. Bu yıl ikinci çeyrekteki GSMH artışında kamu- özel dağılımına bakılırsa, özel sektörün rolü daha net görülür. Bu durum devam etmeli'' diye konuştu. 
     
     ÖNERİ VE ELEŞTİRİLERE YANITLAR 
     Serdengeçti, çeşitli kesimlerden gelen öneriler konusunda da görüşlerini aktarırken, kur çıpası uygulaması sırasında da bant uygulamasının düşünüldüğünü anımsattı ve ''ancak bu uygulama, dalgalı kura geçiş dönemini oluşturacaktı. Dövizi bir anlamda kontrol altında tutmak anlamına gelen bant uygulamasında faizi, öngörülebilir kur rejimlerinde de olduğu gibi, kontrol edemezsiniz. Dolayısıyla, artık dalgalı kur uygulanmaktadır, bant uygulamasının yeri yoktur'' dedi. 
     
     GERÇEKÇİ KURA BAKIŞ 
     Serdengeçti, bazı kesimlerce ''gerçekçi kur'' uygulamasının talep edildiğini anımsatırken, ''bu, enflasyon kadar devalüasyon yapılması anlamına gelir. Bu, 1990'larda uygulanmıştır. Sonuçta ne enflasyon düşmüş, ne ulusal paranın değer kaybı engellenebilinmiş ne de ihracata beklenen destek sağlanabilmiştir'' diye konuştu. 
     ''Döviz ya da altın rezervlerinin kredi olarak kullanılması'' gibi bir öneri geldiğini de söyleyen Serdengeçti, ''Bu, bir felakettir. TCMB rezervlerinin dahilde kredi olarak kullanılması gibi bir durum söz konusu olamaz. Temel merkez bankacılığı ilkelerine aykırı olduğu evvelden beri bilinen bu durumun, nasıl bir felaket olduğunu 1997 Asya krizinde Tayland ve G. Kore örnekleri bize gayet iyi göstermiştir'' şeklinde konuştu. 
     Serdengeçti, altın rezervlerinin bozdurulması konusunda da öneriler geldiğini, Ancak Merkez Bankası'nın altın rezervlerinin göreli olarak çok düşük düzeyde olduğunu, Dünya ortalamasında altın rezervlerinin toplam rezervler içindeki payı yüzde 9 olurken, bu oranın Türkiye'de ancak yüzde 3.5 olduğunu bildirdi. 
     Merkez Bankası'na, ''döviz kurunun düşüklüğünün, enflasyonla mücadelede TCMB'nin işine geldiği'' eleştirisinin geldiğini de belirten Serdengeçti, ''o halde, Irak savaşı nedeniyle ilkbaharda dolar 1,780 TL'ye çıktığında niye TCMB müdahalede bulunup döviz satmadı '' diye konuştu. 
     
     FAİZ OPERASYONLARI 
     TCMB'ye, faiz operasyonları konusunda geç kaldığı yolunda eleştiriler geldiğinin hatırlatılması üzerine Serdengeçti, ''Nisan ayında ekonomide gerçekleşen dönüm noktasını, TCMB herkesten önce gördü ve bunu Hükümet'e bildirdi. Ardından hem 25 Nisan'da faizleri indirdi ve hem de Mayıs başında döviz alım ihalelerine başladı. Merkez bankalarına bu tür eleştiriler her yerde gelmektedir. Diğer ülkelerde de basına baktığınızda, merkez bankalarının ya erken ya da geç müdahalede ya da faiz operasyonunda bulunduğuna ilişkin eleştiriler aldıklarını görürsünüz. Bu tür tartışmalar normaldir'' şeklinde konuştu. 
     Merkez Bankası'na gelen eleştirilerden bir diğerinin ise ''geç likidite penceresi'' uygulaması faizi için olduğunu belirten Serdengeçti, ''ancak kronik bir likidite problemi olmadığı, hatta likidite fazlası olduğu için, bu imkan kullanılmamaktadır. Ancak Irak krizi sırasında hem geç likidite penceresinin hem de diğer pencerelerin ilan edilmesinin faydası görülmüştür'' dedi. 
     
</TEXT>
</DOC>
