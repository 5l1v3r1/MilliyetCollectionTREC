<DOC>
<DOCNO> 190424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko06.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Pastırma ve sucuğa zam... Pastırmanın kilosu 36 milyon lira oldu 
</HEADLINE>
<TEXT>

     Ünlü Kayseri pastırma ve sucuğu zamlandı. Bir dilim pastırma yapılan son zamdan sonra 750 bin lira oldu. 
     Birinci kalite olarak adlandırılan kuşgömü, sırt, tütünlük, bonfile ve antirkot cinsi pastırmanın kilosu 32 milyon liradan 36 milyon liraya, eğrice, mehle, şekerpare, dilme, omuz ve kürek olarak adlandırılan ikinci kalite pastırmanın kilosu 25 milyon liradan 28 milyon liraya, omuz ve kürek olarak adlandırılan üçüncü kalite pastırmanın kilosu da 20 milyon liradan 24 milyon liraya çıktı. 
     Yapılan zamdan sonra ortalama 20 ila 22 gram ağırlındaki bir dilim pastırma 750 bin lira oldu. 
     Birinci kalite sucuğun kilosu ise 14 milyon liradan 16 milyon 500 bin liraya, ikinci kalite sucuğun kilosu ise 10 milyon liradan 13 milyon liraya yükseldi. Salam, sosis, kavurma, füme dil ve jambon gibi diğer et ürünlerinin fiyatları da değişik oranlarda arttı. 
     Pastırma ve sucuk üreticilerinden İbrahim Şahin Fazlıoğlu, yaptığı açıklamada, fiyat artışlarının, canlı hayvan ve et fiyatlarının yükselmesinden kaynaklandığını söyledi. 
     Fazlıoğlu ''Canlı hayvan ve et fiyatları sürekli yükseliyor. Bunun sonucu olarak pastırma ve sucuk fiyatları bir ay sonra yeniden artış gösterdi'' dedi. 
     
</TEXT>
</DOC>
