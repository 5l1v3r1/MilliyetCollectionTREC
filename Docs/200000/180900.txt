<DOC>
<DOCNO> 180900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur09.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cemal Türkan Fransız mutfağı, Türk yemeklerinden etkilenmiş 
</HEADLINE>
<TEXT>

     Türkiye'nin tek aşçı öğretim görevlisi, Bolu'nun Mengen İlçesi'nde bulunan Abant İzzet Baysal Üniversitesi AİBÜ Mengen Aşçılık Yüksekokulu'nda beş yıldır görev yapıyor. 
     AİBÜ Mengen Aşçılık Yüksekokulu Öğretim Görevlisi Cemal Türkan, Mengen İlçesi'nde geleneksel olarak düzenlenen 19. Aşçılık Festivali öncesinde yaptığı açıklamada, Mengen'deki yüksekokulun Türkiye'nin tek aşçılık yüksekokulu olduğunu söyledi. Türkan, ''Ben de Türkiye'nin tek aşçı öğretim görevlisiyim. 40 yıldır aşçılık yapıyorum. Beş yıl önce bu okulda kadrolu öğretim görevlisi olarak başladım'' dedi. 
     Aşçılık eğitimini Paris Versay Akademisi'nde aldığını belirten Türkan, ''Paris'te aldığım eğitim sırasında, Fransız mutfağının, Türk yemeklerinden ve Fransa'nın değişik kentlerindeki 5 yıldızlı otellerde görev yapan Türk aşçılarından etkilendiğini gördüm. Birçok yemek ismi Türkçe adları ile Fransız mutfağının literatürüne girmiş'' diye konuştu. 
     Cemal Türkan, 40 yıllık aşçılık hayatı boyunca Türkiye'nin ve dünyanın değişik yerlerine özgü yemekleri inceleme fırsatı bulduğunu ifade ederek, bugüne kadar meslek hayatında gördüğü yemeklerin yapılması ve pişirilmesini konu alan 4 kitap yazdığını, okulda da öğrencilere pişirme teknikleri eğitimi verdiğini söyledi. 
     
</TEXT>
</DOC>
