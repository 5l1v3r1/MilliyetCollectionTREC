<DOC>
<DOCNO> 183379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/soneko06.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek taşıt vergisinde 30 Eylül son gün... 
</HEADLINE>
<TEXT>

     Araç sahipleri, 7 Ağustos itibariyle sahip oldukları taşıtların ek motorlu taşıt vergisini 30 Eylül akşamına kadar ödeyecek. 
     Maliye Bakanlığı'nın konuyla ilgili düzenlemesine göre, ek vergiyi ilgili kanunun yürürlüğe girdiği 7 Ağustos 2003 tarihi itibariyle trafik, belediye veya liman sicili ile Ulaştırma Bakanlığı tarafından tutulan sivil hava vasıtaları siciline adlarına taşıt kayıt ve tescil edilen veya noter satış sözleşmesiyle taşıta sahip olanlar ile 7 Ağustos'tan 31 Aralık 2003 tarihine kadar adlarına ilk defa taşıt kayıt ve tescil edilecek olan gerçek ve tüzel kişiler ödeyecek. 
     Söz konusu vergi, 7 Ağustos itibariyle edinilen taşıtlar için bu ay sonuna kadar, daha sonra edinilen taşıtlar için de kayıt ve tescilin yapıldığı ayı izleyen ayın sonuna kadar bir defada yatırılacak. 
     Anayasa Mahkemesi'nce iptal edilen Kanun hükümlerine göre ek motorlu taşıtlar vergisinin birinci taksitini ya da iki taksitini birlikte ödeyen mükelleflerin ödedikleri tutarlar, bu kişilerin herhangi bir müracaatına gerek olmaksızın, ödenecek olan taşıt vergisine mahsup edilmiş sayılacak. 
     Ancak, ek motorlu taşıtlar vergisini ödeyen mükelleflerden bu Kanunun yayımı tarihinden önce söz konusu taşıtlarını satmış olup yerine başka bir taşıt satın alanların, satmış oldukları taşıttan dolayı ödemiş oldukları ek motorlu taşıtlar vergisinin, yeni satın alınan taşıtla ilgili olarak ödenmesi gereken taşıt vergisine mahsup edilebilmesi için mükelleflerin ilgili vergi dairesine müracaatta bulunması gerekiyor. 
     Ayrıca, taşıt vergisi mükellefleri olmamaları nedeniyle mahsup işlemi yapılamayanların ödemiş oldukları ek motorlu taşıtlar vergisi de, mükellefler tarafından talep edilmesi halinde iade edilecek. 
     Kanunun yayımı tarihi itibarıyla ödenmemiş olan ek motorlu taşıtlar vergisi ise terkin edilecek. 
     
     İSTİSNA VE MUAFİYETLER 
     Bu arada, Motorlu Taşıtlar Vergisi Kanunu'nun ilgili maddesinde yer alan istisnalar, taşıt vergisi için de uygulanacak. 
     Ayrıca, Bingöl ve ilçelerinde depremin meydana geldiği 1 Mayıs 2003 tarihi itibariyle, Bingöl trafik sicilinde kayıt ve tescilli bulunan taşıtlar ile bu tarihte ikametgahının buralarda bulunduğunu tevsik edenler adına aynı tarih itibariyle Bingöl trafik tescil kuruluşu dışındaki diğer illerde kayıt ve tescilli olan taşıtlar, ek vergiye tabi olmayacak. 
     
</TEXT>
</DOC>
