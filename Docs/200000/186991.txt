<DOC>
<DOCNO> 186991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun20.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta eski istihbaratçılar iş istiyor... 
</HEADLINE>
<TEXT>

     Irak'ın başkenti Bağdat'ta eski istihbaratçılar, iş için gösteri yaparken, Şiiler, bir imamın Amerikan güçlerince gözaltına alınmasını protesto etti. 
     Amerikan yetkililerinin karargah olarak kullandığı sarayın çevresinde, Irak istihbarat servisinin 2000 kadar eski çalışanı, işlerine geri dönme talebiyle gösteri yaptı. 
     Gösteri nedeniyle sarayın çevresinde güvenliğin artırıldığı belirtildi. 
     Öte yandan, başkentin güneybatısındaki Bayaa bölgesinde, 600 dolayında kişi, bir Şii camisinin imamının Amerikan güçlerince yasadışı olarak gözaltına alınmasını protesto etti. 
     ''Amerika'nın Saddam'dan farkı yok'', ''Bugün pankart taşıyoruz, yarın silah taşıyacağız'' sloganları atan göstericilerin, imam serbest bırakılıncaya kadar oturma eylemi yapmayı planladığı da belirtildi. 
     Bir yerel yetkili, Amerikalıların kendisinden imamla Muayed Hazraci ile camide bir görüşme ayarlamasını istediğini söyledi. 
     Yetkili, camiye ulaştıklarında ise askerlerin imamla camide görevli Abdülcelil Şimli'yi, başlarına plastik torbalar geçirerek bilinmeyen bir yere götürdüklerini söyledi. 
     Yerel yetkililere göre, Amerikalılar, Hazraci ile Şimli'nin silah depoladığını ve Iraklılardan Amerikan işgaline karşı çıkmasını istediğini öne sürüyor. 
     Irak polisi ve Amerikan askerlerinin gösteri bölgesinde kontrol noktaları kurduğu kaydedildi. 
     
</TEXT>
</DOC>
