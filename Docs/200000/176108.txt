<DOC>
<DOCNO> 176108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/yazar/okur.html </URL>
<DATE> 2003/08/16/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Tüpraş'a Rus ve İtalyan ilgisi 
</HEADLINE>
<TEXT>

   
   Tüpraş, özelleştirmesinde geri sayım başladı. Yüzde 65.76 oranındaki hissenin blok olarak satılacağı Tüpraş özelleştirmesi gerçekten önemli. 
   2003 yılında 4 milyar dolar özelleştirme hedefi koyup, 2.5 milyar dolar gelir bekleyen AK Parti için sınav olacak. 
   Biliyorsunuz Özelleştirme İdaresi, Tüpraş'la ilgili olarak 7 Haziran'da gazetelere ilan verdi. Önce başvuru tarihini 29 Ağustos diye belirledi sonra süreyi 2 Ekim'e kadar uzattı. 
   Başvuru için 70 günlük süre geride kaldı. 50 gün sonra da tablo ortaya çıkacak. 
   Tam da işin ortasında tablo ne derseniz, meraklanmayın, ortada öyle çok müşteri filan yok. 
   İşte Tüpraş bilgi odasına girip 50 bin dolar yatıran ve ilgilenen şirketlerin listesi 
   Alliance Park Çukurova Holding 
   Shell 
   BP TNK 
   Sabancı Holding 
   Oyak Yukos 
   İsmini saklayan İsrailli bir grup 
   TAFTNET - TAMOIL 
   Anadolu Konsorsiyumu. Anadolu Konsorsiyumu Asya Finans ve Anadolu'daki Fethullah Gülen'e yakın işadamları 
   Bu tablo enteresan. 
   Çünkü burada yer alan şirketlerin ağırlığı Rusya kökenli. 
   Rusya'da petrol, gaz işiyle uğraşan ve pazar büyüklüğü açısından yapılan sıralamada yer alan şirketlere bakarsak 
   İlk sırada Lukoil yer alıyor. 
   Ama Lukoil, Tüpraş'a ilgi göstermiyor. 
   Lukoil'i, Yukos izliyor. Dev bir şirket. Oyak'la birlikte ve güçlü görünüyor. 
   Yukos'un Tüpraş danışmanı ise Merill Lynch. 
   Yukos'un peşinden Rusya sıralamasında beşinci sırada oturan TNK, BP ile birlikte. 
   Biraz bilgi verelim. TNK'nın açık adı The Tyumen Oil Company. Rusya Federasyonu tarafından 1995 yılında kuruldu. Rafineri, gaz, petrol işiyle uğraşıyor. 1997'ye kadar hisselerin büyük bölümü devlete aitti. Daha sonra özelleştirme programı kapsamında şirketin yüzde 40'ı yatırıma açıldı. En büyük ortak NOVİ Holding. 
   İlginç değil mi 
   Bir başka Rus şirketi TAFTNET. 10'uncu sırada. 
   O da ayrı bir dev. Ve TAMOIL ile birlikte Tüpraş'a ilgi gösteriyor. 
   Tamoil deyince durun. 
   Bu kez karşımıza bir İtalyan şirketi çıkıyor. 
   1960 yılında kurulmuş. Amoco Oil ile bir ortaklık sonrası dünyada Amoco İtalya olarak tanınıyor. Ancak 1983 yılında Amoco, İtalya pazarından çekilince, şirket TAMOIL İtalya olarak yoluna devam ediyor. İtalya'da kendi alanında perakende pazarının yüzde 7.5'unu elinde tutuyor. 
   Geride kimler kaldı derseniz, İsrailli grup ilginç. Bodrum'da kendisine danışmanlık yapanlarla birlikte değerlendirme yapmaya devam ediyor. 
   İhaledeki ilginç oluşumlardan biri Alliance - Park - Çukurova Holding, diğeri de Anadolu Konsorsiyumu. 
   Ancak bilinmesi gereken, Özelleştirme İdaresi'nden kitapçık alanlar çok. 
   Petrol Ofisi ve Koç - Opet... Henüz bilgi odasında olmadıkları için detay yazmıyoruz. 
   
      
   
</TEXT>
</DOC>
