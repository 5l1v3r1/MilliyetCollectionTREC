<DOC>
<DOCNO> 179744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun16.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Felluce Valisi ''Halk, Türk askeri gelsin istiyor'' 
</HEADLINE>
<TEXT>

     Felluce Valisi Taha Bedevi Elvan, ''Türkiye'nin Irak'a asker göndermesinden büyük memnuniyet duyacaklarını'' belirterek, ''Türk askerlerini diğer milletlerin askerlerine tercih ettiklerini'' söyledi. 
     Elvan, ''Türkiye'nin göndereceği askerlerin bölgeye yapabilecekleri katkıları Fellucelilere anlattıklarını, halkın da Türk askerlerinin değerini kavramaya başladığını'' belirterek, ''Yabancı asker gelecekse eğer, bunun Türk askeri olmasını isteriz'' diye konuştu. 
     Elvan, ''Felluce halkının, Türk askerinin bölgeye gelmesini arzu ettiğini ve bunun gerçekleşmesi durumunda çok sevineceklerini'' kaydetti. Elvan, ''Türkiye'nin, fakirlik ve sefalet içindeki halkın birçok sorununu da çözme yolunda olumlu katkılar sağlayabileceğini'' ifade etti. 
     Elvan, ''Amerikalı askerlerin halka karşı birtakım yanlış davranışlar sergilediğini'' belirterek, ''Türk askerinin, halkın tepkisini çeken bu gibi davranışlar içine girmeyeceğinden ve kanunlara uygun davranacağından da emin olduğunu'' söyledi. 
     ''Aralarında Müslümanlık, komşuluk ve kardeşlik bağları gibi birçok ortak yanlarının bulunduğu Türkiye'yi çok sevdiklerini'' vurgulayan Elvan, ''Türk askerlerini bekliyoruz'' ifadesini kullandı. 
     
</TEXT>
</DOC>
