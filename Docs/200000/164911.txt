<DOC>
<DOCNO> 164911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sondun38.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
800 El Kaide üyesi saldırıya hazır bekliyor 
</HEADLINE>
<TEXT>

     BM'nin hazırladığı, gelecek hafta yayımlanacak bir raporda, El Kaide örgütünün yaklaşık 800 üyesinin ekonomik ve turistik hedeflere saldırmaya hazır olduğu kaydedildi. 
     Raporun Fransız danışmanlarından Roland Jacquard, bir Fransız televizyonuna yaptığı açıklamada, El Kaide'nin lideri Usame Bin Ladin'in, ABD'nin Kasım 2001'de Kabil'de Taliban rejimini devirdiği operasyondan önce ''örgüt içindeki üçüncü kuşağı'' Afganistan dışına gönderdiğini söyledi. 
     ''BM Güvenlik Konseyi'nin gelecek hafta yayımlanacak raporu el Kaide'nin üçüncü kuşağının oluşumunu gösterecek'' diyen Jacquard, raporda, Bin Ladin'in 11 Eylül'den önce, ABD'nin Afganistan'a saldırı düzenleyeceğini tahmin ettiğinin ve El Kaide'nin önde gelen 800 savaşçısını dışarıya gönderdiğinin yer aldığını kaydetti. 
     Jacquard, Afganistan dışına çıkarak çeşitli ülkelere dağılan yüzlerce EL Kaide üyesinin, milis eğitimi alan, ''entelektüel'' ve kendi kararlarıyla eyleme geçebilen kişiler olduklarını belirtti. 
     İstihbarat servisleri için bu kişilerin izin sürmenin giderek daha da zorlaştığını ifade eden Jacquard, son derece tehlikeli olarak nitelenen bu El Kaide üyelerinin gelecekteki saldırı hedefleri olarak büyük olasılıkla ekonomik ve turistik tesisleri seçtiklerinin tahmin edildiğini kaydetti. 
     
</TEXT>
</DOC>
