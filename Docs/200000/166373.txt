<DOC>
<DOCNO> 166373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko12.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Petlas'ta 2 Temmuz sabahı grev başlatılacak... 
</HEADLINE>
<TEXT>

     Kırşehir'de kurulu Petlas Lastik Sanayi ve Ticaret A.Ş.'nde çalışan 339 işçinin, 2 Temmuz Çarşamba günü greve başlayacakları bildirildi. 
     Petrol-İş Sendikası Kırıkkale Şube Başkanı Recep Sefer, A.A muhabirine yaptığı açıklamada, ocak ayında başlattıkları toplu sözleşme görüşmelerinden olumlu sonuç alamayınca, işyerinde 2 Temmuz Çarşamba günü greve çıkılması kararını aldıklarını anımsattı. 
     Sefer, kendilerinin grev kararı almaları üzerine işverenin de lokavt ilan ettiğini bildirdi. 
     Grev kararı almalarının üzerinden 1 ay geçmesine rağmen, işverenin daha önceki teklifinde değişiklik olmadığını belirten Sefer, şunları söyledi 
     ''İşveren birinci yıl ilk ve ikinci 6 aylar için yüzde 5'er, ikinci yıl için de her iki 6 ay için yüzde 7.5'er zam önerdi. Bundan önceki, yani 2001-2002 dönemi toplu sözleşmesi Yüksek Hakem Kurulu'nca YHK bağıtlandı. YHK, birinci yıl ilk ve ikinci 6 aylar yüzde 5'er, ikinci yıl birinci ve ikinci 6 aylar için de yüzde 7.5'er zam vermişti. 2001 yılında enflasyon yüzde 59, 2002 yılında da yüzde 30 civarındaydı. Bu kayıplarımızın telafisi mümkün değil. Sendika olarak işverenden birinci yıl ilk ve ikinci 6 aylar için yüzde 15'er, ikinci yıl ise enflasyon oranında zam istedik.'' Sefer, sendika olarak Petlas'ın özelleştiği 1997 yılından beri ''Petlas yaşasın, Kırşehir ve ülke ekonomisi zarar görmesin'' diye sözleşmelerde düşük ücrete razı olduklarını ve gereken özveriyi gösterdiklerini ifade ederek, ''İşverenden afaki bir rakam istemedik. Bugünkü reel alım gücümüzün korunmasını istiyoruz. Gelebileceğimiz son noktaya geldik. Bizi greve götürmek istiyorlarsa bunun sorumlusu biz değil, işverendir. İşveren fabrikayı çalıştırmak istiyorsa, önerilerimize önem vermesi gerekir'' diye konuştu. 
     
</TEXT>
</DOC>
