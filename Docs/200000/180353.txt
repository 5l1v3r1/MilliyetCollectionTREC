<DOC>
<DOCNO> 180353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur36.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkemede de olsa çocuk... 
</HEADLINE>
<TEXT>

     Adana'da, CD işletmecileri arasında çıkan rekabet tartışması sonucu babası öldürülen küçük kız, duruşmada, olanlardan habersiz, çıktığı masanın üzerinde etrafını izleyip oyun oynadı. 
     Adana 3. Ağır Ceza Mahkemesi'nde görülen davanın duruşmasında, tutuklu sanık Mehmet Emin Çoğaç 24 , öldürülen işletmeci Ali Kanko'nun 28 eşi müşteki Hüsne Kanko hazır bulundu. 
     Bir önceki duruşmaya katılmadığı için ifadesi alınamayan Hüsne Kanko, küçük kızı Aleyna ile geldiği duruşma salonunda, sanıktan şikayetçi olduğunu söyledi. 
     İfade verirken ağlayan genç kadın, ''Ben kocamın öldürülmesi olayının etkisinden hala kurtulamadım. 2.5 yaşındaki kızım Aleyna'nın babasına olanlardan haberi yok. Kocamın, CD satışından kaynaklanan rekabet sonucu öldürüldüğünü biliyorum. Böyle bir nedenle bir insanı öldürmek amacıyla tabancayla 4 kez kurşun sıkılmasına anlam veremiyorum'' dedi. 
     Duruşma sırasında annesinin ağlamasına üzülen küçük Aleyna ise daha sonra bulundukları bölümdeki masanın üzerine çıkarak meraklı gözlerle etrafını izlemeye başladı. Masanın üzerinde kendince oyun oynayan ve ayakkabısını çıkararak çorabını çekiştiren küçük kız, daha sonra mahkeme başkanının uyarısı üzerine annesi tarafından bulunduğu yerden indirildi. 
     
     SANIĞIN İFADESİ 

     Sanık Mehmet Emin Çoğaç ise olayın, maktul ve yakınları tarafından yeni açtığı CD dükkanının kapattırılmak istenmesi nedeniyle meydana geldiğini ifade ederek, başka yere taşınmasını söylediklerini söyledi. 
     Çoğaç, olay günü çağırdıkları işyerinde tartıştıklarını ifade ederek, ''Elini masanın altına götürünce üzerimde taşıdığım tabancayı çıkararak ateş ettim'' dedi Mahkeme heyeti, dosyadaki eksiklerin tamamlanması bazı tanıkların dinlenmesi amacıyla duruşmayı erteledi. 
     
</TEXT>
</DOC>
