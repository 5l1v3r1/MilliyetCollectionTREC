<DOC>
<DOCNO> 178813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur56.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar AK Parti önünde eylem yaptı... 
</HEADLINE>
<TEXT>

     Eskişehir'de KESK üyesi bir grup memur, AK Parti İl binasına kadar yürüyerek oturma eylemi yaptı. 
     Öğretmenevi önünde toplanan bir grup kamu çalışanı, AK Parti İl binasına kadar slogan atarak yürüdü. 
     Bina önünde oturma eylemi yapan grup adına konuşan KESK Şubeler Platformu Dönem Sözcüsü Ali Paşa Şanlı, hükümetin memurların haklı taleplerine karşı daha duyarlı davranması gerektiğini belirterek, aksi durumda çalışanların tepkilerinin dozunu artıracağını kaydetti. 
     Parti binası önünde oturma eylemi yapıp ıslık ve alkışlarla hükümeti protesto eden grup, daha sonra olaysız dağıldı. 
     
     KESK EYLEMİNDE GÖZALTINA ALINANLARIN İFADELERİ ALINIYOR 

     KESK'in, Kızılay'da gerçekleştirdiği kitlesel basın açıklaması öncesi çıkan olaylara karıştıkları iddiasıyla gözaltına alınan 19 kişi, savcılık sorgularının ardından tutuklama istemiyle yedek hakimliğe sevk edildi. 
     Ankara Emniyet Müdürlüğü'ndeki sorguları tamamlanan 19 kişi, öğle saatlerinde Ankara DGM'ye getirildi. 
     DGM Savcısı Salim Demirci, 19 kişinin ifadesini aldı. Bu sırada, zanlıların avukatı Selçuk Kozağaçlı da hazır bulundu. 
     Demirci, 19 kişiyi Türk Ceza Kanunu'nun ''yasadışı örgüt üyeliğini'' düzenleyen 168 2. maddesine muhalefet suçundan tutuklama istemiyle yedek hakimliğe sevk etti. 
     Ankara 2 No'lu DGM'nin yedek hakimi Hasan Çatır, 19 kişinin ifadesini aldıktan sonra, savcının talebini karara bağlayacak. 
     
</TEXT>
</DOC>
