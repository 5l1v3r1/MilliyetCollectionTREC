<DOC>
<DOCNO> 171870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/siyaset/siy03.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kardeşler Takımı'yla Kuzey Irak'ta ortak tatbikat 
</HEADLINE>
<TEXT>
   Nerede kalmıştık 
   AP haber ajansı, Türk Özel Kuvvetleri ve Amerikan birliklerinin güvenliği artırmak amacıyla ortak tatbikat yaptığını duyurdu. ABD'nin 101. Hava İndirme Tümeni, "Uday ve Kusay operasyonu"nu yönetmişti 
      DIŞ HABERLER SERVİSİ 

   
   Amerikan Associated Press AP haber ajansı, Musul çıkışlı bir haberinde, Türk Özel Kuvvetleri ve Amerikan birliklerinin Kuzey Irak'taki Irak - Türkiye sınır bölgesinde güvenliği artırmak için ortak eğitim tatbikatlarına başladığını yazdı. Haberde tatbikata katılan Amerikan birliklerinin, Irak devrik devlet başkanı Saddam Hüseyin'in oğulları Uday ve Kusay'ın Musul'da bir eve düzenlenen baskınla ölü ele geçiren 101. Hava İndirme Tümeni'ne bağlı olduğu bildirildi. 
   
   Nasıl yorumlandı 
   Daha önce kamuoyuna duyurulmayan bu gelişme, Dışişleri Bakanı Abdullah Gül'ün Washington temasları sırasında açıkladığı Topluma Kazandırma Yasası'nın TBMM'de kabul edilmesinin ardından bu yasadan yararlanmayı reddeden PKK - KADEK militanlarının ABD'nin yardımlarıyla Kuzey Irak'tan temizleneceğine ilişkin ABD Savunma Bakanı'nın verdiği garantinin bir boyutu olarak yorumlandı. 
   AP'nin, Irak'ın devrik lideri Saddam Hüseyin'in iki oğlu Uday ve Kusay'ın öldürülmelerinin ardından Irak'taki güvenlik durumunu analiz eden haberinde şöyle denildi "Güvenliği artırmak amacıyla, ABD'nin 101. Hava İndirme Tümeni birlikleri, Türk - Irak sınırı boyunca, Türk Özel Kuvvetleri ile, düzenli eğitim tatbikatlarına başladı. Türk - Irak sınırı, daha önce bölücü Kürtlerce, Türk hedeflerine saldırılar için toplanma bölgesi olarak kullanılıyordu." 
   
   Endişeli 
   AP muhabiri Borzou Daraghi haberini 101. hava İndirme Tümeni'nin komutanı Tümgeneral David Petreaus'tan aldığı bilgilere dayandırdı. Tümgeneral Petreaus'la bir araçta sohbet eden muhabir, komutanın, Uday ve Kusay'ın öldürülmelerinin kuzey Irak'ta ve özellikle Musul bölgesinde süren nispi sükuneti bozmasından endişe duyduğunu aktardı. 
   Başarıları filmlere konu olan 101. Hava İndirme Tümeni'nin İkinci Dünya Savaşı'ndaki maceraları Steven Spielberg'ın yapımcılığında "Kardeşler Takımı" Band of Brothers adıyla TV dizisi yapılmıştı. 
   
   
</TEXT>
</DOC>
