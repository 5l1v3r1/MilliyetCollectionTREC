<DOC>
<DOCNO> 179739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun11.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Holbrooke "1922'de kurulan Irak sınırları yanlıştı" 
</HEADLINE>
<TEXT>

     ABD'de eski başkan Bill Clinton döneminde, eski Yugoslavya'nın parçalanması sırasında Başkan'ın özel temsilciliğini yürüten ve bir dönem ABD'nin BM'deki daimi temsilcisi olan Richard Holbrooke, ''aslında üç ayrı parçadan oluşan Irak'ın 1922 yılında yanlış sınırlarla kurulduğunu'' savundu. 
     Holbrooke, Fox News televizyonuna verdiği demeçte, ''bu yanlışın, 1991'de eski Başkan baba George Bush tarafından Türkiye ile çalışılarak çözümlenebileceğini, ancak bunun yapılamadığını'' ileri sürdü. 
     Richard Holbrooke, Irak'ın geleceğine ilişkin olarak da bu ülkeden, aralarında Türkiye'nin de bulunduğu komşuları tarafından ''parçalar koparabileceğini'' iddia etti. 
     Sunucu Tona Snow'un, Irak'ın iki-üç parçaya bölünmesi ihtimali olup olmadığını sorması üzerine Holbrooke, ''Irak dediğimiz ülke, 81 yıl önce, yani 1922'de dönemin İngiltere Başbakanı Winston Churchill ve diğerleri tarafından Kahire konferansında kuruldu. Irak, kesinlikle şu anki uluslararası sınırları içinde kurulmamalıydı. Osmanlılar, Kürtleri, Sünnileri, Şiileri 400 yıl boyunca üç ayrı vilayet halinde, yani Musul, Bağdat ve Basra olarak yönetti. Bu doğru çözümdü. Ancak daha sonra İngilizler yanlış yaptı. Biz de Birinci Dünya Savaşı'ndan sonra yaratılan sınırlara sadık kaldığımız için, bu mesele bize miras kaldı'' diye konuştu. 
     Irak ile eski Yugoslavya arasında benzerlikler kuran Richard Holbrooke, sunucu Snow'un, ''Churchill'in yaptığı bu hatayı ABD yönetiminin düzeltmesi gerekiyor mu'' diye sorması üzerine, ''Sanırım 1991'de ilk Bush yönetimi, Türklerle çalışarak bunu çözebilirdi'' dedi, ancak ayrıntı vermedi. 
     Holbrooke, iddiasını şöyle sürdürdü 
     ''İsteksiz şekilde de olsa şuna ikna oldum ki, Irak'ın bütün komşuları, ki buna NATO müttefiki Türkiye ile Suudi Arabistan, İranlılar ve Suriyeliler dahil, Irak'tan parçalar koparmaya başlayabilir. Sonunda da Irak, Kongo gibi komşuları tarafından yenilerek, geriye kalan orta kısmında teröristlerin bulunduğu bir duruma dönüşebilir. Dolayısıyla üzüntüyle şunu söyleyebilirim ki, Churchill'in 1922'de yaptığı hatayı düzeltmenin zamanı geçti.'' 
     
</TEXT>
</DOC>
