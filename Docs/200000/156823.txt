<DOC>
<DOCNO> 156823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sondun28.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege kızışıyor.. Atina, Ege'deki ''ihlal'' suçlamasını AB'ye götürdü 
</HEADLINE>
<TEXT>

     Atina'nın Türk savaş uçaklarının Ege'de bulunduğunu öne sürdüğü ihlaller konusunda AB Komisyonu'na bilgi verdiği açıklandı. Ancak Genelkurmay Başkanlığı bugün yaptığı yazılı açıklamada, Türk F-16 uçaklarının, Yunanistan'a ait savaş uçakları tarafından taciz edildiğı bildirildi. 
     Yunanistan Dışişleri Bakanlığı Sözcüsü Panos Beglitis, yaptığı basın toplantısında, Yunanistan Dışişleri Bakanı Yorgo Papandreu'nun AB Komisyonu'nun genişlemeden sorumlu üyesi Günter Verheugen'e Türkiye'nin Ege'deki faaliyetlerini konu alan bir yazı verdiğini söyledi. 
     Atina'nın AB'ye ilk kez ihlaller konusunda yazılı olarak bilgi verdiğinin altını çizen Beglitis, ''metinde, Türkiye'nin Atina FIR hattı trafik kurallarını çiğnemesi ve Yunan hava sahasını ihlallerine ilişkin detayların bulunduğunu, ayrıca Triena adlı tatbikatta yaşanan olayın yaratabileceği tehlikelere ağırlık verildiğini'' belirtti. 
     Atina, 2 Türk F-16 savaş uçağının önceki gün öğle saatlerinde Yunan deniz ve hava kuvvetlerinin Midilli ile Limni adaları arasında yaptığı ''Triena'' kod adlı tatbikatın hava sahasına girerek, tahrik edici hareketlerde bulunduklarını öne sürmüştü. Atina'nın AB Komisyonu'na Türkiye'nin Ege'deki faaliyetleri konusunda bilgi vermeyi sürdüreceğini de açıklayan Beglitis, komisyonun aday ülkeleri değerlendiren AB kurumu olduğuna da dikkati çekti. 
     Yunanistan'ın bölgede barış ve istikrarın korunması yönündeki politikasını sürdüreceğini kaydeden Beglitis, ''Türkiye'nin izlediği politikanın ise AB'ye aday bir ülkeye yakışmadığını'' söyledi. 
     Beglitis, Yunanistan'ın Ankara Büyükelçiliği'nin önümüzdeki günlerde Türk Dışişleri Bakanlığı nezdinde Türkiye'nin Ege'deki faaliyetlerini protesto edeceğini söyledi. 
     
     "TÜRKİYE BARIŞI TEHDİT EDİYOR" 

     Yunanistan Hükümet Sözcüsü Hristos Protopapas, Türkiye'nin Ege'de izlediği tavrın barışı tehdit ettiğini iddia etti. 
     Protopapas, yaptığı basın toplantısında, ''Türk savaş uçaklarının Ege'de yaptığı ihlaller'' konusunda Yunanistan Dışişleri Bakanı Yorgo Papandreu'nun AB Komisyonu'nun genişlemeden sorumlu üyesi Günter Verheugen'e bilgi verdiğini belirtti. 
     Papandreu'nun bu girişimini ''çok olumlu'' bir yaklaşım olarak niteleyen Protopapas, ''Türkiye AB üyeliği için başvurdu, ancak üyelik için gerekli kriterler arasında Türkiye'nin Ege'deki tavrı da bulunuyor. Bu tavır barışı tehdit ediyor'' dedi. 
     Sorular üzerine, Yunanistan'ın Türkiye politikasını değiştirmediğini belirten Protopapas, Atina'nın Türkiye'nin AB perspektifini desteklediğini, ''ancak Ankara'nın Avrupa'da geçerli kurallara uyması gerektiğini'' kaydetti. 
     Atina'da yayımlanan Krama dergisinde çıkan ve F-16 tipi bir Türk savaş uçağının 1996 yılının Nisan ayında bir Yunan Mirage 2000 savaş uçağı tarafından düşürüldüğü iddiasını içeren habere de değinen Protopapas, bu iddianın gerçeği yansıtmadığını söyledi. 
     
     ERDOĞAN VE GÜL'E İLETİLDİ 

     Bu arada, Papandreu'nun Meis adasında yapılan gayrı resmi AB toplantısında Başbakan Yardımcısı ve Dışişleri Bakanı Abdullah Gül'e, Atina'nın Türkiye'nin Ege'deki faaliyetlerini durdurması isteğini aktardığını ifade eden Beglitis, Yunanistan Başbakanı Kostas Simitis'in de Başbakan Recep Tayyip Erdoğan ile Belgrad'da yaptığı görüşmede bu konuyu gündeme getirdiğini kaydetti. 
     ''Ege'de yarattığı gerginliğin'' Türkiye'nin AB perspektifini olumsuz etkileyeceğini de belirten Beglitis, '' Türk yetkilileri artık değişik bir dönem yaşandığını fark etmeliler. Türkiye'nin bu tavrı Avrupa'daki yaklaşıma uymuyor. Türkiye, önümüzdeki dönemde AB'ye üye olmak istiyorsa bu tutumunu değiştirmelidir'' dedi. 
     Öte yandan, yayın yaşamına bugün başlayan Krama adlı dergide yer alan bir Türk savaş uçağının Yunan savaş uçaklarınca düşürülmüş olduğu iddiasını içeren habere sorular üzerine değinen Beglitis, bu konuda bilgisi olmadığını söyledi. 
     Dergi, 1996 yılının Nisan ayında bir Mirage 2000 tipi Yunan savaş uçağının, it dalaşına girdiği Türk F-16 savaş uçağını düşürdüğünü öne sürdü. 
     Krama dergisi, olayın yaşandığı dönemde, Türk uçağının motor arızası nedeniyle düştüğü yolunda yapılan resmi açıklamaların ise gerçeği yansıtmadığını iddia etti. 
     
     YUNAN BASINI 

     Türkiye'nin son günlerde Ege'deki ''ihlallerini'' artırmasının Atina'ya mesaj niteliği taşıdığı değerlendirmesini yapan Yunan basını, ''Türkiye'nin Ege'deki Yunan egemenliğini sorguladığını'' yazdı. 
     Ankara'nın Türk-Yunan ilişkilerinde yeni bir kriz dönemine girilmesini arzu ettiğini öne süren gazeteler, Kıbrıs Rum kesiminin AB üyeliğinin üye ülkelerin parlamentoları tarafından onaylanacak olması ve Helsinki zirvesi kararları gereği Ege sorunlarının 2004 yılı sonuna kadar çözülmesi ya da Uluslararası Lahey Adalet Divanı'na götürülmesi gereğinin Türkiye'yi hırçınlaştırdığını savundular. 
     Türk savaş uçaklarının Ege'deki Yunan hava sahasını ''2000 yılında 440, 2002 yılında 3200 ve bu yıl 1500 kez ihlal ettiklerini'' öne süren Yunan basını, Türk ve Yunan savaş uçaklarının girdikleri it dalaşı sayısının ise 2000 yılında 30'ken 2002'de 1000'i aştığını, bu yıl ise 450'yi bulduğunu ileri sürdü. 
     Gazeteler, Türkiye'nin tavrının Atina'nın uyguladığı politikayı gözden geçirmesi gereğini doğurduğunu da savundular. 
     
     YUNAN SAVAŞ UÇAKLARINDAN TÜRK F-16'LARINA TACİZ... 

     Yunanistan'a ait savaş uçaklarının, Ege Denizi'nin uluslararası hava sahasında Türk F-16 uçaklarına tacizde bulunduğu bildirildi. 
     Genelkurmay Başkanlığı Genel Sekreterliği Şehit Gazeteci Hasan Tahsin Basın Bilgi Merkezi'nden yapılan açıklamaya göre, Yunanistan tarafından 13 Mayıs 2003 Salı günü Ege Denizi'nin Limni ve Midilli adaları bölgesinde icra edilen tatbikat esnasında, NOTAM'lı saha dışında bulunan Türk F-16 uçakları, Yunanistan'a ait savaş uçakları tarafından taciz edildi. 
     Açıklamada, şöyle denildi 
     ''Ege Denizi'nin uluslararası hava sahasında ve NOTAM'lı saha dışında bulunan Hava Kuvvetleri Komutanlığı'na ait unsurlarımıza karşı yapılan tacize, Türk uçaklarınca gerekli reaksiyon gösterilmiştir. 
     Yunan uçaklarının bu tacizinin Ege'de doğurabileceği tehlikeli sonuçlar ilgili makamlara bildirilmiştir.'' 

     
</TEXT>
</DOC>
