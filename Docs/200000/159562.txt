<DOC>
<DOCNO> 159562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur20.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li milletvekilinin oğlu, trafik kazası sonrası kavgaya karıştı 
</HEADLINE>
<TEXT>

     İzmir'de meydana gelen trafik kazası sonrasında kavga çıktı. Kavgaya, bir milletvekilinin oğlu da karıştı. 
     Alınan bilgiye göre, gece, Küçükyalı semti Mustafa Kemal Sahil Bulvarı'nda, Murat Kadıoğlu yönetimindeki 35 CAD 66 plakalı otomobil, kırmızı ışıkta duran Büyükşehir Belediyesi Engelliler Masası Koordinatörü Süleyman Er'in kullandığı 35 SE 223 plakalı otomobile arkadan çarptı. 
     Kazada, Süleyman Er'in kızı Gülşah Er, otomobilde sıkıştı. Olay yerine gelen Arama Kurtarma Sağlık AKS 110 ekipleri tarafından araçtan çıkarılan Gülşah Er'in durumunun iyi olduğu öğrenildi. 
     Bu sırada Murat Kadıoğlu'nun yanına arkadaşları, CHP Manisa milletvekili Ufuk Özkan'ın oğlu Cihan Özkan 22 , Cihan Şekerci 23 , Şeref Ünbay 22 ve Serkan Yünlü 25 geldi. 
     Bu arada, alkollü olduğu bildirilen Murat Kadıoğlu ile çevredeki araç sürücüleri arasında kavga başladı. Kavgaya, Özkan, Şekerci, Ünbay ve Yünlü de katıldı. Kavgayı ayırmaya çalışan ESHOT otobüs şoförü Ali Uysal da darp edildi. 
     Olay yerine gelen polis ekipleri, kavgaya karışanları karakola götürdü. İzmir Büyükşehir Belediyesi Engelliler Masası Koordinatörü Süleyman Er ile ESHOT şoförü Uysal, darp edildiklerini iddia ederek şikayetçi oldu. 
     Adli Tıp Kurumu'na gönderilen gençlerden Serkan Yünlü dışındakilerin 90 ile 120 promil arasında alkollü oldukları tespit edildi. 
     Güzelyalı Karakolu'nda işlemleri tamamlanan Kadıoğlu, Özkan, Şekerci, Ünbay ve Yünlü serbest bırakıldı. Bu kişilerin haklarında ''darp sonucu yaralama'' olayına karıştıkları iddiasıyla evrak düzenlenerek İzmir Cumhuriyet Başsavcılığı'na gönderileceği bildirildi. 
     
</TEXT>
</DOC>
