<DOC>
<DOCNO> 187388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/magazin/amag.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk 'aslanları' ödüllerini aldı 
</HEADLINE>
<TEXT>

   Cannes Lions Uluslararası Reklam Festivali'nde Türkiye'yi başarıyla temsil eden reklam ajanslarının ödülleri, Doğan Medya Center'da törenle verildi 
      EKONOMİ SERVİSİ 
   
   Reklam dünyasının en prestijli yarışması Cannes Lions Uluslararası Reklam Festivali'nde dereceye giren Türk reklam ajansları, ödüllerini önceki gece Doğan Medya Center'da düzenlenen törenle aldı. 
   İş Bankası'nın Gümüş Aslan kazanan çalışmasını temsilen Rafineri Ajans yaratıcı ekibinden Murat Arlı ve Karpat Polat ile Basın kategorisinde Volkswagen için hazırlanan 'Babalar Günü' isimli çalışmayla Bronz Aslan alan Medina Turgul DDB yaratıcı grubundan Ferit Yantur ve Kerem Özkut'a ödüllerini, Milliyet Gazetesi Genel Yayın Yönetmeni Mehmet Yılmaz verdi. 
   
   'Türkiye'ye hayranız' 
   Festivalde finale kalan, Cafe Del Mondo için Rafineri Ajans'ın ürettiği 'Böğürtlenli' başlıklı çalışma ile OMD'nin Pepsi Twist ve Siemens için hazırladığı çalışmalar da birer şiltle ödüllendirildi. 
   Reklam ve iş dünyasından 600 kişi kadar katılımın olduğu ödül gecesine Doğan Holding Yönetim Kurulu Başkanı Aydın Doğan, Milliyet Gazetesi İcra Kurulu Başkan Yardımcısı Hanzade Doğan ve Doğan Yayın Holding CEO'su Mehmet Ali Yalçındağ da katıldı. Cannes Lions Uluslararası Reklam Festivali Başkanı Roger Hatchuel ise gönderdiği mesajda, 2002'deki törende Türkiye'deki enerjiye hayran kaldığını belirterek, gelecek sene Türkiye'ye geleceği sözünü verdi. 
   Açılış töreninde Renault Mais Genel Müdürü İbrahim Aybar ve Ajans Ultra Kurucu Ortağı ve Kreatif Direktörü Hakkı Mısırlıoğlu da birer konuşma yaptı. 
   
   Habif Milliyet, reklam sektörünü dünyayla buluşturdu    Reklam ajansı başkanları, yaratıcı yönetmenleri ve iş dünyasından üst düzey yöneticileri bir araya getiren Doğan Medya Center'daki Uluslararası Cannes Lions Reklam sergisinin açılış töreninde konuşan Milliyet Reklam Grup Başkanı Viki Habif, 2002'de festivalin Türkiye temsilciliğini alarak, Türk reklam sektörünü uluslararası bir 'network'e kavuşturduklarını söyledi. Cannes Lions'da ilk kez Türk reklam ajanslarının da ödül aldığına dikkat çeken Habif, festivale katılımın artmasıyla alınacak ödüllerin sayısının da çoğalacağını belirtti. Milliyet'in 'Genç Yaratıcılar' yarışmasının ana sponsorluğunu üstlenmeye devam edeceğini vurgulayan Habif, Doğan Medya Center'da açılan serginin Cannes Lions Festivali'ne gidemeyen reklam profesyonelleri ile bu konuda eğitim gören gençleri hedeflediğini de belirterek, bu serginin her yıl İstanbul'da yapılacağını söyledi. Habif, ayrıca bu yıl ilk öğrencilerini kabul eden Lions Akademiye'de bir Türk öğrenci gönderdiklerini sözlerine ekledi. 
   
   Dünyanın en yaratıcı reklamları DMC'de    Ödül töreniyle birlikte, Cannes Lions Festivali'nde derece alan toplam 432 eserin yer aldığı sergi de, Doğan Medya Center'da açıldı. Televizyon, basın, açıkhava medya planlama, internet ve doğrudan pazarlama alanlarında ödül olan dünyanın en yaratıcı reklamlarının yer aldığı sergi, 10 Ekim'e kadar Doğan Medya Center'da ziyaret edilebilecek. Sergide, 2003 yılında altı dalda büyük ödül alan Playstation, Kiwicare, IKEA, Jim Beam, Archipelago ve Nike Europe ile Volvo reklam kampanyaları da yer alıyor. 
   
   
</TEXT>
</DOC>
