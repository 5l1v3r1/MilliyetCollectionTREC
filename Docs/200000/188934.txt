<DOC>
<DOCNO> 188934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/spor/spo06.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Antep usulü 0-0 
</HEADLINE>
<TEXT>

   Kırmızı-Siyahlılar, Hapoel Tel Aviv karşısına 1-0'ın avantajıyla çıktı, galip gelebileceği maçta birçok pozisyonu harcadı. Golsüz beraberlikle işi bitiren takımımız, UEFA Kupası'nda tur atladı 
      
   Hollanda'da oynadılar 
   UEFA Kupası'nda üçüncü kez Türkiye'yi temsil eden Gaziantepspor, dün Hapoel Tel Aviv ile 0-0 berabere kaldı, tur atladı. Rakibi karşısına, ilk maçta sağladığı 1-0'lık galibiyetin avantajıyla çıkan Kırmızı - Siyahlılar, İsrail'deki terör olayları nedeniyle rakibiyle Hollanda'da karşılaştı. Üstün bir futbol ortaya koyan ekibimiz, birçok pozisyonu değerlendiremedi, galibiyeti kaçırdı. 
   
   Avrupa'da ilk kez 
   İLK yarının uzatma dakikalarında Lazarov'un sağ kanattan gelen ortasına vuran İbrahim'in şutu direkten döndü. Rakibin en tehlikeli atağı ise 83'te oluştu. Rosen'in uzaktan vuruşunu Johnson güçlükle dışarı attı. Karşılaşma golsüz sonuçlanırken, Gaziantepspor da UEFA Kupası'nda ilk kez ikinci tura çıktı. Bundan önce Alaves ve yine Hapoel Tel Aviv ile karşılaşan ekibimiz, ikisinde de tura veda etmişti. 
   
   İçindeki Fener aşkı bambaşka    FENERBAHÇE'DEN eski takımı Gaziantepspor'a giden Johnson, dün sahanın en iyisi olarak kendini gösterdi. Maç sonrasında tur sevincini tribündeki gurbetçilerle paylaşan Ganalı futbolcu, formasını bir taraftara hediye ederken, buna karşılık onda bulunan Fenerbahçe kaşkolunu aldı ve Sarı-Lacivertliler'e olan sevgisini bir kez daha gösterdi. 
   
   'Kariyerimin en önemli maçıydı'    GAZİANTEPSPOR ile birlikte Avrupa'da ilk kez tur atlamanın mutluluğunu yaşayan Teknik Direktör Nurullah Sağlam, karşılaşmanın ardından büyük bir sevinç yaşadı. Kariyerindeki en önemli maça dün çıktığını ifade eden Sağlam, "Girdiğimiz pozisyonları değerlendirseydik turu gollerle geçecektik. Bu başarıyı, maça gelip bizi destekleyen gurbetçilere armağan ediyorum. Bundan sonra önümüze bakacağız" diye konuştu. 
   
   
</TEXT>
</DOC>
