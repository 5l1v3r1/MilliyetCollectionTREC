<DOC>
<DOCNO> 177061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur39.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İmarbank soruşturmasında yeni gelişmeler... 
</HEADLINE>
<TEXT>

     Avukat Turgut Tavşanoğlu'nun, İmarbank Off Shore Limited Şirketi'nin avukatlık hizmetlerini yürüten Tavşanoğlu Hukuk Bürosu'na konulan ihtiyati tedbirin kaldırılması yolundaki istemi, üst mahkemece kabul edildi. 
     Şişli 5. Asliye Ceza Mahkemesi'nce verilen kararda, Tasarruf Mevduatı Sigorta Fonu'nun TMSF , İmar Bankası'nda yapılan çalışmalar sonucu sigortaya tabi mevduatın 726 trilyon 900 milyar lira olduğunu bildirdiği kaydedildi. 
     Kararda, Pamukbank'a yapılan başvurularda ise 11 Ağustos 2003 tarihi itibariyle 4 katrilyon 128 trilyon 898 milyar 367 milyon 154 bin 590 liralık hasep girişi yapıldığının belirtildiği anlatıldı. 
     TMSF'nin başvurusunda, Tavşanoğlu Hukuku Bürosu'nun 10 milyar liraya kadar hesabı bulunan İmarbank off shore mudilerine paralarını vereceğini duyurduğunu ve ödemelerin bir kısmının yapılmaya başlandığı ifade edilen kararda, bu büronun Uzan Grubu adına hareket ettiği belirtilerek, 4969 sayılı kanunun 2. maddesinin 2. fıkrasına göre tedbir konulmasının istendiği kaydedildi. 
     Kararda, Şişli 2. Sulh Ceza Mahkemesi'nin de, Turgut Tavşanoğlu'nun yetkilisi olduğu Tavşanoğlu Hukuk Bürosu ile ilgili olarak tedbir kararı verdiği hatırlatıldı. 
     
     AVUKATIN İTİRAZI 
     Turgut Tavşanoğlu'nun itirazında ise, İmarbank Off Shore Limited Şirketi'nin 11 Temmuz 2003 tarihinde vekaletini aldığı, Avukatlık Kanunu'nun 12. maddesine göre hareket ettiği belirtilen kararda, alınan tedbir kararı nedeniyle emniyet mensupları tarafından bürosunun işgal edildiğini belirttiği anlatıldı. 
     Avukat Tavşanoğlu'nun ayrıca, avukatlık faaliyeti yapmasının engellendiğini, Adalet Bakanlığı'nın izni olmadan hakkında soruşturma yürütülemeyeceğini, bürosu ve konutunda ancak mahkeme kararıyla savcı ve baro temsilcisinin katılımıyla arama yapılabileceğini, İmar Bankası ile hiçbir ilgisinin olmadığını ve 4969 sayılı Kanunun geçici 2. maddesi uyarınca hakkında tedbir kararı verilmesinin mümkün olmadığını anlattığı belirtilen kararda, söz konusu yasa maddesine ilişkin açıklama yapıldı. 
     Cumhuriyet savcısının itirazın reddedilmesini istediği ifade edilen kararda, Tavşanoğlu Hukuk Bürosu yetkilileri hakkında tedbir kararı alındığı, bu kararın açıkça hangi kişi hakkında verildiğinin belirlenmemiş olması, Tavşanoğlu Hukuk Bürosu yetkilisi avukat Turgut Tavşanoğlu'nun İmar Bankası ile ilgili avukatlık mesleği dışında işlemler yaptığı konusunda ve aleyhine tedbir konulmasına ilişkin herhangi bir delil bulunmaması nedeniyle itirazın yerinde görüldüğü ve tedbirin kaldırılmasına karar verildiği belirtildi. 
     Şişli Adliyesi'nde karara ilişkin basın mensuplarının sorularını cevaplandıran avukat Tavşanoğlu, bu aşamada Bankacılık Düzenleme ve Denetleme Kurumu'nun BDDK izni olmadan off shore ödemelerini yapamayacaklarını belirterek, BDDK yetkilileriyle önümüzdeki hafta görüşeceğini söyledi. 
     
     AVCI ANKARA'YA DÖNDÜ 
     Bu arada, Şişli Adliyesi'ne gelen İstanbul Emniyet Müdürlüğü Mali Şube Müdürü Mustafa Aktaş, İmar Bankası soruşturmasını yürüten Cumhuriyet Savcıları Mecit Ceylan ve Sait Kunt ile bir süre görüştü. 
     Öte yandan, İstanbul'a gelerek 2 gün çalışmalara katılan Emniyet Genel Müdürlüğü Kaçakçılık ve Organize Suçlarla Mücadele Daire Başkanı Hanefi Avcı, bugün Ankara'ya döndü. 
     Mali Şube Müdürlüğü'ne bağlı ekiplerin, Uzanlar'a ait olduğu ileri sürülen Şenlikköy'deki Kök İnşaat'ta başlattıkları incelemelerin ise sürdüğü bildirildi. 
     
</TEXT>
</DOC>
