<DOC>
<DOCNO> 191463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sontur27.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ordu bizim ordumuz ama sorunları millet iradesiyle çözeceğiz" 
</HEADLINE>
<TEXT>

     Büyük Birlik Partisi BBP Genel Başkanı Muhsin Yazıcıoğlu, ''Ordu bizim ordumuz ama sorunları millet iradesiyle çözeceğiz. Demokrasilerde çözüm her zaman sandıktır. Ordu çözüm değildir'' dedi. 
     BBP İstanbul İl Başkanlığı'nca Cumhuriyet'in 80. yıldönümü dolayısıyla Ataköy Ahmet Cömert Kapalı Spor Salonu'nda ''Birlikte Diriliş'' şöleni düzenlendi. 
     Şölende konuşan Muhsin Yazıcıoğlu, Türk milletinin emperyalizme karşı verdiği milli mücadelenin sonunda Türkiye Cumhuriyeti devletinin kurulduğunu dile getirerek, ''Türkiye Cumhuriyeti Devleti, Türk milletinin en önemli kazanımlarından birisidir'' dedi. 
     Oğuz Kağan'dan Alparslan'a, Osmanlı'ya, Gazi Mustafa Kemal'e ve bugünlere uzanan bütün tarihin, Türk tarihi olduğunu kaydeden Yazıcıoğlu, ''Selçuklu bizim, Osmanlı bizim, Türkiye Cumhuriyeti bizimdir. Cumhuriyeti halkın, halkı cumhuriyetin karşısında gösterenler, demokrasiyle cumhuriyeti karşı karşıya getirmek isteyenler, ister din, ister devlet, ister millet adına konuşsun, hepsini reddediyoruz'' diye konuştu. 
     Yazıcıoğlu, şölende partiye yeni katılanlara da rozetlerini taktı. 
     
     ''ORDU BİZİM ORDUMUZ'' 
     Bu sırada basın mensuplarının sorularını yanıtlayan Yazıcıoğlu, bir gazetecinin, dün Ankara'da rektörlerin yürüyüşü sırasında bir grubun ''Ordu göreve'' yazılı bez afiş açmasıyla ilgili yorumunu sorması üzerine, şimdiye kadar birkaç defa ordunun göreve çağırıldığını, ama hiçbirinin ne ülkeye, ne de orduya fayda sağlamadığını söyledi. 
     Yazıcıoğlu, ''Ordu bizim ordumuz ama sorunları millet iradesiyle çözeceğiz. Demokraside çözüm her zaman sandıktır. Ordu çözüm değildir. Böyle gerilim politikalarını tasvip etmiyoruz'' şeklinde konuştu. 
     ''Kıbrıs'tan vazgeçmeyiz, Denktaş seninleyiz'' yazılı dev bir bez afişin salonun tavanına gerildiği şölende ''Alperenler seninle gurur duyuyor'', ''BBP gelecek yüzler gülecek'' sloganları atıldı. 
     Zaman zaman bazı grupların taşkınlık yaptığı şölende, ellerinde İsrail bayrağıyla ''Kahrolsun İsrail'' diyerek koşan bir grup ile şölende sahneye çıkan İlham Gencer'in bozkurt işareti yaptığı iddiasıyla tekbir getirerek tribünlerden salona atlayan grup, partili güvenlik görevlilerince salondan çıkarıldılar. 
     Şölene, Bosna-Hersek'in İstanbul Başkonsolosu Nizara Zlater de katıldı. 
     
</TEXT>
</DOC>
