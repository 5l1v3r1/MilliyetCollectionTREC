<DOC>
<DOCNO> 196798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sondun29.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, PKK'ya karşı ciddi operasyon hazırlığı içinde... 
</HEADLINE>
<TEXT>

     ABD'de bulunan Genelkurmay İkinci Başkanı Orgeneral İlker Başbuğ, Kuzey Irak'taki PKK terör örgütüne karşı ABD'nin ciddi bir askeri operasyon hazırlığı içinde olduğunu bildirdi. 
     Türk-Amerikan Yüksek Düzeyli Ortak Savunma Grubu toplantıları için Washington'da bulunan Orgeneral Başbuğ, bugün Amerikan-Türk Konseyi ATC yetkilileriyle biraraya geldi. 
     Başbuğ, bu toplantının çıkışında gazetecilere yaptığı açıklamada, Türkiye'nin Irak ile ilgili menfaatlerinin iki temele dayandığını belirterek, bunlardan birincisinin Irak'ın toprakları ve politik bütünlüğünün muhafaza edilmesi, ikincisinin ise Kuzey Irak'taki PKK terör örgütünün varlığı olduğunu söyledi. 
     Orgeneral Başbuğ, son ABD Dışişleri Bakanlığı bildirisinin, PKK terörüne karşı bazı ciddi eylemlere girişileceğine işaret ettiğini söyledi ve ''ABD'li yetkililerle görüşmelerimizde şunu ifade ettik Kuzey Irak'taki varlığımızın temel nedeni, kuzey Irak'taki PKK varlığıdır. PKK terör örgütünün varlığı tam istediğimiz anlamda kuzey Irak'ta ortadan kaldırılırsa, tabii ki biz silahlarını teslim etmesini ve teröristlerinin Türkiye'ye teslim olmasını kastediyoruz. Karşı tarafla da bu konuda tam bir mutabakata vardık. Bu gerçekleşirse, bizim kuzey Irak'ta askeri varlığımızı bulundurmamızın nedeni de gayet doğal olarak ortadan kalkacaktır'' dedi. 
     
     PACE TÜRKİYE'YE GELECEK 
     Orgeneral Başbuğ, ''önümüzdeki günlerde, aylarda bu konuda ABD'nin ciddi eylemlere başlayacağını anladığını'' belirterek, ''Aralık'ın ilk haftasında ABD Genelkurmay Başkan Yardımcısı Orgeneral Peter Pace, davetlim olarak Türkiye'ye gelecek. Kendisiyle, PKK'ya karşı yapılacak muhtemel harekatın detaylarını görüşeceğiz. ABD, bu konuda çok ciddi. Pace'in ziyaretini, Avrupa'daki Amerikan kuvvetleri komutan yardımcısının Türkiye'yi ziyareti takip edecek. İki üst düzey Amerikalı yetkilinin gelmesini, ABD'nin ciddiyetinin belirtisi olarak yorumlayabilirsiniz'' diye konuştu. 
     Amerikalılarla görüşmelerde, Türkiye'nin Irak'ta gizli bir programı ve gündeminin olmadığını vurguladıklarını söyleyen Başbuğ, aynı şekilde ABD'nin de, Irak'ın politik ve coğrafi yapısını muhafaza etmek amacının dışında gizli bir planı olmadığını ifade ettiğini anlattı. 
     Orgeneral Başbuğ, ABD'de katıldığı toplantı ve Amerikalı yetkililerle görüşmelerinde, Amerikan tarafına götürülen bütün tekliflere çok sıcak, çok olumlu yaklaşıldığını görmekten memnun olduğunu belirterek, ''Şuna inanıyoruz ki, Türk-Amerikan ilişkileri öyle küçük olaylarla zarar görecek ilişkiler değil. Türkiye ile ABD arasındaki ilişkilere kısa vadeli hedefler açısından bakmayalım. En azından orta ve uzun vadeli ilişkiler açısından bakmamız lazım. Özellikle yaptığımız görüşmelerde Irak ile ilgili durumu görüştük. Türkiye zaten Irak ile ilgili olarak ABD'ye desteğini gösterdi. Neticede bugün bu noktaya geldik'' dedi. 
     Orgeneral Başbuğ, Türkiye'nin, Irak'ta istikrar gücüne askeri katılım dışında yapabileceği çok şeyler olduğunu ve bunları ABD'deki temasları sırasında muhataplarına ilettiğini de söyledi. Başbuğ, ''Bu düşüncemiz çok iyi karşılandı. Irak'ın yeniden yapılanması da dahil, bununla ilgili ABD tarafından yakın bir zamanda teklifleri bekliyoruz'' ifadesini kullandı. 
     Ziyaretinin genel değerlendirmesini yapan Başbuğ, ''Türk-Amerikan ilişkileri köklü ilişkiler. Bunu devam ettirmeliyiz. Ben, ziyaretimden çok memnun ayrılıyorum. Gerçekten karşılaştığımız, çalıştığımız bütün Amerikalı yetkililerden çok olumlu, iyimser, işbirliğine açık bir tutum gördük. Bundan da çok memnun olduğumu ifade edebilirim'' dedi. 
     
     İSTANBUL'DAKİ SALDIRILAR 
     İstanbul'daki bombalı saldırılarla ilgili sorular üzerine Orgeneral Başbuğ, ''Çok üzüntü duydum. Canlarını kaybedenlere rahmet diliyorum. Yaralılara şifa diliyorum. Çok ciddi bir durum. Üçüncü aynı tip olay, Türkiye'de oluyor. Herhangi bir yorum yapacak bilgiye sahip değilim. Gerçekten çok ciddi, önemli olaylarla karşı karşıya kaldığımızı ifade edebilirim. Ama nedir, kim vardır, yorum yapamayacağım'' diye konuştu. 
     Orgeneral Başbuğ, daha sonra ABD Dışişleri Bakanlığı'na giderek, Dışişleri Bakan Yardımcısı Richard Armitage ile biraraya geldi. 
     Bu toplantının ardından, yabancı bir gazetecinin sorusu üzerine Başbuğ, PKK'ya karşı mücadelede operasyon yapılması konusunda ABD ile mutabık kalındığını, ancak zamanlamanın henüz belli olmadığını, ayrıntıların Orgeneral Pace'in ziyareti sırasında görüşüleceğini kaydetti. 
     Başbuğ, Kıbrıs konusunun da, ABD'deki temaslarında genel olarak ele alındığını belirtti. Orgeneral Başbuğ'un bugün Washington'dan ayrılması bekleniyor. 
     
</TEXT>
</DOC>
