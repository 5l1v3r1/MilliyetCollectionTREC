<DOC>
<DOCNO> 175738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo17.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İki efsane artık aramızda yok Rahn ve Emmerich öldü... 
</HEADLINE>
<TEXT>

     Almanya'ya 1954 Dünya Kupası'nı kazandıran golü atan efsanevi futbolcu Helmut Rahn, 73 yaşında öldü. 
     İsviçre'de düzenlenen 1954 Dünya Kupası'nın başkent Bern'de yapılan final maçında, Helmut Rahn'ın zafere götüren golüyle Almanya, Macaristan'ı 3-2 yenerek şampiyonluğu kazanmıştı. 
     Almanya'nın 1954 yılında Dünya Kupası'nı kazandığı takımdan Horst Eckel, Ottmar Walter ve Hans Schaefer yaşıyor. Helmut Rahn, eğer yaşasaydı, cumartesi günü 74 yaşında olacaktı. 
     
     BİRKAÇ SAAT SONRA... 

     Alman futbol camiası, Helmut Rahn'ın ölüm haberinden birkaç saat sonra 1966 Dünya Kupası'nın kadrosunda yer alan Lothar Emmerich'in ölüm haberiyle sarsıldı. 
     İngiltere'de yapılan Dünya Kupası'nın final maçında Federal Almanya Milli Takımı'nın kadrosunda yer alan Emmerich'in uzun süredir kanser tedavisi gördüğü açıklandı. 
     Emmerich'in ölümünden birkaç saat önce de Almanya Futbol Federasyonu, 1954 Dünya Kupası'nın finalinde, şampiyon olan Federal Almanya'ya 2. golü kazandıran Helmut Rahn'ın 73 yaşında öldüğünü bildirmişti. 
     1963-69 yılları arasında Almanya Birinci Futbol Ligi'nde Borussia Dortmund'un formasını giyen Emmerich, 183 lig maçında 115 gol kaydetti. 
     Lothar Emmerich, 1966 Dünya Kupası'nda Birmingham'daki karşılaşmada İspanya'ya karşı müthiş bir gol kaydederek takımının 2. golü Federal Almanya'nın 2-1'lik galibiyetle birinci turu geçmesine neden olmuştu. Emmerich'in attığı bu gol, Almanlar tarafından ''yüzyılın golü'' olarak nitelendirilmişti. 
     Federal Almanya, o kupada finale kadar çıkarak, Wembley Stadı'nda ev sahibi İngiltere ile şampiyonluk için mücadele etmiş, ancak uzatmada 4-2 yenilmişti. 
     Final maçının kadrosunda yer alan Emmerich, o karşılaşmada 5. ve son kez Federal Almanya Milli Takımı'nın formasını giymişti. Emmerich, milli takıma 2 gol kazandırdı. 
     
</TEXT>
</DOC>
