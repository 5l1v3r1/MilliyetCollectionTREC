<DOC>
<DOCNO> 156360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun27.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye 2004 Aralık'a kadar reformları yerine getirebilir" 
</HEADLINE>
<TEXT>

     AB Komisyonu'nun genişlemeden sorumlu Genel Müdürü Eneko Landaburu, Türkiye'nin 2004 yılının Aralık ayına kadar AB ile tüm üyelik müzakerelerini başlatmak için gerekli olan reformları yapacağına inandığını söyledi. 
     Landaburu, Avrupa Politika Merkezi adlı düşünce kuruluşunun düzenlediği bir toplantıda yaptığı konuşmada, ''Türkiye'nin 2004 sonbaharına kadar reformları yerine getireceğini düşünüyoruz. Mevcut hükümetin de bunu yapacağına inanç var. Onlar da Türk hükümeti bunun yapılacağı teşhisimizi paylaşıyor'' dedi. 
     Eneko Landaburu, onyıllardır süren Kıbrıs sorunun çözümünde Türkiye'nin işbirliğinin sadece bir koşul değil, aynı zamanda Ankara'nın AB ile müzakerelere başlama şansını artırmak için gerekli bir adım olduğunu savundu. 
     Adalet ve Kalkınma Partisi'nin ''açıklık'' politikalarını öven Landaburu, ''Önceki hükümetler, ben Ankara'yı ziyaret ettiğimde, 'Burada işkence yok' ya da 'Gazeteciler özgür' diyorlardı. Başbakan Recep Tayyip Erdoğan ise reformlara ihtiyaç olduğunu kabul ediyor'' diye konuştu. 
     Landaburu, AB liderlerinden Türkiye karşısında bulundukları taahhütlere saygı göstermelerini de isteyerek, ''Eğer Türkiye görüşmelere başlamak için gerekli bütün kriterleri yerine getirirse, onlara hala yapılanlar yetersiz dememiz felakat olacaktır'' dedi. 
     AB liderleri 2004 yılının Aralık ayında yapılacak toplantıda Türkiye'nin demokrasi ve insan hakları alanlarında AB standartlarını karşılayıp karşılamadığına karar verecekler. Karar olumlu olursa 2005 yılının ilk 6 ayı içinde görüşmelerin başlamasına onay çıkacak. 
     
</TEXT>
</DOC>
