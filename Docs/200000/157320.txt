<DOC>
<DOCNO> 157320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sonspo24.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal uçuyor 1-2 
</HEADLINE>
<TEXT>

     Birinci Süper Futbol Ligi'nde Beşiktaş, deplasmanda Gençlerbirliği'ni 2-1 yenerek, şampiyonluk yolundaki önemli engellerden birini daha aştı. 
     Beşiktaş, 3 sezondur Ankara'da yenemediği Gençlerbirliği karşısında maça kontrollü başladı. Orta alanda Sergen'in forvete attığı uzun toplarla gol arayan Beşiktaş, bunlarda başarılı olamadı. Siyah-beyazlılar, aradığı golleri, Kaan Dobra'nın 1'i serbest vuruştan olmak üzere 2 güzel şutuyla buldu. 
     Gençlerbirliği ise maçın başında kontrolsüz ataklarla gol ararken, 35. dakikada Thomas'ın kırmızı kartla oyun dışı kalmasından sonra, hücumda daha fazla çoğalarak, beklediği gole 41. dakikada kavuştu. 
     4. dakikada Beşiktaş'ın Sergen ile sol taraftan kullandığı köşe atışından gelen topu ceza alanında eliyle kesen El Saka, penaltıya neden oldu. Atışı Ronaldo kullandı. Kaleci Gökhan, iki hamlede penaltıyı önledi. 
     12. dakikada Pancu'nun sağdan yaptığı köşe atışında gelen top, kaleci Gökhan'ın üstünden geçtikten sonra kale direği dibinde bekleyen Zago'nun ayağına çarparak auta çıktı. 
     16. dakikada Serkan'ın pasıyla ceza alanında topla buluşan Veysel vuruşunu yaptı. Kaleci Cordoba, topu yumruklarıyla uzaklaştırdı. 
     22. dakikada El Saka'nın uzaklaştırmak istediği topu İbrahim kaptı. Bu futbolcunun güzel bir vücut çalımıyla El Saka'dan sıyrıldıktan sonra yaptığı vuruşta, top yandan auta gitti. 
     34. dakikada Gençlerbirliği yarı alanının ortalarından kazanılan serbest vuruşu Kaan Dobra kullandı. Bu futbolcunun doğrudan kaleye gönderdiği sert şutta, top Gökhan'ın solundan ağlarla buluştu 1-0. 
     39. dakikada Sergen'in ceza alanına ortaladığı topu İlhan Mansız son çizgi üzerinden kafayla Kaan Dobra'nın önüne indirdi. Bu futbolcu, topun gelişine çok sert vurarak takımının ve kendisinin 2. golünü kaydetti 2-0. 
     41. dakikada Filip'in serbest atıştan ceza alanına ortaladığı topu, uzak direk dibinde Ahmet Hassan kafayla Beşiktaş filelerine gönderdi ve farkı 1'e indirdi 2-1. 
     Kalan dakikalarda başka gol olmayınca, Beşiktaş ilk yarıyı 2-1 önde tamamladı. 
     Siyah-beyazlılar, ikinci yarıda daha çok savunmayı düşünerek, golü de kontraataklarda bulmaya çalıştı. Bu atakların birçoğunu İlhan Mansız cömertçe harcayınca, konuk ekip farklı skorla kazanabileceği maçtan 2-1'lik galibiyetle ayrıldı. 
     53. dakikada Giunti'nin ceza alanı çizgisi üzerinde kaptığı topla içeri girerken yaptığı plase vuruşta, topu kaleci Gökhan bloke etti. 
     55. dakikada Giunti'nin ceza alanına gönderdiği topun gelişine uygun durumdaki İlhan kötü vurunca, meşin yuvarlak üstten auta çıktı. 
     61. dakikada İbrahim, Gençlerbirliği ceza alanında topu İlhan'a gönderdi. Kaleciyle karşı karşıya kalan bu futbolcu, topun altına vurunca takımını mutlak bir golden etti. 
     63. dakikada Gençlerbirliği'nde Veysel, yerini Bülent'e xx bıraktı. 
     66. dakikada Beşiktaş'ta, Pancu çıktı, yerine Yasin x girdi. 
     70. dakikada Gençlerbirliği'nden Deniz sarı kart gördü. 
     71. dakikada Sergen-Kaan Dobra paslaşmasında Gençlerbirliği ceza alanında topla buluşan Kaan Dobra'nın vuruşunda, meşin yuvarlak az farkla auta çıktı. 
     76. dakikada Gençlerbirliği'nde Youla çıktı, Uğur x oyuna dahil oldu. 
     78. dakikada Beşiktaş'ta Giunti, yerini Tümer'e bıraktı. 
     88. dakikada İbrahim'in ceza alanı içine ortaladığı topa kalenin dibinde İlhan kafayla vuramayınca, Beşiktaş mutlak bir golden daha oldu. 
     Karşılaşmada başka gol olmayınca, siyah-beyazlılar 3 puanı 2 golle alarak başkentten önemli bir galibiyetle ayrıldı. 
     Genelkurmay Başkanı Orgeneral Hilmi Özkök'ün de izlediği karşılaşmada, hakemin bitiş düdüğüyle birlikte sahaya inen Beşiktaş Kulübü Başkanı Serdar Bilgili ve yönetim kurulu üyeleri, Beşiktaşlı taraftarların bulunduğu tribünlerin önünde ''şampiyonluk turu'' attılar. 
     
</TEXT>
</DOC>
