<DOC>
<DOCNO> 164158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko40.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF'den Erol Aksoy'un yatıyla ilgili açıklama... 
</HEADLINE>
<TEXT>

     Tasarruf Mevduatı Sigorta Fonu TMSF , Fatih Altaylı'nın ''Yat Operasyonunu Bir de Benden Dinleyin'' başlıklı yazısına açıklık getirdi. 
     TMSF tarafından yapılan ayrıntılı açıklamada, Rodos Adası'nda ele geçirilerek yurda getirilmesi sağlanan, aynı hakim ortak gruba ait Virgo adlı yat ile yazıda yer alan ve inşası yurtdışında tamamlanan yatın, aynı yat olmadığı bildirildi. Yazıda belirtildiği gibi Marsilya'dan, Türkiye'ye getirilen herhangi bir yat bulunmadığı da ifade edildi. 
     Yazının konusu olan ve halen Fransa'da bulunan yatın, 1 Nisan 1999 tarihinde Erol Aksoy'un Yönetim Kurulu Başkanı bulunduğu bir finansal kiralama şirketi tarafından ısmarlandığı vurgulanan açıklamada, ''bu şirketin ödeme yapmadaki sıkıntıları ve Erol Aksoy'un ek talepleri sonucunda, maliyet bedeli 5 milyon 44 bin 434 Euro seviyesine yükselen yat için, Erol Aksoy'un şirket kaynaklarından ödediği tutar 2 milyon 733 bin 441 eurodur'' denildi. 
     TMSF açıklamasında, şu görüşlere yer verildi 
     ''İktisat Bankası'na ve Fon kapsamındaki diğer bankalara borçları bulunan şirketin yönetim ve denetimi 5 Temmuz 2002 tarihinde, fon tarafından devranılmış ve TMSF Tahsilat Dairesi Başkanı Hasan Tengiz, Yönetim Kurulu Başkanı olarak atanmıştır. Bu işlemden bir süre sonra 31 Temmuz 2002 tarihinde, yatın yapımcı firması, yatın tamamlandığını belirterek, kalan borç tutarının ödenerek yatın teslim alınması yönünde talepte bulunmuşlardır. 
     Yapılan sözleşme uyarınca, yat devralınmadığı takdirde Yatın tersane tarafından satılarak büyük bir olasılıkla piyasa değerinin altında yapımcı firmanın alacağının karşılanması, Yat bedelinin yüzde 10'u tutarında zarar tazminatının talep edilmesi, Gecikme faizi, satış işlemi nedeniyle yüzde 10 aracılık komisyonu gibi, ciddi seviyede maliyet artırıcı unsurlar bulunduğu ortaya çıkmıştır. Çok üstün özelliklere sahip olan ve mal bedelinin yarıdan fazlası ödenmiş bulunan yatın, üretici firma tarafından satışa çıkarılması halinde, çok düşük bir bedelle satılacağı ve üretici firmanın kendi alacağını karşılayacak seviyedeki tekliflere kolaylıkla rıza gösterebileceği, diğer taraftan yukarıda belirtilen tazminat, komisyon gibi ek maliyet unsurları da dikkate alınarak, bakiye bedelin şirkete kullandırılacak kredi ile ödenmesi Fon Yönetim Kurulu tarafından uygun bulunmuştur. 
     
     SADIKOĞLU İLE DANIŞMANLIK SÖZLEŞMESİ 

     Yat, Fon kapsamındaki biri bankadan temin edilen 2 milyon 225 bin Euro kredi ile bedeli ödenmek suretiyle yapımcı firmadan teslim alınmıştır. 
     Sayın Hasan Tengiz tarafından 13-14 Ağustos 2002 tarihleri arasında, Fransa'da yapımcı firma ile yapılan görüşmelerle de, hem teslim tarihinin uzatılması sağlanarak kredi için zaman kazanılmış, hem de yapımcı firma, bazı tazmin taleplerinden vazgeçirilerek toplam 515 bin 477 euro tutarında tasarruf sağlanmıştır. Sayın Tengiz, bu tarihten sonra 10-13 Nisan tarihleri arasında da, yatın satışının sağlanmasına yönelik olarak Fransa'ya gitmiştir. Başkanlık makamının onayı ile gerçekleştirilen her iki seyahatin masrafları finansal kiralama şirketi tarafından karşılanmıştır. 
     Yazıda 'C.S' rumuzuyla yer alan Celal Sadıkoğlu ile şirket arasındaki danışmanlık sözleşmesi, tüm bu gelişmelerden sonra, 7 Ekim 2002 tarihinde imzalanmıştır. Muhtelif kişiler tarafından, yatın satışının engellenmesi için yoğun çaba gösterilmesine, olası alıcılar üzerinde iptal edilmiş mahkeme kararları ve sair kullanılmak suretiyle baskı oluşturulmaya çalışılmasına karşın, söz konusu yatın bir an önce satılması ve fon alacaklarının tahsili için çalışmalara devam edilmektedir. 
     Sonuç olarak, şu anda Fransa'da bulunan yata ilişkin işlemler neticesinde Yatın yok pahasına satışına izin verilmeyerek, inşası için önceki şirket yönetimi tarafından ödenmiş olan 2 milyon 733 bin 441 euronun boşa gitmesi engellenmiş, Yatın yapımcı firma tarafından satılması halinde, ilave muhtelif ceza ve tazminat talepleri nedeniyle finansal kiralama şirketinin borçlu duruma düşmesinin önüne geçilmiş, Bahse konu yazıda da belirtildiği gibi, oldukça değerli olan tahmini bedeli 4-5 milyon euro ve büyük bir bölümü ödenmiş olan yatın finansal kiralama şirketinin varlıkları arasında yer alması tamamen Erol Aksoy'un TMSF'ye olan borçlarının ödenmesinde kullanılmak üzere sağlanmış, Firmanın kredi kullandığı Fon bankalarına ve Fon'a olan borçlarının daha büyük bir kısmının tahsili mümkün hale gelmiştir.'' 
     
     HER ALACAĞIN KENDİNE ÖZGÜ DURUMU VAR 

     Açıklamada, TMSF olarak temel hedeflerinden birinin, Fon kapsamına alınan bankalar sebebiyle oluşan alacakların, en az maliyetle ve en hızlı şekilde tahsil edilmesi olduğu ifade edildi. Bu yapılırken, herbir alacağın kendine özgü durumları da dikkate alınarak işleme tabii tutulduğu vurgulanan açıklamada, kişilere bağlı olmaksızın belli bir politika ve sistem doğrultusunda ve kuruma tanınan yasal sınırlar içinde gerçekleştirilen, tüm bu işlemlerde ve alınan kararlarda hesap verilebilirliğin temel ilke olarak ortaya çıktığı vurgulandı. 
     Bu nedenle, bankacılık sektörü için, son derece önemli olan TMSF ile ilgili haberlerin öncelikle kurum tarafından doğrulanarak yazılmasının toplumsal sorumluluk adına büyük önemi ve gereği olduğunun altı çizildi. 
     
</TEXT>
</DOC>
