<DOC>
<DOCNO> 163858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/yazar/cemal.html </URL>
<DATE> 2003/06/18/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Askerin sivile tabi olması 
</HEADLINE>
<TEXT>

     "Bir albay koltuğunun altında bir dosyayla Maliye Bakanlığı'na gelir, 'İşte bizim bütçemiz' deyip masaya bırakır gider dosyasını... Yıllardır bu böyledir. Genelkurmay kendi bütçesini kendi hazırlar. Kimse karışmaz, sorgulamaz." 
     Şöyle devam etti 
     "Türkiye Büyük Millet Meclisi'nde de durum farklı değildir. Plan ve Bütçe Komisyonu'nun gizli oturumunda okunur, iş biter. Kalem dökümü de yapılmaz. Askeri harcamalar konusunda bazı bakımlardan sıfır denetim söz konusudur." 
     Askerin bütçesi böyle... 
     Bir başka deyişle 
     Şeffaflık yok. 
     Meclis denetimi yok. 
     Oysa, demokrasilerde savunma bütçesinin şeffaf olması ve gerçek anlamda meclis denetiminden geçmesi esastır. Demokrasi açısından özürlü rejim olmaktan kurtulmak istiyorsak, askerin bütçesiyle ilgili bu iki noktanın düzeltilmesi şarttır. 
     Bir başka özürlü konu 
     Milli Güvenlik Kurulu Genel Sekreterliği... 
     Demokrasi deyince temel ilkedir 
     Asker, seçilmiş sivil otoriteye tabidir. Bu temel ilkenin özürlü olduğu siyasal rejimlerde, çarkın işleyişi aksak gidiyor demektir. 
     Bizde durum yıllardır böyle... 
     Türkiye'de MGK Genel Sekreterliği'nin yapısı, yetki alanları ve işleyişi, demokrasilerde asker - sivil ilişkisinin nasıl olmaması gerektiğinin ilginç örneklerinden biridir. 
     MGK Genel Sekreterliği, bir askeri yönetimin, 12 Eylül'ün ürünüdür. Askerin sivile dönük olağanüstü güvensizliğini yansıtır. "Her şeyi ben bilirim " anlayışının izleri vardır bu yasada. 
     Belki de şöyle denebilir 
     MGK Genel Sekreterliği'ni kuran yasada, 12 Eylül'ün de etkisiyle asker kendi rolünü fazlasıyla abartmıştır. 
     Ama artık soğuk savaş geride kaldı. 
     Sivil toplumun sesi daha çok, daha gür çıkıyor, ağırlığı artıyor. Asker - sivil dengelerinin yerli yerine oturması için zamanın çoktan geldiği değişik çevrelerde yüksek sesle tartışılır hale gelmiş durumda. 
     Türk demokrasisini eğer ikinci sınıflıktan kurtarmak istiyorsak, çare yok, MGK Genel Sekreterliği'ni de, askerin bütçesini de doğru raya oturtmak zorundayız. 
     Eminim, askerin kendi içinde de, hem savunma bütçesini, hem MGK Genel Sekreterliği'nin durumunu demokrasi açısından içine sindiremeyenler vardır. 
     Asker - sivil ilişkisini yerli yerine oturtmak zorundayız. 
     Bu her şeyden önce demokrasinin bir gereğidir. Savunma bütçesi şeffaf olmayan, millet adına denetlenmeyen bir rejime demokrasi sıfatı takmak inandırıcı değildir. 
     Askerin, seçilmiş sivil otoriteye tabi olmadığı MGK Genel Sekreterliği gibi kurumlar bir danışma kurulu niteliğine kavuşturulmadıkça, yani kefenin asker boyutu olağan boyutuna indirgenmedikçe, demokrasi olduğumuzu savunmak kolay inandırıcı olamaz. 
     Demokrasinin gereğini yapalım. 
     Bu elbette Türkiye'nin Avrupa Birliği yolunu da açar. 
     Hükümet eğer Altıncı Paket gibi Yedinci'sine de sahip çıkar, TBMM'ye gönderirse doğru yapmış olur. 
     
     

</TEXT>
</DOC>
