<DOC>
<DOCNO> 156827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sondun32.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Matrix'in Morpheus'u "Simyacı"yı beyazperdeye uyarlayacak 
</HEADLINE>
<TEXT>

     Matrix filminde ''Morpheus'' rolüyle ünlenen Hollywood yıldızı Laurence Fishburne, tüm dünyada olduğu gibi Türkiye'de de bestseller listesinde uzun süre ilk sırada yer alan ''Simyacı'' romanını beyaz perdeye uyarlamayı planlıyor. 
     Fishburne, Cannes Film Festivali'nde, en kısa zamanda Brezilyalı yazar Paulo Coelho ile görüşeceğini açıkladı. 
     Filmde hem başrol oynayacağını, hem de rejisör olarak görev yapacağını belirten Fishburne, senaryoyu da yazmak istediğini söyledi. 
     Simyacı romanında, Endülüslü çoban Santiago piramitlerin ayağındaki gizli hazineyi aramak için yola çıkar. Santiago'nun yolunu bulmasına gizemli ve yaşlı bir simyacı yardım eder. 
     Antoine de Saint-Exupery'nin ''Küçük Prens'' romanına benzetilen ''Simyacı'', 1996 yılında okurlarıyla buluştu ve tüm dünyada milyonlarca adet satıldı. 
     
</TEXT>
</DOC>
