<DOC>
<DOCNO> 159953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko10.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası, Türkiye'ye 4.5 milyar dolar vermeyi planlıyor 
</HEADLINE>
<TEXT>

     Dünya Bankası'nın ülke yardım stratejisi CAS çerçevesinde Türkiye'ye, üç yıllık bir süre için en az 4.5 milyar dolar vermeyi planladığı öğrenildi. 
     Bu yıldan itibaren yürürlüğe girecek olan CAS miktarının, 4.5 milyar doların üstüne de çıkabileceği belirtiliyor. 
     Yetkililer Dünya Bankası'nın, Türkiye'ye üç yıl için yapacağı toplam yardımı ifade eden CAS tutarının, henüz teknik görüşmelerin devam etmesi nedeniyle Temmuz ayında kesinleşeceğini ve Eylül ayında da Banka'nın İcra Direktörleri Kurulu'nda onaylanmasının ardından yürürlüğe gireceği ifade ediliyor. 
     CAS'ın, ağırlıklı olarak, ekonomik ve bölgesel kalkınma, eğitim ve sosyal yardım alanlarında yoğunlaşması bekleniyor. 
     
     KREDİLER GELİYOR... 

     Bu arada Dünya Bankası tarafından henüz serbest bırakılmayan krediler üzerinde anlaşmaya varıldı. 
     Alınan bilgiye göre 900 milyon dolarlık kısmı Kamu ve Mali Sektörü Yeniden Yapılandırma PFPSAL-2 , Eylül ayında, Dünya Bankası İcra Direktörleri Kurulu'na sokulacak ve buradan da onaylarak kullanıma hazır hale gelecek. 
     375 milyon dolarlık Ekonomik Reform kredisinin ERL taahhütlerinin yerine getirilmesi için dokuz aylık bir süre verilecek, bu süreç sonunda kredi serbest bırakılacak. ERL'nin miktarının da arttırılabileceği belirtiliyor. 
     100 milyon dolarlık Tarım Reformu kredisinde ise bir sorun bulunmuyor. 
     
     CHHIBBER'IN GÖREV SÜRESİ... 

     Bu arada halen Dünya Bankası Türkiye Direktörü olan Ajay Chhibber'in, Temmuz ayında görevinden ayrılması bekleniyor. 
     Chhibber'a, bundan sonraki görev yeri olarak Rusya'nın önerildiği, fakat Chhibber'in henüz karar vermediği öğrenildi. 

     
</TEXT>
</DOC>
