<DOC>
<DOCNO> 166194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sondun20.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Basra'da maaş gerginliği... 
</HEADLINE>
<TEXT>

     Irak'ın güneyindeki Basra kentinde, maaşlarını alamadıkları için sinirlenen yüzlerce eski Iraklı asker, İngiliz askerlerinin kentteki karargahtan çıkmasını birkaç saat engelledi. 
     Kentteki AFP muhabirine göre, Iraklı askerler, İngiliz ordusunun karargah olarak kullandığı devlet başkanlığı sarayı El Barazniye'nin ana çıkışına dikenli teller ve kocaman taşlar yerleştirdi. 
     Iraklı askerlerin binadan çıkmaya çalışan iki ambulansa taş fırlatması ve ambulansların binaya dönmek zorunda kalmasının ardından bir İngiliz zırhlı aracı ana kapı yakınında mevzilendi. 
     Hiç kimsenin yaralanmadığı olayların sona ermesinin ardından açıklama yapan İngiliz Yüzbaşı Clive Woodman, ''Temsilcileriyle görüştük ve sorun çözüldü. Maaşları Salı günü ödenecek'' dedi. 
     
     BUGÜN GİT, YARIN GEL 
     Iraklı subaylardan Kazım Ayal, ''İngilizler, maaşların dün ödenmesi için söz vermişti. Dün gittiğimizde bize bugün gelmemizi söylediler. Bugün de yarın gelmemizi söylüyorlar. Yalancılar. Sanırım bize para ödememek için ellerinden geleni yapıyorlar'' diye konuştu. 
     Cesim Ali adlı bir başka subay da, ''İngiliz güçlerinin tutumu bizi onlara karşı düşmanca eylemlerde bulunmaya zorluyor. Silahlarımız olduğunu biliyorlar. Bende 5 silah var. Haklarımıza saygı göstermezlerse, İngiliz askerlerini teker teker öldürürüz. Onların yüzünden şu an işsiz ve parasızız'' dedi. 
     Yüzlerce eski Iraklı askerin dün de karargah yakınlarına gelerek maaşlarını istediği ve alamayınca gösteri yaparak bölgeden ayrılmadığı belirtildi. 
     Iraklı askerlere göre, dünkü gösteri sırasında binadan çıkan araçtan inen bir sivil, kaleşnikofla göstericilerin ayaklarının yakınına ateş etti. Kuveytli olduğu sanılan sivilin ateş açması sonucu iki Iraklı asker yaralandı. 
     
</TEXT>
</DOC>
