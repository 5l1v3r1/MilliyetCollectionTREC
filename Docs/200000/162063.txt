<DOC>
<DOCNO> 162063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo30.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler stres attı... 
</HEADLINE>
<TEXT>

     Makedonya milli maçı için BJK Nevzat Demir Tesisleri'nde kampta bulunan A Milli Futbol Takımı teknik heyeti ve oyuncuları, kendileri için düzenlenen barbekü partisine katıldı. 
     Tesislerde düzenlenen partiye futbolcuların yanı sıra, Futbol Federasyonu Başkanı Haluk Ulusoy, federasyon yönetim kurulunun bazı üyeleri, Beşiktaş Kulübü İkinci Başkanı Hüsnü Güreli ve futbol takımı menajeri Sinan Engin de katıldı. 
     Federasyon başkanı Ulusoy, yemek sonrası yaptığı açıklamada, İngiltere'yi Türkiye'de kesinlikle yeneceklerini iddia ederek, ''İngiltere, Türkiye'den mağlup olmadan gitmeyecek. Çünkü ben futbolculara sonuna kadar güveniyorum. Ayrıca bize destek veren milyonlarca insan var. Verdikleri ve verecekleri destekle dünyada kim olursa olsun yeneriz. Başarıya açız ve başarıya ihtiyacamız var. İnandıktan sonra da yenemeyeceğimiz takım yok'' diye konuştu. 
     
     FUTBOLCULAR UMUTLU 
     A Milli Futbol Takımı oyuncuları da, Makedonya maçı için umutlu konuştular. 
     Kaptan Bülent Korkmaz, Makedonya maçının çok zor geçeceğini belirterek, ''Ancak bizler zorlukları aşacak güçteyiz. Arkadaşlarımla tamamen bu maça konsantre olup, kazanmak istiyoruz'' dedi. 
     Bülent, Slovakya'da kazanmalarına rağmen, bazı arkadaşlarının eleştirilere uğradığını belirterek, ''Örneğin, ben kendimi bildim bileli Hakan Şükür'e eleştiriler yapılır. Hakan uzun bir aradan sonra oynamasına rağmen çıktı koştu, mücadele etti ve takıma yararlı oldu. Aynı şekilde kendi takımlarında forma giyemeyen arkadaşlarım da bu dezavantajlarına rağmen iyi mücadele ettiler. Bu eleştirilere anlam vermek güç'' diye konuştu. 
     Slovakya maçında milli takımı galibiyete taşıyan golü atan Nihat Kahveci ise, Makedonya maçının kendileri için final havasında geçeceğini vurgulayarak, ''Artık bizim kaybetmeye tahammülümüz yok. Bu maçı kazanıp, sonra da İngiltere ile grup birinciliği için oynamak istiyoruz'' ifadelerini kullandı. 
     
     İNGİLTERE MAÇININ YERİ 
     Ay-yıldızlı ekibin Ekim ayında Türkiye'de yapacağı İngiltere maçının hangi kentte oynanacağı konusu, Makedonya maçından sonraya bırakıldı. 
     Milli Takımlar Teknik Direktörü Şenol Güneş, bu maçın yapılacağı yeri kendisinin belirleyeceğini kaydederek, ''Ancak şu anda bu konu gündemimizde değil. 30 Haziran'a kadar da süremiz var. Federasyon başkanımız ve yönetimle biraraya gelip, 30 Haziran'a kadar hangi kentte oynanacağına karar vereceğiz'' dedi. 
     Futbol Federasyonu Başkanı Haluk Ulusoy ise, Türkiye'de her kentin, maçın kendi statlarında oynanmasını istediğini vurgulayarak, ''Ancak şu anda bizim tek gündemimiz Makedonya maçı. Bu maç geçtikten sonra nerede oynanacağına teknik heyetle oturup karar veririz'' diye konuştu. 
     
</TEXT>
</DOC>
