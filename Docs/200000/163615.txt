<DOC>
<DOCNO> 163615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/spor/spo02.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Joan Laporta'ya seçim kazandırdı 
</HEADLINE>
<TEXT>

     MEHMET ÇİFTÇİ 

     BARCELONA'DA 44 günlük yoğun başkanlık yarışında ipi önde göğüsleyen Joan Laporta, koltuğu Beckham ve Rüştü için verdiği vaadlerle kaptı. Altı adayın çekiştiği seçim öncesinde, beş futbolcuyla anlaştığını açıklayan ancak bu oyunculardan Beckham ve Rüştü için "mükemmel transferler" ifadesini kullanan Laporta, kampanya başlarında geride olmasına rağmen oyların yarısından fazlasını almayı başardı. 
     İSPANYOL ekibinin en genç başkanı olan 40 yaşındaki avukat Laporta, seçim sonrasında yapılacak transferlerle Barça'yı eski "rüya takım" günlerine döndüreceğini söyledi. Ancak Manchester United ile anlaşan yeni başkan, Beckham konusunda söz vermediğini, İngiliz yıldızı ikna etmeye çalışacağını vurguladı. Sonuçların açıklanmasının ardından Barcelona taraftarları Rüştü lehine tezahüratta bulundu. 
     
'Şampiyon olmadan gitmem'      BU sezon ağır eleştiriler alan ve hırçınlığıyla büyük tepki toplayan Fatih Akyel, asılsız haberler yüzünden çok yıprandığını söyledi. Milli oyuncu, "Galatasaray'a gitmek istediğim kesinlikle doğru değil. Yöneticilerimle bir araya geldim. Onlar da, beni rahatlatıcı açıklamalar yaptılar. Bana 'Galatasaray 5 oyuncu teklif etse bile, seni bir yere göndermeyiz' dediler. Fenerbahçe'de şampiyonluk görmeden hiçbir yere adım atmam" diye konuştu. 
     
İtalyan övgüsü      İTALYA'NIN Corriere della Sera Gazetesi, Rüştü'nün transferine geniş yer verdi. "En iyi kaleci Barcelona'nın avucunun içinde" başlığını kullanan gazete, "Fenerbahçe'nin ve Türk Milli Takımı'nın 30 yaşındaki başarılı kalecisini taraftarlar, son Dünya Kupası'nda gözlerinin altına sürdüğü savaşçı imajıyla hatırlıyorlar" ifadesini kullanıldı. 
     
     Camia nasıl tepki verdi 
     Kazım Bayülken Kadıköy Grubu Lideri 
     "Rüştü'nün 2 - 3 yıldan beri Avrupa hayali var. Para için gittiğini düşünmek istemiyorum. Mutsuzluk nedeniyle ayrılmış olabilir. Fenerbahçe'deki sembol isimlerin sonuncusuydu. Keşke yönetim kalması için bir şeyler yapsaydı." 
     
     Aziz Yılmaz Birleşik Vakıf Başkanı 
     "Gitmeseydi takıma zarar verirdi. Transferlerde hep en fazla parayı aldı. Türkiye'nin en büyük kalecilerden biri ama önemli maçların çoğunda yoktu. Son dönemlerde çalışmıyor, kaleci antrenörlerini çalıştırıyordu." 
     
     Güven Sazak Eski başkan 
     "Gönlü Avrupa'daysa yapacak birşey yok. Bizim zamanımızda gelmişti, kendisini çok severim. Rüştü, kafası Avrupa'dayken Fenerbahçe'de başarılı olamazdı. İnşallah başarılı olur. Gidişini polemik konusu yapmamak gerekir." 
     
     Şevket Yılmaz F.Bahçe 2000 Der. Bşk. 
     "Rüştü artık Fenerbahçe'de tartışılır olmuştu. Yediği gollerle, kurtardığı toplarla hep gündeme geliyordu. Bana göre yönetim de Rüştü'nün kalmasından yana değildi. Barcelona gitmesi gayet doğal." 
     
Pletikosa hazır kıtaHırvat kaleci, Daum ile çalışmayı çok istediğini söyledi, Alman hocayı yere göğe sığdıramadı 
     MURAT AĞCA 

     HIRVAT milli takımının file bekçisi Pletikosa, Fenerbahçe'den haber bekliyor. Sarı - Lacivertli kulüpten henüz resmi bir teklif almadığını ancak kendisiyle ilgilenildiğini öğrendiğini belirten Pletikosa, "Daum, daha önce beni Beşiktaş'a da istemişti. Onunla çalışmak çok isterim" diye konuştu. 
     HAJDUK Split'ten takım arkadaşı olan Rapajc'in de kendisine Fenerbahçe'ye gitmesini tavsiye ettiğini söyleyen Pletikosa, "Muhteşem taraftarı öve öve bitiremedi" dedi. Hırvat kaleci, "Kulübüm mali krizde ve beni satmak istiyor. Ben de ayrılmak istiyorum" ifadelerini de kullandı. 
     

</TEXT>
</DOC>
