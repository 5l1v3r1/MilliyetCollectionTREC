<DOC>
<DOCNO> 155340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko16.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan IMF, programın gidişatından memnun 
</HEADLINE>
<TEXT>

     Başbakan Recep Tayyip Erdoğan, IMF'nin Türkiye'nin uyguladığı ekonomik programın gidişatından memnun olduğunu belirterek, ''Uygulamadaki karalılığımızı gördüklerini ve bundan dolayı da güvenlerinin her geçen gün artığını söylediler'' dedi. 
     Erdoğan, Başbakanlık Yeni Bina'daki Valiler Toplantısı'ndan ayrılırken gazetecilerin IMF Birinci Başkan Yardımcısı Anne Krueger ile dün akşam yaptığı görüşmeye ilişkin soruları yanıtladı. 
     Başbakan Erdoğan, IMF ile gözden geçirme görüşmelerinin ön görüşmelerini yaptıklarını bildirdi. 
     Bir soru üzerine IMF'nin ekonomik programın gidişatından memnun olduğunu belirten Erdoğan, ''Hele hele şu andaki ekonomik parametreleri çok iyi görüyorlar. Eğer bu uygulama aynen böyle devam ederse, biz de parametrelerin böyle devam edeceğini, olumlu istikamette gelişeceğine inanıyoruz dediler.'' diye konuştu. 
     Başbakan Erdoğan, görüşmede, IMF'nin programın uygulanması konusunda hükümetin kararlılığını sorduğuna ilişkin haberleri anımsatan bir gazeteciye de, ''Hayır, bunlar tamamen asparagas, uydurma. Tam aksine uygulamadaki kararlılığımızı gördüklerini ve bundan dolayı da güvenlerinin her geçen gün artığını söylediler.'' yanıtını verdi. 
     
</TEXT>
</DOC>
