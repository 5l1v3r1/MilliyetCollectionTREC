<DOC>
<DOCNO> 198959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/yazar/akyol.html </URL>
<DATE> 2003/12/01/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Selefi - Vahabi ideolojisi 
</HEADLINE>
<TEXT>

   
   İSTANBUL'U kana bulayan teröristler, önce Hizbullah'la çalışmışlar, sonra Selefi - Vahabi veya Vehhabi ideolojisini benimseyerek El Kaide'ye bağlanmışlar. Milliyet'in dün manşetten verdiği bu haber, 'İslamcı' terörün can damarını ortaya koyuyor "Selefi - Vahabi ideolojisi" ile "terör" arasındaki bağ... 
   'Selef' kelime anlamıyla öncekiler, ilkler, atalar demektir. Terim olarak ise, "İslamın ilk üç nesli"ni yani Peygamber ve arkadaşları ile onların arkadaşlarını ifade etmek üzere kullanılır. 
   İslam yayılıp farklı kültürlerle karşılaştıkça ve zamanın değişmesiyle yeni sorunlar ortaya çıktıkça kimileri yeni çözümler aradılar, yeni "içtihat"lar geliştirdiler... Kimileri ise "ilk örneğe" sıkı sıkıya bağlandılar, gelişme ve değişmeleri "bid'ad" diye reddettiler bunlara "Selefiyeciler" denildi. Protestanlıktaki "Püritenler" gibi... 
   Böylece Selefiyecilik genellikle sosyal gelişmenin dışında kalan "bedevilik" göçebelik bölgelerinde tutundu çöllük, dağlık, sapa coğrafyalarda, aşiret kültürlerinde... 
   
   İBN HALDUN mezheplerin sosyolojik temellerini incelerten Selefiyecilik gibi, Maliki ve Hambeli mezheplerinin de en çok "bedevilik" bölgelerinde, mesela Kuzey Afrika ve Arap Yarımadası'nda kök saldığını anlatır. Mukaddeme, Cilt 2, Süleyman Uludağ Terc. Sf. 1055 vd. 
   Yenileşmeye açık "rey, kısas, istihsan gibi içtihat metotlarını kabul etmeyen dar görüşlü Hambeli mezhebi Vehabiliğin kaynağıdır. Hicazlı aşiret reisi Abdulvahab, Osmanlı'ya köleliği yasakladığı için isyan etmiş, "itikatta Selefiyeci, ibadette Hambel " olduğunu ilan ederek Vahabiliği kurmuştur. 
   Omanlı'nın büyük alimi Cevdet Paşa'nın Vahabiliği eleştiren, köleliğin yasaklanmasını savunan bir risalesi vardı. 
   Vahabilik son derece bağnaz ve şiddeti yücelten bir doktrindir bugünkü Suudi rejiminin resmi ideolojisidir. 
   Filistin meselesinin milliyetçi yönünü bir kenara bırakırsak, teröristlerin en çok Suudi vatandaşlarından, Afganlardan, Pakistan'dan ve bizde aşiret yapılı yörelerden çıkması dikkat çekicidir. 
   
   İSLAM adına terör yapanlar arasında 11 Eylül'ün baş katillerinden Muhammed Atta gibi iyi eğitimliler de var. 
   Selefi doktrini İslamın 14 asırlık tecrübesini reddettiği için, din bilgiyi ve duyguyu son derece yalınlaştırıyor, sloganlaşmaya hazır hale getiriyor 'Modern' eğitime sahip bir kimse, Filistin gibi heyecanlarla, siyasi ve ruhsal şoklarla 'İslamcı' oluverirse, dinin bilgeliğinden yoksun bulunduğu için, hemen Selefiyeci doktrinlere sarılabiliyor. 
   Geleneksel bilgeliğe sahip cemaatlerden terörist çıkmıyor. 
   Nihai tahlilde, sosyal gelişme, kişiyi hayata bağlayacak çeşitli ilişkilerin gelişmesi anlamında sosyalleşme, eğitim, bireysel psikoloji, aidiyet duygusu ve ideoloji gibi karmaşık faktörler karşımıza çıkıyor. 
   Aynı sosyolojik etkenler Arap milliyetçiliği ve sosyalizm adına da terör üretmişti. 
   Terör, sosyolojik kaynakları olduğu için fevkalade ciddi bir tehdittir. 
   
      
   
   
</TEXT>
</DOC>
