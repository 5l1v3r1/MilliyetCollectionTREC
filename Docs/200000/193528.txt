<DOC>
<DOCNO> 193528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/soneko42.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanlığı'na Tevfik Bilgin getiriliyor... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Engin Akçakoca'nın istifasıyla boşalan Bankacılık Düzenleme ve Denetleme Kurulu BDDK Başkanlığına, Halkbank Genel Müdürü Tevfik Bilgin'in getirilmesinin teklif edildiğini açıkladı. 
     Başbakan Yardımcısı Şener, Başbakanlık Merkez Bina'da yaptığı açıklamada, istifa nedeniyle BDDK'ya başkan atama zarureti ortaya çıktığına işaret etti. Şener, bu çerçeve içerisinde atamanın 4389 sayılı Bankalar Kanunu'nun 3. maddesi hükümlerine göre prosedürünün tamamlanması gerektiğini belirtti. 
     Şener, bu maddeye göre ''ilgili bakanın teklifi ve bakanlar kurulu'nun ataması'' ile yeni başkanın göreve başlayacağı vurgularken, şöyle konuştu 
     ''Bu çerçevede bugün itibarıyla Başbakanlığa yeni ismi teklif ettim. Başbakanlığa yazdığım yazıyı okuyacağım 'Engin Akçakoca'nın istifasıyla boşalan BDDK Başkanlığı'na Tevfik Bilgin'in atanması için, 4389 sayılı kanunun 3. maddesine göre Bakanlar Kurulu kararı istihsalini tensiplerinize arz ederim''. Dolayısıyla önerilen isim, Bakanlar kurulu kararı istihsal edildiği takdirde BDDK Başkanı olarak göreve başlayacaktır.'' Şener, atamaya ilişkin kararnamenin elden mi imzalatılacağı yönündeki soru üzerine, muhtemelen Bakanlar Kurulu toplantısının bekleneceğini belirtti. 
     
     TEVFİK BİLGİN KİMDİR 

     Bankacılık Düzenleme ve Denetleme Kurulu BDDK Başkanlığı görevinden istifa eden Engin Akçakoca'nın yerine bu göreve getirilmesi teklif edilen Tevfik Bilgin, 1967 yılında Aydın'da doğdu. 
     Ortadoğu Teknik Üniversitesi'nin Kamu Yönetimi Bölümünden 1990 yılında mezun olan Bilgin, ABD'de Iowa Üniversitesi'nden işletme masterını aldı. 
     Bilgin, 1992-1995 yılları arasında Hazine Müsteşarlığı, Bankalar Yeminli Murakıpları Kurulu, Bankalar Yeminli Murakıp Yardımcısı, 1995-2001 yılları arasında Bankalar Yeminli Murakıbı olarak görev yaptı. 
     2001-Mart 2003 tarihleri arasında Anadolu Endüstri Holding'in Finans Şirketlerinden sorumlu Mali İşler Koordinatör Yardımcısı olarak görev yapan Bilgin, Halkbank'ın 27 Mart 2003 tarihinde yapılan genel kurulu sonucunda Halkbank Genel Müdürlüğü görevine getirildi. 
     Evli olan Bilgin, halen Halkbank Genel Müdürlüğü görevini yürütüyor. 
     
</TEXT>
</DOC>
