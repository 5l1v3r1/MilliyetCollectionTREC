<DOC>
<DOCNO> 196320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sondun18.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Miki Fare 75 yaşında... 
</HEADLINE>
<TEXT>

     Walt Disney'in en ünlü ve sevilen çizgi karakterlerinden ''Miki Fare'' Mickey Mouse bugün 75 yaşına girdi. 
     İnsan özellikleri taşıyan ve 1928 yılında, ilk sesli çizgi film ''İstimbot Willie'' ile Steamboat Willie ünlü olan Miki Fare karakteri, kısa metraj çizgi filmin yıldızı olarak bir kült figürüne dönüştü. 
     Walt Disney'in kendisi tarafından tasarlanan ve seslendirilen Miki Fare karakteri, Disney'in, küçük bir otel odasında gördüğü, yuvasından çıkan sevimli fındık faresinden aldığı ilhamla ortaya çıktı. 
     Karakter, şirketin resmi tarih kayıtlarına göre, 1928 yılında yapılan tren seyahatleri sırasında geliştirildi. 
     Üne kavuşmadan önceki ismi ''Mortimer'' olan karakterin adı, Walt Disney'in eşi Lillian'ın, ''caf caflı'' bulması nedeniyle ''Mickey'' Miki olarak değiştirildi. Karakter, ilk olarak, Disney'in şef animatörü Ub Iwerks tarafından çizildi. 
     Walt Disney ve Iwerks, Miki Fare için ''Zırdeli'' ve ''Dörtnala Gauço'' adında iki sessiz çizgi film yarattı. Disney, daha sonra, Al Jolson'un 1927'de yarattığı ''Caz Şarkıcısı''nın büyük bir başarı kazanması üzerine, karakterin yer aldığı filmleri şarkı, müzik ve ses efektleriyle süslemeye karar verdi. 
     ''İstimbot Willie''nin çok kısa süre içinde büyük bir sükse kazanmasının ardından Miki, 1930'ların sonlarına kadar 100'den fazla çizgi filmde yıldızlaştı. 
     Popülaritesi 1940'larda azalan Miki Fare, 1950'lerde yeni bir hayata başladı ve ''Miki Fare Klubü''nün televizyonda yayımlanması ve eğlence merkezi ''Disneyland''in açılmasıyla tekrar herkesin sevgilisi oldu. 
     Miki, günümüze uzanan animasyon kariyerinde, küçük büyük herkesin sevgisini kazandı ve çizgi filmlerinin yanı sıra kalem, saat, nevresim ve telefon gibi binlerce eşyanın üzerindeki sevimli suratıyla kendisini unutturmadı. 
     
</TEXT>
</DOC>
