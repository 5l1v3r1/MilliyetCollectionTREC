<DOC>
<DOCNO> 165928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur37.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fotoğrafçıyı eski sevgilisi öldürmüş 
</HEADLINE>
<TEXT>

     Denizli'de, fotoğraf stüdyosu sahibi Salih Toskun'u öldürdükleri iddiasıyla üç kişi tutuklandı. 
     Alınan bilgiye göre, Hastane Caddesi'nde, evine giderken silahlı saldırıya uğrayan fotoğraf stüdyosu sahibi Salih Toskun'u, bir dönem birlikte olduğu Müyesser Karagöz'ün öldürdüğü belirlendi. 
     Polisin takibi sonucu Müyesser Karagöz ile olayda gözcülük yaptığı belirlenen eniştesi Haydar Bulut ve cinayet sonrası kaçtıkları aracı kullanan oğlu Danış Tepeci yakalandı. 
     Gözaltına alınan Müyesser Karagöz, polisteki sorgusunda, Salih Toskun'u öldürdüğünü itiraf etti. Toskun ile kocası Almanya'dayken bir dönem birlikte olduklarını anlatan Müyesser Karagöz'ün, ''Almanya'da işçi olabilmesi için kocamla anlaşarak boşandık. Bu arada tanıştığım Salih Toskun ile bir süre birlikte olduk. İlişkimiz duyulunca, çevrede kötü kadın gibi değerlendirildim. Namusumu temizlemek için bu cinayeti işledim'' dediği öğrenildi. 
     Polisteki sorgulamalarının ardından adliyeye sevk edilen sanıklar, çıkarıldıkları Nöbetçi Mahkeme'de tutuklanarak cezaevine gönderildi. 
     Evine giderken dün silahlı saldırıya uğrayan iki çocuk babası Salih Toskun, göğsüne isabet eden 2 kurşunla ağır yaralanmış ve kaldırıldığı Denizli Devlet Hastanesi'nde ölmüştü. 
     
</TEXT>
</DOC>
