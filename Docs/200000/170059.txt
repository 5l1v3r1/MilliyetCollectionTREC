<DOC>
<DOCNO> 170059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur10.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamile olan eski sevgilisini bıçakladı, karnındaki bebek öldü 
</HEADLINE>
<TEXT>

     Bağcılar'da bir kişinin 6.5 aylık hamile olan eski sevgilisini bıçaklaması sonucu, anne karnındaki bebek öldü. 
     İnönü Mahallesi'nde meydana gelen olayda, Mehmet Oğuz 27 , bir süre önce kendisinden ayrılan 6.5 aylık hamile sevgilisi B.A. ile konuşmak istedi. 
     Oğuz, komşularının evinde kalan genç kadının kendisiyle konuşmak istememesi üzerine sinirlenerek etrafındakilerle tartışmaya başladı. 
     Tartışmanın büyümesi üzerine eline bir bıçak alan Oğuz, B.A'yı karnından bıçakladı. 
     Olayda yaralanan genç kadın, kaldırıldığı Özel Bağcılar Hastanesi'nde ameliyat edildi. Bu sırada 6.5 aylık bebek alınarak, Süleymaniye Doğum ve Kadın Hastalıkları Eğitim ve Araştırma Hastanesi'ne götürüldü. Ancak bebek, bütün çabalara rağmen kurtarılamadı. 
     Genç kadının sağlık durumunun ise iyi olduğu bildirildi. 
     Polis yetkilileri, olaydan sonra kaçan Mehmet Oğuz'un yakalanması için çalışma başlatıldığını kaydettiler. 
     
     BAĞCILAR'DA İKİNCİ OLAY... 

     Öte yandan Bağcılar'daki diğer bir olayda, Mahir Yılmaz ile komşusu Ercan Gökmen arasında tartışma çıktı. 
     Tartışma sırasında belinde bulunan kurusıkı tabancayı çeken Yılmaz, Gökmen'in başına yakından mesafeden ateş etti. Yılmaz, yere düşen Gökmen'e taş ve sandalyeyle de vurdu. 
     Daha sonra kaçmaya başlayan, ancak polislerin Oba Sokak'ta sıkıştırdığı Yılmaz, elindeki kurusıkı tabancayı boğazına dayayarak ''intihar edeceğini'' söyledi. 
     Polisin yaklaşık yarım saat süren ikna çabasının ardından tabancasını bırakan Yılmaz, gözaltına alındı. 
     Özel Bağcılar Hastanesi'nden Bakırköy Dr. Sadık Onuk Eğitim ve Araştırma Hastanesi'ne sevk edilen Ercan Gökmen'in ise sağlık durumunun iyi olduğu öğrenildi. 
     Polis yetkilileri, kurusıkı silahların da yakın mesafeden ateşlendiğinde ciddi yaralanmalara yol açabileceğini vurguladılar. 
     Yetkililer, Mahir Yılmaz'ın evli ve 4 çocuk sahibi olduğunu, ayrıca bir kadınla dini nikahı bulunduğunu belirterek, ''olayın ailevi nedenlerle meydana gelmiş olabileceğini'' kaydettiler. 
     
</TEXT>
</DOC>
