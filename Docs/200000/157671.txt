<DOC>
<DOCNO> 157671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo28.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev derbi İtalyan basınında... 
</HEADLINE>
<TEXT>

     İtalyan spor gazetesi La Gazzetta dello Sport, ''Dünyadan Futbol'' köşesinde bugün verdiği haberde, Beşiktaş ile lig şampiyonluğunu yakalamak üzere olan teknik direktör Mircea Lucescu'nun, kendisini işten çıkartan Galatasaray'dan intikam alacağını yazdı. 
     ''Lucescu'nun İntikamı'' başlıklı haberde, ''Galatasaray'da görevine son verildikten sonra, Beşiktaş ile şampiyonluğu yakalamak üzere. Galatasaray ile geçen sezon şampiyonluğu yakaladıktan sonra kovulup yerine Fatih Terim getirildi. Şimdi ise Galatasaray'a karşı şampiyonluğu kazanmak için 1 puan yeter'' denildi. 
     Galatasaray Kulübü Başkanı Özhan Canaydın için, ''bildiğinden dönmeyen biri oldu'' ifadesini kullanan La Gazzetta dello Sport Gazetesi, Lucescu'nun yerine Terim'in getirilmesinin Türkiye'de halen ''anlaşılması çok güç bir karar'' olarak değerlendirildiğini ve tartışıldığını yazdı. 
     Lucescu'nun Beşiktaş'ı bu sezon başında nasıl kurduğunu da anlatan La Gazzetta dello Sport, ''Bir yıl sonra sonuçlar Lucescu'yu haklı çıkardı'' ifadesini kullandı. 
     Öte yandan ''Dünyadan Futbol'' köşesinde manşet, İspanyol Ligi'nde Real Sociedad'ın liderliği olurken, Nihat Kahveci için de ''Real Sociedad'ı ligde zirveye fırlatan futbolcu'' denildi. 
     
</TEXT>
</DOC>
