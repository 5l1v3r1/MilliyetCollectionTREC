<DOC>
<DOCNO> 183171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko41.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgazda indirim, Rusya ile yapılan görüşmelere bağlı... 
</HEADLINE>
<TEXT>

     BOTAŞ Genel Müdür Yardımcısı Kerim Taşkıran, Rusya ile yaptıkları görüşmelerin olumlu sonuçlanması halinde, doğalgaz fiyatlarında indirim yapabileceklerini söyledi. 
     Taşkıran, TMMOB Makine Mühendisleri Odası'nca MMO düzenlenen 2. Doğalgaz ve Enerji Yönetim Kongresi'nin açılışında yaptığı konuşmada, Türkiye'de doğalgaz kullanımını yaygınlaştırmaya çalıştıklarını belirtti. 
     Doğalgazın ucuz ve çevre dostu bir enerji olduğunu vurgulayan Taşkıran, ''Rusya ile yaptığımız görüşmeleri umduğumuz gibi sonuçlandırabilirsek doğalgazı daha ucuza satabileceğiz'' dedi. 
     Gaziantep Ticaret Odası GTO Başkanı Mehmet Aslan, 4 gün sürecek kongrenin açılışında yaptığı konuşmada, fosil enerji kaynakları yerine yenilenebilir enerji kaynaklarına yönelmenin, enerji maliyetlerinin düşürülmesi ve çevrenin korunması açısından zorunlu olduğunu söyledi. 
     Doğalgaz kullanan illerdeki işletmelerle doğalgazdan yoksun illerdeki işletmeler arasında haksız rekabet yaşandığına dikkati çeken Aslan, doğalgaz kullanımını yaygınlaştırmaya yönelik projelerin hızlandırılması isteminde bulundu. 
     MMO Saymanı Ahmet Yeniş de konuşmasında, enerjinin, insanların yaşamında önemli yer tuttuğuna, ülkelerin dış politalarına yön verdiğine dikkati çekti. 
     Yeniş, ''ABD ve İngiltere'nin Irak'ı yeniden yapılandırma bahenesiyle giriştiği işgalin gerçek amacı bu ülkedeki zengin petrol rezervinin kontrolünü ele geçirmektir'' diye konuştu. 
     MMO Gaziantep Şube Başkanı Fatih Oztosun, Gaziantep'in 2005 yılında doğalgazla tanışacağını ifade ederek, düzenledikleri kongre, seminer ve konferanslarla Gaziantep'i doğalgaz kullanımına hazırlamaya çalıştıklarını bildirdi. 
     GTO toplantı salonunda yapılan kongrede, açılış konuşmalarının ardından enerji politikaları, doğalgaz sektörüne ilişkin yasal düzenlemeler ve uygulamalarının tartışıldığı oturum bölümüne geçildi. 
     Dört gün sürecek kongre kapsamında, Gaziantep M1 Tepe Alışveriş Merkezi'nde doğalgaz tüketimine ilişkin makine ve ekipmanlara yer verilen bir de sergi açıldı. 
     
</TEXT>
</DOC>
