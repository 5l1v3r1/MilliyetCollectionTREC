<DOC>
<DOCNO> 161538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sontur02.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de polisi ısıran kapkaççı AIDS'li çıktı... 
</HEADLINE>
<TEXT>

     İzmir'in Bornova ilçesinde kapkaç yaparken suçüstü yakalanan, ancak polisi kolundan ısırarak kaçan sabıkalı yankesicinin AIDS'li olduğu belirlendi. 
     Alınan bilgiye göre, Şirinyer semt pazarında üç hafta önce kapkaç yaparken kendisini suçüstü yakalayan polis memuru Y.K'nın kolunu ısıran kapkaççı K.A 33 , kaçmayı başardı. Alsancak karakolunda görev yapan ve izinli olduğu gün yakaladığı kapkaççı tarafından kolu ısırılan polis memuru Y.K, Atatürk Eğitim ve Araştırma Hastanesi'ne gönderildi. Hastanede yapılan muayene sonucu doktor tarafından hazırlanan raporda, ''polis memurunun kolunun ısırılan bölgesinin aşırı derecede şiştiği ve yakalanması halinde kapkaçının kan testinin yapılmasının gerektiği'' belirtildi. 
     Şirinyer karakolu ekipleri, olaydan bir hafta sonra, polis memuru Y.K'yı ısıran sabıkalı yankesici K.A'yı yakaladı. Gözaltına alındıktan sonra daha önce hazırlanan doktor raporu doğrultusunda Atatürk Eğitim ve Araştırma Hastanesi'ne sevk edilen K.A'nın tahlil için kanı alındı. 
     Daha sonra ''kapkaç ve polis memurunu ısırmak'' suçlarından 23 Mayıs günü adliyeye sevk edilen K.A. tutuklandı. 
     Cezaevine konulan K.A'nın kan tahlilinin sonucu bir hafta sonra açıklandı. Doktor raporunda, K.A'nın kanında HIV bulunduğu belirtildi. Hastane doktorları, ilgili birimlerden, daha detaylı tahlil yapılabilmesi için, cezaevinde bulunan K.A'dan yeniden kan alınmasını talep etti. 
     Bu gelişme üzerine kapkaççının kolundan ısırdığı polis memuru da yeniden hastaneye sevk edildi. Yapılan kan tetkikinde polis memurunda virüse rastlanmadı. 
     
</TEXT>
</DOC>
