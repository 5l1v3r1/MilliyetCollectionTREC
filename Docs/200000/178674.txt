<DOC>
<DOCNO> 178674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun26.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanlığı "Kaplan'ı Alman topraklarında istemiyoruz" 
</HEADLINE>
<TEXT>

     Almanya Federal İçişleri Bakanlığı'ndan bir sözcü, ''kara ses'' olarak bilinen Cemalettin Kaplan'ın oğlu Metin Kaplan'ın Alman topraklarında istenmediğini söyledi. 
     Sözcü, Bild gazetesine yaptığı açıklamada, İçişleri Bakanı Otto Schily'nın Kaplan'ı sınır dışı etme çalışmalarının süreceğini belirtti. 
     Bavyera Eyaleti Başbakanı Edmund Stoiber de bir taraftan Türkiye ile AB konusunda görüşmelerde bulunduklarını, diğer taraftan, suçlu olan Metin Kaplan'ı Türkiye'ye gönderemediklerini söyledi. Stoiber, Schily'nin Ankara ile temasa geçmesini ve Kaplan konusunda garanti almasını istedi. 
     Bild gazetesi, ''Tehlikeli aşırı dinci burada kalabilecek '' ve ''Mahkeme, Türkiye'yi bir hukuk devleti olarak görmüyor'' başlığıyla verdiği haberde, Kaplan'ın yıllarca sosyal yardım aldığı ve polisin, bir aramada sırasında Kaplan'ın yatak odasında 2 milyon mark bulduğu hatırlatıldı. 
     Hıristiyan Demokrat Birlik CDU Partisi Genel Başkan Yardımcısı Wolfgang Bosbach da Tagesspiegel gazetesine yaptığı açıklamada, karara karşı temyize gidilmesi durumunda, Almanya gibi bir hukuk devletinin ''gülünç duruma düşebileceğine'' dikkat çekti. 
     Bosbach, mahkemenin, ''Türkiye'de tanıkların ifadesi alınırken baskı göreceği ve bu ifadelerin Kaplan'ın yargılanmasında kullanılabileceğini'' belirttiğine işaret ederek, ''Bu ifadelerin Kaplan'a karşı kullanılabileceği olasılığının belirtilmesi kabul edilemez'' dedi. 
     Birlik 90 Yeşiller Partisi Milletvekili Volker Beck de karara karşı temyize gidilmesi gerektiğini belirterek, ''İyi ki temyize gitme şansımız var ve Kaplan'ın bu ülkede istenmediği biliniyor'' diye konuştu. 
     Beck, Türkiye'nin de Kaplan'ın sınır dışı edilmesi için engelleri kaldırması gerektiğini söyledi. 
     Köln İdare Mahkemesi, dün verdiği kararda, Kaplan'ın iltica hakkı olmadığı, buna rağmen sınır dışı edilmeyeceği belirtilmişti. 
     
</TEXT>
</DOC>
