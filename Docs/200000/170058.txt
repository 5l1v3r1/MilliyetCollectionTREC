<DOC>
<DOCNO> 170058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur09.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinemada en fazla izleyiciyi ''O şimdi asker'' topladı... 
</HEADLINE>
<TEXT>

     ''O Şimdi Asker'', Türkiye'de son 7 ayda en çok izlenen film oldu. 
     Warner Bross Türkiye Temsilciliği'nin Aralık 2002- Temmuz 2003 tarihleri arasındaki verilerinden derlenen bilgilere göre, Mustafa Altıoklar'ın yönettiği ve önemli rollerini Ali Poyrazoğlu ile Özcan Deniz gibi ünlülerin paylaştığı film, izleyici çekmede birinci sırada yer aldı. 
     16 haftadır vizyonda olan ''O Şimdi Asker'' filmini, 1 milyon 644 bin 949 kişi izledi. 
     ''O Şimdi Asker''i, ''Yüzüklerin Efendisi-İki Kule'' filmi takip etti. Peter Jackson'ın yönettiği ve başrollerini Elijah Wood, Ian McKellen ve Liv Tyler'in paylaştığı serinin bu ikinci filmini, 1 milyon 451 bin 982 kişi seyretti. 
     Vizyona iddialı giren ve tüm dünyada aynı anda gösterime sunulan ''Matrix Reloaded'' ise, en fazla izlenen filmler arasında üçüncülüğü elde etti. 
     Wachowski kardeşlerin Matrix üçlemesinin ikinci bölümü olan ''Matrix Reloaded'' filmini, 1 milyon 448 bin 781 seyirci izledi. 
     
     TÜRK FİLMLERİ 

     Geçtiğimiz 7 ay süresince vizyona giren Türk filmlerinin izlenme oranlarına bakıldığında ise, Zeki Alasya'nın hem yönetip, hem de başrollerini Metin Akpınar ile paylaştığı ''Rus Gelin'' filmini 655 bin 661 kişinin izlediği görüldü. 
     Yusuf Kurçenli'nin yönettiği Türkan Şoray ile Kadir İnanır'ı biraraya getiren ''Gönderilmemiş Mektuplar''ı 352 bin kişi seyrederken, Zeki Alasya'nın yönetip Mehmet Ali Erbil ile Aşkın Nur Yengi'nin başrollerinde yer aldığı ''Ömerçip''i de 251 bin kişi izledi. 
     Yönetmenliğini Ziya Öztan'ın yaptığı, Halil Ergün, Meltem Cumbul gibi isimlerin yer aldığı TRT yapımı ''Abdülhamid Düşerken''i 202 bin, Levent Kırca'nın ''Şeytan Bunun Neresinde'' adlı filmini de yaklaşık 125 bin kişi seyretti. 
     
     TÜRK İZLEYİCİLER, ''OSCAR'' ÖDÜLLERİNİ DİKKATE ALMADI 

     Amerikan Sinema Bilimleri ve Sanatları Akademisi'nce bu yıl 75'incisi verilen ''Oscar'' ödüllerini alan filmler, Türk izleyicilerinden pek rağbet görmedi. 
     ''En İyi Film Ödülü''nü alan, Rob Marshall'ın yönettiği ve Renee Zellweger ile Catherine Zeta-Jones'un rol aldığı ''Chicago'' filmi, 205 bin kişi tarafından izlendi. 
     Yine bu yıl Roman Polanski'ye ''en iyi yönetmen'', Adrien Brody'e de ''en iyi erkek oyuncu'' ödülü kazandıran ''Piyanist'' filmi, 252 bin kişi tarafından seyredildi. 
     ''En iyi kadın oyuncu'' ödülünü İngiliz yazar Virginia Woolf'u canlandıran Nicole Kidman'ın aldığı ''Saatler'' The Hours adlı filmi de 120 kişi izledi. 
     ''En iyi belgesel film'' ödülünü alan ''Benim Cici Silahım'' Bowling for Columbine adlı film ise 25 bin izleyici toplayabildi. 
     
</TEXT>
</DOC>
