<DOC>
<DOCNO> 177303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur45.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Damadın 60 yıl hapsi isteniyor... 
</HEADLINE>
<TEXT>

     Bursa'nın Karacabey İlçesi'nde kayınpederini öldüren, kayınvalidesi ile baldızını ağır yaralayan damat, 60 yıl hapis cezası istemiyle hakim karşısına çıktı. 
     Bursa 4. Ağır Ceza Mahkemesi'nde, ''Adam öldürmek ve adam öldürmeye teşebbüs'' suçlarından toplam 60 yıl hapis cezası istemiyle yargılanmaya başlanan Abdullah Maraba, olayın kaza olduğunu savundu. Maraba, kayınpederinin kendisine bıçakla saldırdığını belirterek, ''Ben de tabancamı çıkarttım. O esnada tabancam 3 el ateş aldı, olayda benim bir kastım yoktur'' diye konuştu. 
     Mahkemede tanık olarak dinlenen Mustafa Kösle'nin torunu Ramazan Dova ise eniştesini yalanladı. Olay sırasında dedesinin elinde bıçak olmadığını belirten Ramazan Dova, ''Dedem kapıyı açar açmaz eniştem beni kenara itti. Ardından silah sesini duydum'' dedi. 
     Mahkeme heyeti, Abdullah Maraba'nın tutukluluk halinin devamına karar vererek, duruşmayı diğer tanıkların dinlenmesi ve evraktaki eksikliklerin tamamlanması için erteledi. 
     
     OLAY 
     Abdullah Maraba, 1.5 ay önce kendisini 3 çocuğu ile terk eden eşi Şükran Maraba ile konuşmak için kayınpederinin evine gitmiş, çıkan tartışmanın ardından kayınpederi Mustafa Kösle'yi tabancayla vurarak öldürmüş, kayınvalidesi Penbe Kösle ile baldızı Şermin Kurt'u ağır yaralamıştı. 
     
</TEXT>
</DOC>
