<DOC>
<DOCNO> 177581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/siyaset/siy03.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gül röportajı' yankı buldu 
</HEADLINE>
<TEXT>

   DIŞ HABERLER SERVİSİ 

   
   Yabancı haber ajansları, Dışişleri Bakanı Abdullah Gül'ün, dün Milliyet'e yaptığı açıklamaları, geniş biçimde abonelerine duyurdu. Fransız Basın Ajansı AFP , Derya Sazak'ın sorularını yanıtlayan Gül'ün, "Türkiye'nin ulusal çıkarları, Anadolu'ya hapsedilemez" sözüne dikkat çekti. Milliyet'in Gül'le, kritik MGK toplantısından önce görüştüğüne dikkat çeken Associated Press haber ajansı, Türk askerinin Irak'a gitmesi durumunda Bağdat'ın kuzeyinde ya da batısında, Türk komutan komutasında görev yapacağının altını çizdi. İngiliz Reuters haber ajansı ise, Gül'ün "Irak'a gidersek jandarma, ordu ya da polis gücü olmayacağız. İnsani amaçlarla gideceğiz" sözlerine yer verdi. 
   
   
</TEXT>
</DOC>
