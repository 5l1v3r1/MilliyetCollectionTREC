<DOC>
<DOCNO> 168765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sonspo02.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Abramoviç Vieri ve Davids için İtalya'da... 
</HEADLINE>
<TEXT>

     İngiltere Premier Lig takımlarından Chelsea'yi satın alan Rus işadamı Roman Abramoviç, İnter'den Christian Vieri ve Juventus'tan Edgar Davids'i transfer etmek için İtalya'ya geldi. 
     Petrol milyarderi olarak bilinen Rus işadamının Milano'ya ani gelişi, transfer pazarında yeni sürprizlerin olacağı düşüncesinin oluşmasını sağladı. İlk olarak İnter Kulübü Genel Menajeri Lele Oriali ile bir otelde öğle yemeği yiyen Abramoviç'in, daha sonra Juventus Kulübü Genel Direktörü Luicano Moggi ile görüşmesinin beklendiği ifade edildi. 
     36 yaşındaki Abramoviç'in transfer etmek istediği isimlerin başında İnter'in golcü futbolcusu Vieri'nin geldiği ve bu futbolcu için lacivert-siyahlı kulübe 50 milyon Euro'ya yakın bir bonservis bedeli önerildiği iddia edildi. 
     Abromoviç'in bu girişimlerine rağmen, İnter Kulübü Başkanı Massimo Moratti basına yaptığı açıklamada, ''Vieri satılamaz. Chelsea ile görüşmemiz sadece bir samimi dostluk ilişkisidir'' dedi. 
     Juventus'un Hollandalı orta saha oyuncusu Davids'i de almak isteyen Abromoviç'in, bu futbolcu için de siyah-beyazlı kulübe 15 milyon Euro nakit önerdiği öne sürülüyor. 
     Öte yandan İtalya'daki futbol transfer pazarında son günlerde hareketlenme gösteren İnter, Fransa'nın Auxerre takımından, 29 yaşındaki Senegalli orta saha oyuncusu Fadiga Khalilou'yu transfer etti. Gençlere yönelik yatırımını da sürdüren İnter, Padova'dan 17 yaşındaki Marco Adreolli ve Reggina'ya geçen sezon kiralık olarak verdiği 18 yaşındaki Nijeryalı İsah Eliakwu'yu renklerine bağladı. 
     
</TEXT>
</DOC>
