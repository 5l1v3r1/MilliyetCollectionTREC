<DOC>
<DOCNO> 175625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/yasam/ayas.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk cinayetin sırrı nihayet çözüldü 
</HEADLINE>
<TEXT>

   Dedektif gibi çalışan bilim adamları, 5 bin yıl önce işlenen 'cinayet'in kurbanı Oetzi'nin sırtından vurulduğunu belirledi 
      DIŞ HABERLER SERVİSİ 
   
   12 yıl önce İtalya Alpler'inde cesedi donmuş halde bulunan ve 5 bin yıl önce işlenen bir cinayete kurban gittiği belirlenen Oetzi adı verilen Buzul Çağı insanının nasıl öldürüldüğü sonunda anlaşıldı. 
   Avustralya'daki Queensland Üniversitesi araştırmacıları, yaptıkları DNA analizleri sayesinde, tarihin bilinen ilk cinayet kurbanının son saatlerini nasıl yaşadığını belirledi. 
   Bulgulara göre, Oetzi, bireysel bir anlaşmazlık sonucu değil, komşu bir kabilenin yaşam alanına izinsiz girdiği için çıkan kavgada, yani küçük çaplı bir savaşta öldürüldü. 
   Avustralya Genom Araştırma Merkezi'nden Dr. Ian Findlay, 'cinayetle' ilgili olarak şunları söyledi "Oetzi'yle birlikte bulunan bıçak, balta ve kürk ceketteki kan örneklerini inceledik. Kanlar birden fazla kişiye ait. Ayrıca Oetzi'nin okunda iki ayrı insanın kanına rastladık. Bundan da Oetzi'nin başka bir kabilenin arazisine girdiğini ve çıkan kavgada sırtından oklanarak öldürüldüğünü anlıyoruz." 
   
   Göğüs göğüse savaştı 
   Queensland Üniversitesi Moleküler Biyoloji Bölüm Başkanı Dr. Tom Loy da, Oetzi'nin düşmanlarıyla göğüs göğüse mücadele ettiğini ve sahip olduğu tek oku saplayıp çıkararak iki kişiyi öldürdüğünü söyledi. Dr. Loy, "Oetzi, büyük ihtimalle küçük bir savaşın ardından sırtından vurularak öldürüldü" diye konuştu. 
   Oetzi'nin cesedi 1991'de İtalyan Alpleri'ndeki Schnalstal buzulunda bulunmuştu. Cesedin önce bir dağcıya ait olduğu sanılmış, ancak yanındaki balta ve oklardan eski çağlardan kaldığı anlaşılmıştı. 
   
   
</TEXT>
</DOC>
