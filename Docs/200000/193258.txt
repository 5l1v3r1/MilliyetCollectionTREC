<DOC>
<DOCNO> 193258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko07.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergilere enflasyonun üzerinde zam geliyor 
</HEADLINE>
<TEXT>

     Bakanlar Kurulu'nun yetkisini kullanarak farklı bir oran belirlememesi halinde, çeşitli vergi ve harçlar 1 Ocak 2004'den geçerli olmak üzere yüzde 28.5 oranında artacak. Bu durum, enflasyonun yüzde 12'lerde hedeflendiği 2004 yılında çok sayıda vergi, harç ve cezalarda yüzde 28.5'luk bir artışa neden olacak. 
     Devlet İstatistik Enstitüsü'nün açıkladığı Ekim ayı enflasyon rakamları sonrasında, toptan eşya fiyatlarında 12 aylık ortalama artışa göre belirlenen yeniden değerleme oranının, 2003 yılı için yüzde 28.5 olacağı ortaya çıktı. 
     Vergi Kanunları gereği yeni yıl vergilerine de baz teşkil eden yeniden değerleme oranı, enflasyonun yüzde 12'lerde hedeflendiği 2004 yılında çok sayıda vergi, harç ve cezalarda yüzde 28.5'luk bir artışa neden olacak. 
     Vergi düzenlemeleri gereği, Bakanlar Kurulu'nun ''Yeniden değerleme oranının yüzde 50'sinden çok, yüzde 50'sinden az olmamak kaydıyla yeni oran belirleme'' yetkisi bulunuyor. Ancak uzun yıllardır hükümetler, bu yetkiyi, sadece bazı yıllardaki taşıt vergisi ve harçlara ek artış şeklinde kullandı. Onun dışında, vergi ve harçlar hep yeniden değerlemeye bağlı olarak arttı. 
     
     HANGİ VERGİ, NE KADAR ARTACAK 

     Eğer hükümet, vergi ve harç düzenlemelerinde yeniden değerleme oranına bağlı kalırsa, harçlar, damga vergisi, cezalar ve defter tutma hadleri yüzde 28.5 oranında zamlanacak. 
     Bu durumda, 3 yaşa kadar otomobillerin motorlu taşıt vergisi MTV en az 50.6 milyon lira artış görecek. 
     2004'de kasko değeri ve ağırlık üzerinden alınması yönünde yasal düzenleme hazırlığı yapılan motorlu taşıtlar vergisinde eğer bugünkü sistem devam ederse, bu vergi de en az yeniden değerleme oranında artış görecek. 
     Böylece 1-3 yaş arası otomobillerde halen 177 milyon 850 bin lira olan en düşük motorlu taşıt vergisi, 228 milyon 537 bin liraya çıkacak. 
     Vatandaşın çöp vergisi olarak nitelediği çevre temizlik vergisi tutarlarına ise yüzde yeniden değerleme oranının yarısı olan yüzde 14.25 oranında zam yapılacak. 
     Harçların da aynı oranda artması durumunda, 1 yıllık pasaport harcı için vatandaş, 80 milyon 810 bin lira yerine 103 milyon 840 bin lira ödeyecek. Silah taşıma vesika harcı da 132 milyon 600 bin liradan 170 milyon 391 bin liraya yükselecek. 
     Veraset ve intikal vergisindeki istisna hadlerinde de yine yüzde 28.5 oranında artışa gidilecek. 
     Cezalar da, yeniden değerleme oranı kadar arttırılırsa, fatura ve fiş verilmemesi ve alınmamasının cezası 84 milyon lira yerine 107.9 milyon lira olacak. 
     Çevre temizlik vergisinde ise asgari tutar 385 bin liradan 439 bin liraya, azami tutar da 80 milyon 898 bin liradan 92 milyon 426 bin liraya çıkacak. 
     
     EMLAK VERGİLERİ DE ZAMLANACAK 

     Bu arada Kanun gereği, emlak vergisine tabi değerler de her mali yılın başında yeniden değerleme oranının yarısı kadar artıyor. 
     Bu şekilde 2004'de emlak vergisine tabi değerler de yüzde 28.5 oranında zam görecek. 
     Böylece Başbakan Recep Tayyip Erdoğan'ın İstanbul Üsküdar'daki evinin bulunduğu sokakta emlak vergisine tabi metrekare değer, 233 milyon 100 bin liradan 266 milyon 316 bin liraya, CHP Genel Başkanı Deniz Baykal ile DSP Genel Başkanı Bülent Ecevit ve DYP Genel Başkanı Mehmet Ağar'ın evlerinin bulunduğu sokaklarda 323 milyon 750 bin liradan 369 milyon 884 bin liraya yükselecek. 
     YTP Genel Başkanı İsmail Cem'in evinin olduğu caddenin emlak vergisine tabi metrekare değeri 518 milyon lira yerine 591 milyon 815 bin lira, Mesut Yılmaz ve Hüsamettin Özkan'ın evlerinin bulunduğu Beykoz Konaklarında 135 milyon 975 bin lira yerine 155 milyon 351 bin lira, Tansu Çiller'in yalısının olduğu sokakta da 259 milyon lira yerine 295 milyon 907 bin lira olacak. 
     9. Cumhurbaşkanı Süleyman Demirel'in evinin bulunduğu Güniz Sokakta emlak vergisine tabi değer de, 453 milyon 250 bin liradan 517 milyon 838 bin liraya yükselecek. 
     
     VERGİ DİLİMLERİ 

     Bu arada halen 5 milyar lira olan vergide ilk dilim ise Bakanlar Kurulu tafından belirlenecek. 
     Maliye Bakanlığı yetkilileri, burada hedef enflasyon çerçevesinde hareket edileceğini bildirdi. 

     
</TEXT>
</DOC>
