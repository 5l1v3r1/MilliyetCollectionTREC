<DOC>
<DOCNO> 168506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko26.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazır Giyimciler Hükümet'e yüklendi Bahar havası yok, kriz sürüyor 
</HEADLINE>
<TEXT>

     Türkiye Giyim Sanayicileri Derneği Başkanı Umut Oran, ''Hükümete birçok öneri götürüyoruz. Ama üç maymunu oynuyor gibi görünüyorlar. Görmüyor, duymuyor, konuşmuyorlar'' görüşünü savundu. 
     İzmir'de düzenlenen Hazır Giyim Zirvesi öncesinde yapılan basın toplantısında konuşan Oran, tekstilcinin kendi işini yapmaya çalıştığını, sektöre gerekli mesajları verdiklerini kaydederek, ''Ortada bir bahar havası yok. Mantıklı olmak lazım. Ekonomik ve siyasi kriz devam ediyor. Şimdi buna bir de dışişleri krizleri eklendi' dedi. 
     Oran, gelecek sene sonu IMF ile görüşmelerin biteceğini, AB'nin tarih vereceğini, ABD'de başkanlık seçimleri olduğunu, 2005'te dünya ticaretinde sınırların kalkacağını belirterek, ''Tüm bunlara tek başına göğüs germek mümkün değil. Bürokrasi ve siyasi irade bunları maalesef göremiyor. Başka siyasi hesaplar peşinde koşuyor'' iddiasında bulundu. 
     Türkiye'de işsizlik oranlarının sürekli kötüye gittiğine dikkat çeken Oran, düzenli işi olmayan ve işsiz nüfusunun toplamının 9 milyonu bulduğunu kaydetti. Bu nüfusa iş kazandırmak için 891 katrilyon liralık yatırıma ihtiyaç duyulacağını ifade eden Oran, bu rakamın milli gelirin 3 katına eşit olduğunu söyledi. 
     Tüm bunlara rağmen, hükümetin 1 Temmuz'da SSK primlerine bu yıl için ek prim uygulaması getirdiğini hatırlatan Oran, şöyle konuştu 
     ''Biz asgari ücretler üzerindeki vergi yükü azalsın diye uğraşırken, ek vergi geliyor. Bunu anlamak mümkün değil. Birçok öneri götürdük. Şu an hükümet bunları görmüyor, duymuyor, hiçbir şey söylemiyor. Hükümet üç maymunu oynuyor gibi görünüyor. Hiçbir yorum da yapmıyor. Önerilerimize cevap alamıyoruz.'' 
     
     VERGİ MUAFİYETİ 
     Oran, Başbakan Tayyip Erdoğan'ın az gelişmiş bölgelere vergi muafiyeti getiren düzenleme sözü verdiğini de hatırlatarak, ''Meclis tatile girmeden bu sözü tutmaya davet ediyoruz. Bu düzenleme Türkiye'nin kurtuluşudur. En çok istihdam oluşturan insanları temsilen hükümetten bu konuda icraat bekliyoruz'' dedi. 
     Oran, yaşanan sıkıntıları bıkmadan usanmadan anlatacaklarını sözlerine ekleyerek, ''Buna vade koymak, yollara çıkıp çanak tutmak mümkün değil. Bunlar sadece sektörün değil ülkenin sorunları. Sokaklara çıkma lüksümüz yok. Birileri anlamak zorunda'' ifadesini kullandı. 
     
     DİĞER KONUŞMALAR 
     Türkiye Hazır Giyim ve Konfeksiyon İhracatçıları Birliği Başkanı Süleyman Orakçıoğlu ise Türkiye'nin artık ucuz ve niteliksiz mal üreterek sürümden kazanmak gibi bir anlayışı geride bırakması gerektiğini kaydetti. 
     Türk hazır giyim sektörünün, Türkiye'yi ''ucuzcu ülke'' kategorisine sokmamak için mücadele ettiğini belirten Orakçıoğlu, Haziran ayında düzenlenen genç tasarımcılar yarışması ve İstanbul Moda Fuarı ile tüm dünyanın Türkiye'yi konuştuğunu belirtti. 
     Artık Türkiye'nin üretim kalitesiyle marka olduğunu kaydeden Orakçıoğlu, modada belirleyicilik anlamında İtalya, Fransa ve İspanya kadar iddialı olduklarını belirtti. 
     İstanbul Moda Fuarı'nın çok başarılı geçtiğini kaydeden Orakçıoğlu, şöyle konuştu 
     ''Şimdi fuarın üstünden birkaç hafta geçtikten sonra dünya medyasına, uluslararası ortaklarımızın değerlendirmelerine bakıyorum. Ve görüyorum ki hiçbir emeğimiz boşa gitmemiş. Naomi Campbell'i getirmemiz de böylece anlıyoruz ki hedefine ulaşmış.'' Denizli Tekstil Konfeksiyon İhracatçıları Birliği Başkanı Ali Rıza Zeybekçi de ''Hazineden bize bahşiş ver, kurları artır, ayrı kur uygula gibi bir talebimiz yok. Oynanan oyunları engelleyin. Ankara ve sistemdeki kayıkçı kavgalarının bir an önce bitirilmesini bekliyoruz'' dedi. 
     Ege Tekstil ve Konfeksiyon İhracatçıları Birliği Başkanı Jak Eskinazi de gelecek 3 ay içinde ihracatta bir gerileme yaşanacağını savundu. 
     İhracatçıların fiyat tutturmakta zorlandığını kaydeden Eskinazi, ''Hükümet, topu Merkez Bankası'na atacağına elindeki enstrümanlarla oynayarak ihracata teşvik vermelidir'' diye konuştu. 
     
</TEXT>
</DOC>
