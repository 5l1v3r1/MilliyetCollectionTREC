<DOC>
<DOCNO> 182932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko37.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ortadoğu ve Afrika'da kadınlar, değerlendirilmemiş kaynak" 
</HEADLINE>
<TEXT>

     Dünya Bankası raporunda, Ortadoğu ve Kuzey Afrika ülkelerinde kadınların, bölge ekonomilerini, petrole ve devlete bağımlı olmaktan çıkarıp dönüştürebilecek, değerlendirilmemiş kaynaklar olduğu belirtildi. 
     Banka'nın ''Ortadoğu ve K.Afrika'da Cinsiyet ve Kalkınma Kamu Alanında Kadınlar'' adlı raporunda, kadınların ekonomik, sosyal ve siyasi faktörlerin bileşiminden ötürü işgücü piyasasından geri kaldıklarına dikkat çekildi. 
     Kadınların kamuya ve çalışma hayatına daha fazla katılımı için siyasi değişim politikaları istenen raporda, özetle şöyle denildi ''Bölgedeki ülkeler özel sektöre dayalı büyümeye yönelirken, dinamik bir kalifiye işgücü havuzuna ihtiyaç duyacak. İşgücüne katılım büyük ölçüde cinsiyetler arası eşitsizliğe dayalı olduğundan bu bölgenin ekonomileri en iyi yetenekleri çekemiyor. 
     Toplam 325 milyon nüfuslu bölge ülkelerinin yarısı kadın, bazı ülkelerde üniversite öğrencilerinin yüzde 63'ü kızlardan oluşsa da kadınların işgücündeki payı sadece yüzde 32. 
     Bölgedeki bir dizi ülkedeki hesaplamalar, kadınların çalışma hayatına katılımı potansiyeline ulaştığı takdirde, gayrisafi yurtiçi hasıla artışı GSYİH ortalamasında binde 7'lik yükseliş olduğunu gösteriyor. Bölge ülkelerinde GSYİH geçen 10 yılda ortalama sadece yüzde 1.9 artabildi. 
     Kadınların işgücüne katılımı artarsa, hane halkının gelirleri de yüzde 25'e kadar yükselebilir. Birçok aile için bu orta sınıfa geçiş biletidir. 
     Bölgedeki kadınların sağlık ve eğitimdeki kazanımları istihdamla örtüşmedi, kadınların işgücüne katılımı 1970-2000 döneminde yüzde 23'den yüzde 32'ye çıksa da hala dünyadaki en düşük oranlardan biri. 
     Kadınların çalışma hayatına daha fazla katılımı herkes için daha çok istihdam fırsatları yaratıyor''. 
     Raporun yayımı dolayısıyla açıklamada bulunan Dünya Bankası'nın bölgeden sorumlu başkan yardımcısı Christian Poortman, nüfusunun yarısının katılımı olmaksızın, hiçbir ülkenin yaşam standartlarını yükseltip, halkının refahını düzeltemeyeceğini söyledi. 
     Poortman, ''Diğer ülkelerdeki tecrübeler defalarca gösteriyor ki kadınlar kalkınmada önemli aktörler, onları geride bırakmak, ekonomik büyüme potansiyelini geriletmektir'' dedi. 
     
</TEXT>
</DOC>
