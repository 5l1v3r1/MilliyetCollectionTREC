<DOC>
<DOCNO> 191717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/siyaset/asiy.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Irak'a asker gönderme ihtimali yüzde 5 
</HEADLINE>
<TEXT>
   ABD'den 'gelmeyin' mesajı 
   ABD, Irak'a Türk askeri gönderme işini dondurdu. ABD yönetimi, Ankara'ya askeri kanalla mesaj iletti Konjonktür şu anda uygun değil. Irak'ta görev alamazsınız... 
      Serpil Çevikcan 

   
   Irak'ı işgalinin ardından asker ihtiyacını karşılamak için Türkiye'nin kapısını ısrarla çalan ABD yönetiminin, "Türk askerinin şu anda Irak'ta görev alamayacağına" ilişkin mesajının Ankara'ya askeri kanallarla iletildiği öğrenildi. 
   7 Ekim'de TBMM'den geçen hükümet tezkeresiyle Irak'a asker göndermek için her türlü hazırlığı yapan, ancak ABD yönetiminin son haftalarda yoğunlaşan "temkinli" açıklamaları karşısında pozisyon almaya çalışan Ankara'ya yaklaşık 10 gün önce üst düzey askeri yetkili tarafından bir mesaj iletildi. Mesajla, Türk askerinin "konjonktürel olarak" bu dönemde Irak'ta görev alabilmesinin mümkün olmadığı iletildi. ABD'nin mesajını değerlendiren bir askeri uzman, ABD Başkanı George Bush'un Ulusal Güvenlik Danışmanı Condoleeza Rice, Savunma Bakanı Donald Rumsfeld ve son olarak Irak'taki ABD yönetiminin başındaki isim olan Paul Bremer'in zincirleme açıklamalarının, Amerika'nın "Türk askeri işini dondurduğunun delili" olduğunu söyledi. Aynı uzman, "Türk askerinin Irak'a gitme olasılığı bugün için yüzde 5'tir" dedi. 
   Mesajın devletin en üst düzey makamlarına sunulduğu öğrenilirken, kulislerde Türk askerinin hali hazırda Irak'ta görev alamamasının nedenleri şöyle sıralandı 
   Kürtler, Şiiler ve Sünni Araplar Türk askerine muhalefet ediyor. Kürtler haricindeki grupların muhalefetinde gelecek seçimlerde Irak yönetiminde yer alma planı etkili oluyor. 
   Kürt gruplarının lobileri Avrupa'da ve özellikle ABD'de Türkiye aleyhinde çok sıkı bir çalışma yürüterek "dışarıdan" destek veriyorlar. 
   Arap ülkeleri Türk askerine sıcak bakmıyor. Örneğin, Mısır, Suudi Arabistan gibi ülkeler açıkça buna muhalif olduklarını söylüyorlar. Medya aracılığıyla muhalefetlerini sürekli işliyorlar. 
   Irak'taki ABD yönetiminin içinde de çatlak var. Türk askerinin görev alması konusunda görüş ayrılığı yaşanıyor. 
   ABD'nin en önemli gerekçesi olarak Türk ordusunun Irak'ta görev alması halinde sağlayacağı yararın, şu anda ortaya çıkacak yeni sorunlardan daha az olması gösteriliyor. Türk ordusuna yönelik provokasyonların tahmin edilenden fazla olabileceği, Irak'taki grupların birbirleriyle olan rekabetlerinin Türk askerini "paratoner görevi yapmak zorunda" bırakabileceği kaygısının ABD yönetimine h kim olduğu kaydediliyor. 
   
   Iraklı askerler umut oldu 
   Uzmanlar, ABD'nin en büyük sorununu askeri kapasitesinin nicelik ve nitelik olarak yetersizliği olarak gösteriyorlar. Bir askeri uzman, "ABD'nin rutin güvenlik devriyesi olarak günün herhangi bir saatinde çıkarabileceği asker sayısı 1000 kişiden fazla değildir. Bu nedenle Türk askerine çok ihtiyacı vardı. Çıkış yolu arıyorlar. Cumhuriyet ordusu dışında kalan, Irak ordusunun güvenilir bazı unsurlarını yeniden silah altına almayı bile planladıklarını bu nedenle açıklamak zorunda kaldılar" diyor. 
   Öte yandan Türk askerinin Irak'a gitmesi halinde oluşturulacak bazı birimlerde örneğin halkla ilişkiler hizmet vermek üzere Ankara'da kursa alınan personelin görev yerlerine geri gönderilmeye başlandığı da kulislere yansıyan bilgiler arasında yer alıyor. 
   
   Bremer saçmaladı Türkler sömürgeci    UTKU ÇAKIRÖZER 
   ABD'nin Irak'taki sivil yöneticisi Paul Bremer, ABC televizyonundaki bir programda, "Türklerin Irak'ta 400 yıldan fazla sömürgeci güç" olarak bulunduğunu, bu nedenle Türk askerine karşı bir hassasiyet olduğunu öne sürdü. 
   Irak'a asker göndermesi konusunun, Türkiye ile Irak Geçici Hükümet Konseyi GHK arasında görüşülmesi gerektiğini söyleyen Bremer, "Biz Türk askerinin orada olması gerektiğini düşünüyoruz, ancak Iraklıların ne düşündüğüne de bakmak zorundayız" dedi. Bremer'in 'Türkler sömürgeci' açıklaması, Ankara'da rahatsızlık yarattı. Birçok Türk diplomat, "Sömürgeci arıyorlarsa uzağa gitmeyip kendilerine ve İngilizlere baksınlar" ifadelerini kullandı. Bremer'in 'GHK ile görüşün' sözlerine ise, Türk Dışişleri yetkilileri, "Muhatabımız GHK değil, ABD. Konseyle asker pazarlığı olmaz. ABD Irak'tan çekilsin, o zaman Irak'la görüşürüz" dedi. 
   
   
   
</TEXT>
</DOC>
