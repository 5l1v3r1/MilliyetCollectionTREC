<DOC>
<DOCNO> 191921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/guncel/agun.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata aramızda 
</HEADLINE>
<TEXT>

   Can Dündar'ın Ülkem Özge Sevgilier'le birlikte hazırladığı albüm, Ata'nın ilginç fotoğraflarını öyküleriyle buluşturdu 
      CAN DÜNDAR 
   
   Gazetelerin arşivleri, tarih nehrinin tortular bırakarak aktığı bir yatağa dönüştü günümüzde... Hürriyet'in arşivi bunlardan biri... Gazete, yıllar önce başlattığı bir kampanya ile okurlarından ellerindeki Atatürk fotoğraflarını arşiv için göndermelerini istemiş. 
   Okurlar da bu çağrı üzerine 3 bine yakın fotoğraf göndermiş. 
   Bu 3 bin fotoğraf arşivde özenle saklanmış. 
   Cumhuriyet'in 80. yıldönümünün, Atatürk'ü kaybedişimizin 65. yıldönümüyle çakıştığı bu sonbaharda o fotoğrafları bir albümde değerlendirmeye çalıştık. 
   Ülkem Özge Sevgilier'le birlikte Hürriyet arşivine kapanıp öncelikle ilginç fotoğrafları ayıkladık. Kimi daha önce gördüğümüz, kimi hiç görmediğimiz fotoğraflardı bunlar... 
   Ama ilginç olan, fotoğraflardan çok, öyküleriydi. 
   Gönderilirken çoğu zaman yazısız, tarihsiz, bilgisiz yollanmış yani öykülerinden koparılmışlardı. 
   Bunun üzerine her birinin üzerinde titiz bir çalışmaya giriştik. Anılara girince gördük ki, birçok tanıdık fotoğrafın birbirinden ilginç öyküsü var. O anıları derleyerek eski fotoğrafları özgün öykülerine kavuşturduk. 
   Sonunda, bugün piyasaya çıkan, "Mustafa Kemal Aramızda" kitabı doğdu. 
   Bu vesileyle kitaba adını veren anıdan da söz etmekte yarar var. 
   1937'de Elazığ'da düzenlenen bir toplantıda Celal Bayar, Atatürk'ü takdim ederken Namık Kemal'in "Düşman vatanın bağrına dayamış hançerini..." mısraını okur ve "Bulunur elbet kurtaracak bahtı kara maderini" diye devam eder. Sonra da 
   "Namık Kemal'in beytine cevap veren vatan evladı Mustafa Kemal aramızdadır" diye Atatürk'ü kürsüye davet eder. 
   Kitap, o takdimi, h l geçerli bir gerçeklik olarak görüyor. 
   Ve "aramızdaki Mustafa Kemal"den ilginç fotoğraflarla öyküler sunuyor. 
   
      'Tek bir kadın yüzü görmedik'    Tarih 9 Şubat 1923... 
   Yer Edremit... 
   Yol üzerinde küçük bir köy civarında çadırlar kurulmuş, Başkomutan'la eşi Latife Hanım'a kahve ikram ediliyor. 
   Henüz 10 günlük evliler... Ancak Paşa'nın yüzünden düşen bin parça... 
   Bu asık suratın nedeni, yıllar sonra Nazmi Kal'ın yaptığı bir röportajdan çıkıyor. Atatürk'le Yaşadıklarını Anlattılar, Bilgi, 2001 . Paşa ile eşini Edremit'te Mahu Hanım ve doktor olan eşi ağırlıyorlar. 
   Paşa, kendisini karşılayan ev sahibesine şöyle diyor 
   "Sayenizde medeni bir gece geçireceğiz. Bütün Anadolu'yu dolaştık. Karım yanımda olduğu halde tek bir kadın yüzü görmedik." 
   Sonra fener alayı kapının önüne kendisini görmeye gelince Gazi evdeki hanımlara diyor ki 
   "Haydi hanımlar, halk bizi böyle görsün. Birlikte görmeye alışsınlar. 
   Çünkü bu, yakında olacak." 
   
      Ağacı kurtarmak için binayı çektirdi...    Bu fotoğraf Karamürsel'den... 
   Baltacı çiftliğinde Atatürk için iki katlı küçük bir konaklama ünitesi yapılmış. Atatürk iki katlı bu evi görmeye geldiğinde evin duvarının hemen dibinde sıkışıp kalmış bir çınar fidanı görmüş. Büyümekte olan çınar, Yalova'nın esintisinde terasa çarpa çarpa yaralanıyormuş. Sormuş yanındakilere 
   "Bu ağacı kurtarmak için ne yapabiliriz " 
   "Ağacın yaralı yerini çuvalla saralım" demiş kimisi... Birisi, "ağacı kesmeyi" teklif etmiş. 
   Bunun üzerine Atatürk, kendi çözümünü açıklamış 
   "Binayı buradan çekelim de ağaç kurtulsun " 
   Mühendisler, mimarlar gelmiş, yeni bir temel hazırlanmış. Eski bina temellerinden sökülerek açığa çıkarılmış. Fotoğrafta Atatürk, ağacın kurtarılma çalışmalarını izlerken görünüyor. 
   
      Koruma terörüne izin yok    Bu fotoğraf, bir koruma ordusuyla gezen günümüz siyasetçilerine ders niteliğinde... Özel Kalem Müdürü Hasan Rıza Soyak'ın anılarından Yapı Kredi Y., 1973 öğreniyoruz ki, Atatürk, Florya'da denize girdiği 1930'lu yıllarda onu görmek için plaja koşan yurttaşlara yönelik silahlı koruma tedbiri alınmasına kesinkes karşı çıkarmış. Hele resmi elbiseli asker ve polisin bu işte kullanılmasına asla rıza göstermezmiş. Verdiği kesin emir üzerine Başyaveri ve Muhafız Komutanı dışında herkese sivil elbise giydiriliyormuş. 
   
      'Şimdi gelsin bakalım edepsiz '    Bu fotoğraf Mustafa Kemal'in ilk muhafız takımını denetiminde çekilmiş. Takımın kuruluş öyküsü ilginç Çerkez Ethem, Kemal Paşa ile görüşmek üzere Ankara'ya silahlı muhafızlarıyla gelmiş. Oysa Atatürk'ün yanında bir koruma eri bile yokmuş. Atatürk'ün muhafızı emekli general İsmail Hakkı Tekçe Paşa'nın izniyle 9 mangalık bir kadro kurulmuş. Bir günde, muhafız takımı kurulmuş. Fotoğrafta Paşa'nın siluetinin arkasındaki takım, bugünkü Cumhurbaşkanlığı Muhafız Alayı'nın çekirdek kadrosu. Takımın mevcudu 750'yi aşınca Kemal Paşa'nın şöyle dediği aktarılır "Şimdi gelsin bakalım edepsiz Şimdi gelsin de görsün Ankara'yı terbiyesiz .." 
   
   
</TEXT>
</DOC>
