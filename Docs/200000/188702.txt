<DOC>
<DOCNO> 188702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/spor/spo02.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye bize yetmez 
</HEADLINE>
<TEXT>

   Daum, 2007'de Şampiyonlar Ligi Kupası'nı kaldırmak istediklerini söyledi, Ajax modelini benimsediğini ifade etti. Ortega'nın yarı parasına takım kurduğuna dikkat çeken Alman hoca, Ersun Yanal'ı övdü 
      MEHMET DEMİRCAN 

   
   ESM'yi konuk etti 
   FENERBAHÇE Teknik Direktörü Christoph Daum yine birbirinden çarpıcı açıklamalar yaptı, iddiasını, ideallerini, Türkiye'yi ve Fenerbahçe'yi anlattı. ESM'in European Sports Magazines önde gelen gazetecilerini Samandıra'da ağırlayan Daum, "Artık Türkiye'de başarı, Fenerbahçe camiasına yetmez. 2007'de Şampiyonlar Ligi Kupası'nı kaldırmak istiyoruz" dedi. Alman çalıştırıcı, genç bir kadro oluşturduklarını, Ortega'ya verilen paranın yarısına yeni bir takım kurduklarını ifade etti. 
   
   'Türkiye ve Brezilya' 
   TÜRKİYE'DE futbol olarak çok büyük bir değişimin yaşandığını da söyleyen Fenerbahçe Teknik Direktörü, "Jupp Derwall geldiğinde toprak sahalarda antrenman yapılırdı. Şimdi Florya, Samandıra ve Ümraniye'deki tesisler Avrupa'da bile yok" dedi. Ersun Yanal'ı ve oynattığı futbolu beğendiğini söyleyen Daum, bir kaleci okulu açmayı düşündüklerini de belirtti, "Bana göre dünyanın en çok potansiyel sahibi iki futbol ülkesi Türkiye ile Brezilya" yorumunu yaptı. 
   
   'Savunmaya yer yok' 
   ÇOK değiştini de itiraf eden Daum "Artık kendimi kanıtlamak zorunda değilim. Ancak Fener'e de 'Ben her şeyi biliyorum' mantığı ile gelmedim" ifadesini kullandı. Sisteminde bundan böyle savunmanın yer almadığını da belirten Fenerbahçe çalıştırıcısı, "Yani pres ve forechecking. Her futbolcu her mevkiide oynayabilmeli. Bu sistemin en iyi örneği Ajax. O kadar çok pas yapıyorlar ki, rakip çıldırıyor. Pas manyağı olan rakip, topu çalmak için çıktığında olay kopuyor" dedi. 
   
   'Asıl vatanım burası' 
   HAYATINDA tek hata yaptığını, bunun da karşılığını pahalı bir şekilde ödediğini belirten Daum, "Beni fena yakaladılar. Düşünün, insan ailesinin yanında şu soruyla karşılaşırsa ne cevap verir. 'Eşini aldattın mı ' Ben de doğal olarak hayır dedim. Uyuşturucu kullanmadım dedim. Ama bu kadar ceza ödememeliydim" dedi. Alman hoca şöyle devam etti "Almanya'da herkes karşımdaydı. Türkiye'de ise herkes bana destek verdi. O yüzden Almanya benim için bitti, asıl vatanım Türkiye." 
   
   Fenerbahçe'de komando idmanı    YUSUF DURSUN 

   Salon ve saha 
   MİLLİ maç nedeniyle lige verilen aranın ardından biraraya gelen Fenerbahçe'de Teknik Direktör Daum futbolcuların pestilini çıkardı. Bursaspor ile oynanacak karşılaşmanın hazırlıklarını sürdüren Sarı - Lacivertliler'de futbolcuları önce salona sokan Alman çalıştırıcı, daha sonra yardımcısı Koch ile birlikte sahada 1.5 saat süren kondisyon ağırlıklı istasyon çalışması yaptırdı. 
   
   Hooijdonk katılmadı 
   YORUCU çalışmaya rağmen, futbolcuların antrenman bitiminde ayakta kalması Alman çalıştırıcıyı mutlu etti. İdmana, grip olan Van Hooijdonk katılmadı. Tomas ile Servet de takımdan ayrı olarak düz koşu yaptı. Kaleci Antrenörü Immel ise Recep ile Volkan'a 2 saate yakın bir çalışma yaptırırken, Volkan sol parmağından bir sakatlık geçirip, antrenmanı yarıda bıraktı. 
   
   'Saran biçilmiş kaftan'    YUSUF KOBAL 

   Refioğlu'ndan destek 
   FENERBAHÇE eski yöneticisi ve 1907 Derneği 2. Başkanı Gürbüz Refioğlu, Sadettin Saran'ın kesinlikle aday olacağını, kendisinin de Saran'a ciddi destek vererek, yönetimine gireceğini açıkladı. 1907 Fenerbahçeliler Derneği'nin, Kadıköy Grubu ve Fenerbahçe 2000 Derneği ile birlikte Sadettin Saran'ın arkasında duracağını iddia eden Refioğlu, Saran'dan bir an önce adaylığını açıklamasını istedi. 
   
   'Kan değişikliği şart' 
   BUGÜNE kadar çeşitli gruplardan başkanlık teklifi aldığını belirten Gürbüz Refioğlu, "Ama ben genç bir başkanın arkasında hizmet etmekten yanayım" dedi. Refioğlu konuşmasını şöyle sürdürdü "5 senedir Aziz Yıldırım hiçbir şey yapamadı. Kan değişikliği şart. Saran bu iş için biçilmiş kaftan. Sadettin Saran, Yıldırım tesisleşme adına ne yapacaksa, daha fazlasını yapacak." 
   
   Yıldırım'a destek    2004 Şubat'ında yapılacak kongre için Fenerbahçe'de çalışmalar başlarken, Sarı - Lacivertli taraftar Başkan Aziz Yıldırım'a destek verdi. www.fenerbahceninsesi.com adlı internet sitesinde yapılan ankette, "Başkan kongrede aday olmalı mı " sorusuna yanıt veren 2 bin 251 kişiden 2 bin 182'si yüzde 97 başkanın yeniden aday olması yönünde oy kullandı. "Hayır" yanıtı verenlerin sayısı ancak 69'da kaldı. 
   
   "Boş mukaveleyi imzalarım"    FENERBAHÇE'NİN genç yıldızı Tuncay, yöneticiler Murat Özaydınlı, Mahmut Uslu ve takım arkadaşı Mahmut Hanefi ile birlikte Sabancı Üniversitesi'nde katıldığı panelde, "Boş mukaveleye bile imza atarım" dedi. Sarı - Lacivertli futbolcu "Fenerbahçe iyi gidiyor. Bizi yıpratmasınlar. Düşüşte değilim. Gol krallığı sıralamasında bulunduğum yer de bunu gösteriyor. Konya maçındaki hareket hırsımdan kaynaklandı. Bir daha olmayacak" ifadesini de kullandı. 
   
   
</TEXT>
</DOC>
