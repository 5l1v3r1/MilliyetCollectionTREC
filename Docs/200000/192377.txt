<DOC>
<DOCNO> 192377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/spor/spo03.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtların akıl oyunu 
</HEADLINE>
<TEXT>

   Lucescu ile Terim'in kafasında binbir tilki dolaşıyor. İki teknik adam, bugün sürpriz taktiklerle galibiyete ulaşmanın hesaplarını yapıyor 
      
   Zirveye çok özel 
   ZİRVE yarışı açısından büyük önem taşıyan Beşiktaş - Galatasaray derbisi öncesinde, iki takımın teknik direktörleri taktiksel son hazırlıklarını tamamladı. Mircea Lucescu ve Fatih Terim'in, alışılmış görüntülerinin dışında, farklı bir oyun sistemi peşinde olduğu gözlendi. İki hocanın da büyük gün için özel sürprizler hazırladığı bildirildi. 
   
   Rakibe göre sistem 
   LUCESCU'NUN, Sarı - Kırmızılılar'ın performansına göre oyun içinde değişebilen bir sistem hazırladığı vurgulandı. 90 dakikanın genelinde baskılı oynamayı planlayan Beşiktaş, rakibin etkili olduğu anlarda Chelsea taktiğini devreye sokmaya hazırlanıyor. Lucescu, sakatlığı süren ve bu sistem içinde önemli rolü olan Sergen'i son dakikaya kadar bekleme kararı aldı. 
   
   Gizli golcüler 
   FATİH Terim ise tüm sistemini Hakan Şükür üzerine kurdu. Terim'in, golcü futbolcunun 90 dakika yakın markaja alınacak olması nedeniyle orta sahada oynayan bazı isimlere özel görevler verdiği iddia edildi. Olympiakos maçında olduğu gibi savunma Hakan ile boğuşurken, Cihan gibi isimlerin gol yollarında bitirici vuruşlar yapmak için çaba harcayacağı ifade edildi. 
   
   Sabri sevinci    Oynama ihtimali arttı 
   FLORYA'DA dün kapalı kapılar ardından yoğun bir gün yaşandı. Beşiktaş maçının son hazırlığını yapan Sarı - Kırmızılı takımda gözler sakatlıkları devam eden Sabri ve Hasan Şaş'a çevrildi. Dünkü idmana katılan ikliden Sabri'nin durumda olumlu gelişmelerin olduğu ve Beşiktaş'a karşı forma giyme ihtimalinin arttığı açıklandı. 
   
   Maç saatinde 
   HASAN Şaş'ın ise ağrılarının sürdüğü bildirildi. Yıldız futbolcunun son durumunun maçtan önce yapılacak olan kontrolden sonra netleşeceği ifade edildi. Fatih Terim'in son antrenmanda savunma oyuncularını sık sık uyardığı ve Beşiktaş'ın gol yollarındaki etkili isimlerine dikkat edilmesi istediği öğrenildi. 
   
   Arzuman'ın ilk derbisi    CEMAL ERSEN 

   'Gurur duydum' 
   BEŞİKTAŞ-Galatasaray maçına atanan hakem İsmet Arzuman, "MHK'nin böylesi önemli bir karşılaşmaya beni layık görmesinden gurur duydum. Görevimin ve sorumluluğumun bilincindeyim" ifadelerini kullandı. Kariyerindeki ilk derbi maçını yönetecek olan Arzuman, "Benim için bu maçın diğerlerinden farkı yok. Her iki takımın da maçlarını defalarca yönettim. Türk futbolunun adına yakışır bir mücadele olacağına inanıyorum" diye konuştu. 
   
   'Fazla iş düşmez' 
   FIFA kokartlı hakemimiz, "Futbolcu kardeşlerimi ve özelliklerini çok iyi biliyorum. Önemli olan herkesin kurallara uyması. Kasıtlı sertlik, hakemi aldatmaya yönelik hareketler, seyirciyi tahrik edici davranışlar hoşgörü ile karşılanamaz. Türk milli takımının çekirdeğini oluşturan her iki takım futbolcularından centilmence geçecek bir doksan dakika bekliyorum. Kurallara uyarlarsa bana zaten fazla iş düşmez" dedi. 
   
   Kuş uçmayacak    İSTANBUL Emniyeti derbi maçı için sıkı güvenlik önlemleri aldı. Karşılaşmayı izleyecek olan 1200 Galatasaray taraftarına bu sabah Ali Sami Yen Stadı'nda bilet dağıtılacağı, ardından polisin toplu halde Sarı - Kırmızılılar'ı İnönü Stadı'na götüreceği belirtildi. 
   STAD çevresinde de taraftarları sıkı kontrolden geçirecek olan güvenlik güçleri, bileti olmayanları İnönü'ye yaklaştırmayacak. Karşılaşma bitiminde de Galatasaraylı seyirciler, Beşiktaş tribünleri tamamen boşaldıktan sonra dışarıya çıkarılacak. 
   
   
</TEXT>
</DOC>
