<DOC>
<DOCNO> 169976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko01.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın yeniden yapılanması için 90 milyar dolarlık yatırım gerekli 
</HEADLINE>
<TEXT>

     McKinsey yatırım danışmanlık şirketine göre, Irak ekonomisinin düzeltilmesi için 90 milyar dolarlık yatırım gerekiyor. 
     McKinsey'den Ahmed El Şahrabani, İngiltere'nin başkenti Londra'daki bir konferansta, büyük bölümünü Irak'ın alt yapısının oluşturacağı yatırımın 10 yıl süreceğini söyledi. 
     Petrol gelirinin Irak'ın ekonomisinin iyileştirilmesi için yeterli olmayacağını bildiren El Şahrabani, 2010'a kadar günlük petrol üretimini 6-7 milyon varile çıkarmak için, tek başına petrol sanayiinin yatırımdan 35-40 milyar dolar gibi aslan payı alması gerektiğini belirtti. 
     Irak, Suudi Arabistan'dan sonra dünyanın ikinci büyük petrol rezervine sahip olmasına rağmen, günde 1.5 milyon varil petrol pompalayabiliyor. 
     El Şahrabani, buna ilaveten sağlık sisteminin de 1980 öncesi standartlara ulaştırılabilmesi için 10-20 milyar dolara ihtiyaç olacağını kaydetti. 
     McKinsey'nin analizlerine göre, ulaşım, telekomünikasyon gibi kamu hizmetlerine 10-15, eğitime de 6 ila 12 milyar dolar yatırım gerekiyor. McKinsey, Irak ekonomisinin, en iyi senaryoyla gelecek 10 yılda yüzde 12 ila 15 büyüyebileceğini tahmin ediyor. 
     
</TEXT>
</DOC>
