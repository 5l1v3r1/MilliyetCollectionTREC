<DOC>
<DOCNO> 178077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur32.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu'da aşırı sıcaklara dikkat.. 
</HEADLINE>
<TEXT>

     Özellikle Güneydoğu Anadolu Bölgesi'nde son bir ayda artan hava sıcaklığının ve nemin özellikle, kalp-damar ve tansiyon hastalarının sağlığını olumsuz yönde etkileyeceği, bu nedenle vatandaşların bilinçli hareket etmesi gerektiği bildirildi. 
     Gaziantep Üniversitesi GAZÜ Tıp Fakültesi İç Hastalıkları Anabilim Dalı Başkanı Prof. Dr. Yalçın Kepekçi, A.A muhabirine yaptığı açıklamada, aşırı sıcaklık ve nemin ciddi sorunların oluşmasına neden olduğunu, özellikle kalp, solunum yolları ve tansiyon hastası olanlar ile yaşlıların daha dikkatli olmalarını, kanser hastaları, kemoterapi alanlar ve değişik deri hastalığı bulunanların da güneş ışınlarından korunmaya dikkat etmelerini istedi. 
     Uzun süre güneş altında çalışılmamasını öneren Prof. Dr. Kepekçi, hava sıcaklığından etkilenmemek için, yeteri kadar sıvı alınması, tuzun da ihmal edilmemesi, güneş altında yorgunluk yapacak hareket ve işlerden, ani ısı değişikliklerinden kaçınılmasını, özellikle yaşlılar ve çocukların mecbur kalmadıkça dışarıya çıkmamalarını isteyen Prof. Dr. Kepekçi, kalp-damar ve hipertansiyon hastalarını da aşırı sıcak havalara karşı uyardı. 
     Kalp yetmezliği olan, kroner arter hastası ve tedavi altındaki hastaların bazı kurallara dikkat etmesini isteyen Prof. Dr. Kepekçi, bunları şöyle sıraladı 
     ''Fazla sıcağa asla maruz kalmayın. Günlük su alınımız kısıtlanmış olsa bile, yazın çok sıcak zamanlarda ve aşırı terlediğiniz dönemlerde su kaybınız artacağı için günde ortalama 2-2,5 litre su için. Deniz kıyısında tatilde iseniz, kumda yatıp, güneş banyosu yapmayın. Denize sabah veya akşam üzeri giriniz. Denizde uzun süre yüzmeyin. Denizde dalmayın, tok karnına denize girmeyin. 
     Fazla yağlı, kızartmalı, ağır gıdalar yerine, bol sebze, haşlama veya ızgara, hafif gıdalar tercih edin. Şeker hastası değilseniz, bol meyve yemeyi tercih edin. Bacaklarınızda varis varsa, denizde belinize kadar olan bir su seviyesinde yürüyüş yapın. Asla kum banyosu yapmayın. Hipertansiyonlu iseniz, tansiyon ilacınız fazla gelebilir, dozunu doktorunuza tekrar danışınız. Deniz ve sıcağa karşın serin yayla tatilini tercih etmenizde fayda vardır.'' 
     
</TEXT>
</DOC>
