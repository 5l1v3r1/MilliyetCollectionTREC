<DOC>
<DOCNO> 158483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko30.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı Belirli büyüme olursa, döviz dengeye gelecektir 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, döviz bolluğunun döviz fiyatlarının bir miktar aşağı inmesine neden olduğunu belirterek, ''Önümüzdeki dönemde yine belirli bir büyüme olursa, ithalattaki gelişmeyle sanayideki büyümeyle de tekrar bir dengeye gelecektir diye düşünüyorum'' dedi. 
     Özilhan, TÜSİAD ve Sabancı Üniversitesi Kurumsal Yönetim Forumu'nun düzenlediği ''Piyasa Ekonomisi ve Şaffaflık-Kavşaktaki Türkiye'' semineri sırasında basın mensuplarının sorularını yanıtladı. 
     Tuncay Özilhan, Irak'taki ambargonun kaldırılmasının Türk ekonomisini nasıl etkileyeceğine ilişkin bir soru üzerine, ''Müspet etkileyeceğine inanıyorum. Yani birtakım kısıtların kalkması, normal ticaretin başlaması dolayısıyla Irak'ın komşusu olan, bölgeyi tanıyan Türkiye'nin menfaatine olacaktır'' diye konuştu. 
     Özilhan, ihracatçıların bir an evvel hareket etme kabiliyetine sahip olacaklarını ve yatırımcıların da tekrar harekete geçeceğini ifade ederek, ''Dolayısıyla daha evvel Birleşmiş Milletler eliyle yapılan ticaretin direkt özel sektör eliyle yapılmasına ve o bölgede tecrübesi olan Türk girişimcinin gerekli hareketi sağlayacağına inanıyorum'' dedi. 
     Türk şirketlerin Irak pastasından pay alma imkanı bulunup bulunmadığı yönündeki bir soruya da Özilhan şu karşılığı verdi 
     ''Her halükarda Türkiye o ortamda da gerekli payını alacaktır. Yani Türkiye bölgede olmasından, müteahhitlik tecrübesinin çok güçlü olmasından, bölgede yatırımcılık tecrübesinin olmasından dolayı Amerikalılardan da kontratlar alacaktır. Diğer taraftan da bizim müteşebbisimiz elinde çantasıyla o bölgeye gidip yerel müteşebbislerle de muhakkak iş geliştirecektir. Rusya, Kazakistan, Orta Asya Cumhuriyeti ve Kuzey Afrika ülkelerinde olduğu gibi... Dolayısıyla Türk sanayicisi için Irak'ta çok önemli bir kapının açılmak üzere olduğuna inanıyorum.'' 
     
     İŞ YASASI VE 6. UYUM PAKETİ 
     Tuncay Özilhan, İş Yasası ile ilgili görüşlerinin belli olduğunu ifade ederek şöyle dedi 
     ''Biz tek başına iş güvencesinin değil, iş güvencesinin iş kanununun içinde geçmesini diliyorduk. Bundan evvelki hükümet zamanında bir popülist politikayla bu hata yapıldı. İş kanunu içinden iş güvencesi çekildi. Ama bu hükümetin bunu düzelttiği inancındayız. Dolayısıyla da bu kanunun birtakım esneklikler getirdiğini ve çalışma barışını daha iyi bir hale getireceğini düşünüyorum.'' 6. uyum paketine ilişkin görüşlerini daha önce basın bildirisiyle açıkladıklarını hatırlatan Özilhan, buradaki en önemli problemin terörle mücadele yasasındaki 8. madde olduğunu vurguladı. 
     Bu maddenin bundan evvel 2 defa değiştirildiğini ancak Kopenhag kriterlerine uymadığı, AB standartlarında olmadığı için kabul görmediğini belirten Özilhan, ''Şimdi o maddenin çıkarılıp AB standardında yeniden bir terör yasası düzenlenebileceğini belirtti. O tip bir çalışma bu sorunu kökünden halledecektir diye düşünüyorum'' diye konuştu. 
     Özilhan, dövize yapılan müdahaleye ilişkin olarak da, ''Orada istenilen seviye diye bir şey olmaz. Madem ki dalgalı kur madem ki arz taleple bu iş karşılanacak. Dolayısıyla döviz piyasasına önemli miktarda döviz geliyor, daha evvel yastık altında olan ve yurtdışından'' diye konuştu. 
     Döviz bolluğunun döviz fiyatlarının bir miktar aşağı inmesine neden olduğunu belirten Özilhan, ''Bu önümüzdeki dönemde yine belirli bir büyüme olursa, ithalattaki gelişmeyle, sanayideki büyümeyle de tekrar bir dengeye gelecektir diye düşünüyorum'' şeklinde konuştu. 
     
</TEXT>
</DOC>
