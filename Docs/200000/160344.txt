<DOC>
<DOCNO> 160344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sondun17.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu üyesi ''Avrupa'nın Türkiye'de önemli çıkarları var'' 
</HEADLINE>
<TEXT>

     Avrupa Birliği Komisyonu'nun Dış İlişkilerden Sorumlu üyesi Chris Patten, ''Avrupa'nın, Türkiye'de önemli jeostratejik çıkarları bulunduğunu'' söyledi. 
     Patten, Atina'da yayınlanan To Vima gazetesindeki demecinde, ABD Savunma Bakan Yardımcısı Paul Wolfowitz'in Türkiye ile ilgili açıklamalarına değinerek, bunların ''yanlış sözler'' olduğunu belirtti. Türkiye'nin önümüzdeki yıllarda uluslararası toplumun İslam ülkeleriyle ilişkilerinde kilit rol oynayacağını kaydeden Paten, ''Türkiye, demokratik olmak için çaba gösteren ve Batı dünyasında kendine uygun yer bulmaya çalışan bir Müslüman toplumdur. Bizim bunu kötüye kullanmamız İslam alemi ile ilişkilerimize etkisi olacaktır. Türkiye'ye yanlış şeyler söylememiz çok tehlikeli olur'' dedi. ''Türkiye'deki siyasi iktidarların askeri makamlarla diğer Avrupa ülkelerinde olduğu gibi bir ilişki içerisinde olması gerektiğini'' ifade eden Paten, ''Türkiye'nin AB üyesi olmasının gereklerinden birinin Avrupa ülkeleri gibi davranmak olduğunu'' kaydetti. Patten, ''Wolfowitz'in, Türk ordusunu daha güçlü siyasi tavır almadığı için eleştirmesi beni şaşırttı. Hiçbir Amerikalı yetkili İngiltere ya da Yunanistan'a giderek, ordunun daha güçlü siyasi bir rol üstlenmesini söyleyemez. Böyle şeylerin söylenmesi yanlıştır'' dedi. ''Türk hükümetinin ekonomik ve siyasi reformlara yönelmiş ılımlı bir hükümet olduğunu'' belirten Patten, ''Bugünkü Türk hükümetine büyük güven duyuyorum'' diye konuştu. 
     
</TEXT>
</DOC>
