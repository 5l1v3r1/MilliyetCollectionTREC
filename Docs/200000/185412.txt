<DOC>
<DOCNO> 185412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/ekonomi/eko01.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınıra asker yığdığınız için Kuzey Irak şartını koyduk 
</HEADLINE>
<TEXT>

   ABD'li üst düzey bir yetkili, 8.5 milyar dolarlık kredideki Kuzey Irak'a girilmemesi şartını, nisan ayında Irak sınırına asker yığılması nedeniyle koyduklarını açıkladı 
      UTKU ÇAKIRÖZER Ankara 
   
   ABD'nin Türkiye'ye verdiği 8.5 milyar dolarlık krediye Türkiye'nin nisan ayında Irak sınırına asker sevkiyatı yapması üzerine "Kuzey Irak'a girilmemesi" şartını koydurduğu ortaya çıktı. Anlaşma gereğince Türkiye'nin Kuzey Irak'a tek taraflı müdahalede bulunamayacağını ancak PKK KADEK'in bölgeden tasviyesi için ABD'nin söz verdiğini anımsatan üst düzey bir ABD yetkilisi şu bilgileri verdi 
   Kuzey Irak şartı Anlaşma, nisan ayında Amerikan Kongresi'nin yardımla ilgili kabul ettiği yasadaki şartları yansıtıyor. Yasada, Türkiye'nin ekonomik reformları sürdürmesi, Irak'a insani yardım yapılması ve ülkenin yeniden yapılandırılmasına katkı konusunda işbirliği yapmanın yanı sıra Kuzey Irak'a tek taraflı müdahale etmemesi şartı da yer alıyordu. Eğer Türkiye, tek başına bağımsız bir komşusuna girme riskini üstüne alırsa kendisini de bu kredinin ödemesinden yoksun bırakır. Ama biz Türkiye'nin böyle bir şey yapmayacağına güveniyoruz. Zaten nisandan bu yana da yapmadı. 
   
   '12 yıldır bitiremediniz' 
   Asker korkuttu Bu şartı koyduk çünkü, Türkiye, nisanda Irak sınırına önemli miktarda asker yığdı. ABD'ye verilecek destek karşılığında Türkiye'nin K. Irak'a girmesine ilişkin mart öncesinde yapılan pazarlıklar o sırada çoktan sona ermişti. 
   Gizli şart yok Anlaşmada gizli, saklı bir şart yok. Krediyle Türkiye'nin Irak'a asker göndermesi arasında da hiçbir bağ yok. Irak'a asker gönderme kararı alırsanız bunu memnuniyetle karşılarız ama bu anlaşmanın bir şartı değil. 
   Bitirmediniz Irak artık komşuları için bir tehdit oluşturmuyor ve terörü desteklemiyor. Bu nedenle tek taraflı müdahalenize gerek yok. Türkiye'nin savaş öncesindeki endişelerini gidermek için işbirliği yaptık, bundan sonra da yeni endişeleriniz olursa birlikte hareket edeceğiz. PKK KADEK terör örgütünün Irak'ın kuzeyinden tasviyesinde de kararlıyız. Türkiye son 12 yılda üç - dört kez Kuzey Irak'a girdi ama tehdidi yok edemedi. Belki de farklı yaklaşımlar yardımcı olabilir. 
   
   'Kuzey Irak şartı yeni değil'    Başbakan Yardımcısı Mehmet Ali Şahin, Dubai'de imzalanan 8.5 milyar dolarlık kredi anlaşmasındaki Türkiye'nin Kuzey Irak'a girmemesi yönündeki maddenin yeni olmadığını belirterek, "Bu maddede ABD Senatosu'nun daha önce aldığı karara atıfta bulunulmuş" dedi. 
   Milli Savunma Bakanı Vecdi Gönül de İsveç Savunma Bakanı Leni Bjorklund'u kabulünde, "Kredi anlaşması Meclis'in onayına sunulmalı mı " sorusunu şöyle yanıtladı "Bunlar beynelmilel anlaşmalar sayılmıyor. Anayasal olarak mecburiyet olmadığını sanıyorum. Pek çok ekonomik anlaşma değişik ülkeler ile yapılıyor ve hiçbiri bugüne kadar Meclis'e gelmedi. Ekonomik anlaşmalara yol açan ana anlaşmalar Meclis'e gelmek durumundadır." 
   
   'Elden gelen öğün olmaz'    ANKARA Milliyet 
   Adalet Bakanı ve Hükümet Sözcüsü Cemil Çiçek, 2004 bütçe dengelerinin 8.5 milyar dolarlık krediye göre hazırlanmadığını belirterek, "Elden gelen öğün olmaz, olsa da vaktinde bulunmaz" atasözünü hatırlattı. Bakanlar Kurulu toplantısının ardından soruları yanıtlayan Çiçek, "Krediyi kullanmak Türkiye'nin isteğine bağlıdır" dedi. Kredi anlaşmasının Meclis'ten geçmeyeceğini vurgulayan Çiçek, "Bizim talebimiz olarak gündeme gelmedi. ABD Kongresi'nin tek taraflı verdiği kredidir. Şartları da kendisi koymuştur" dedi. Asker gönderme konusuyla kredinin ilgili olmadığını hatırlatan Çiçek, "Bu kararı doğrudan ülke menfaatlerini gözeterek veririz. Abdullah Gül dönünce birinci elden bilgileri aldıktan sonra bu konu büyük ölçüde netleşecek" diye konuştu. 
   Çiçek ayrıca, Kamu Yönetimi Reformu Taslağı üzerindeki çalışmaların 13 Ekim'deki Bakanlar Kurulu toplantısına kadar tasarı haline gelecek tarzda tamamlanacağını kaydetti. 
   
   
</TEXT>
</DOC>
