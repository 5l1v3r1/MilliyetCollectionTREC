<DOC>
<DOCNO> 195697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/yazar/zbirand.html </URL>
<DATE> 2003/11/15/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Loizidu davasında gereksiz bir gol yedik 
</HEADLINE>
<TEXT>

   
   Türkiye, Loizidu davasıyla ilgili ödemenin nasıl yapılacağı ve bundan sonraki davaların ne şekilde ele alınacağının pazarlığı içindeyken inanılmaz bir "son dakika" golü yedi. 
   Görüşmelerin son aşamasına gelinmiş ve adeta uzatmalar oynanıyordu ki, Avrupa Konseyi Bakanlar Komitesi bir uyarı kararı aldı. Bu uyarı Loizidu'ya Avrupa İnsan Hakları Mahkemesi tarafından, Kuzey Kıbrıs'taki evine gidemediği için Türkiye'yi 900 bin dolar tazminat ödemekle cezalandırması ile ilgili. 
   Türkiye bu tazminatı 19 Kasım gününe kadar ödemezse Avrupa Konseyinin yaptırımlarıyla karşı karşıya kalacak. 
   Loizidu davası çok önemli, zira bundan sonra aynı şekilde AİHM'ne başvuracak olan tüm Rum göçmenler Türkiye'den milyonlarca dolarlık tazminat alabilecekler. 
   Avrupa Konseyi'nin bu kararı Ankarayı köşeye sıkıştırıyor. Zira yapılan pazarlıklarda, paranın ödenmesi karşılığında, bundan sonra açılacak davaların KKTC'nin oluşturduğu bir iç mekanizmadan geçmesi karara bağlanmaya çalışılıyordu. Sonuç alınmak üzereyken, Rumlar akıllı bir manevra ile Konseyden bu kararı çıkarttılar. 45 üye ülkeden 34'ü Azerbaycan dahil lehte oy kullanmış. 
   İşin asıl dramatik yönü, Dışişleri yetkililerine göre bu gelişmeden Ankara'nın haberi dahi olmaması. "Çok şaşırdık. İşi toparlamaya çalışıyoruz" diyen bir yetkili, Avrupa Konseyi gibi kapalı bir klüp gibi çalışan Bakanlar Konseyindeki bu gelişmenin önceden haber alınıp önlenememesi, tek kelimeyle AYIP... 
   Bu kararın bir başka yönü daha var. 
   Avrupa Konseyi Türkiye'ye bir başka mesaj yolluyor "Kıbrıs konusunda bir anlaşmaya varamazsanız, Kuzey'deki topraklarda malı mülkü olan Rumlara büyük tazminat ödemek zorunda kalacağınızı bilin... 
   Anlayacağınız, Türkiye'nin etrafındaki Kıbrıs çemberi giderek daralıyor. 
   
   KÜRTLERLE KAVGA ETMEDEN ÇÖZÜM...    T.C. Devleti Kürt kökenli herkese aynı kuşku ve kaygılarla bakıyor. 15 yıllık terörle dolu, yakın geçmişimizin getirdiği kuşkular ve alışkanlıklar bizi hep mesafeli davranmaya sevketti. 
   Belki Cumhuriyet'in ilk kuruluş yıllarında haklı sayılabilirdik. Henüz cılız ve korumasız bir Devlet iken kaygı duymamız anlaşılabilirdi. Ancak, bugün artık bunlar geçerli olamaz. Bugün T.C. Devleti son derece güçlüdür. Kimseden, hele Kürtlerden hiç kaygılanmaması gerekir. Oysa, hala rahatsızız. Hala Kürtleri, bir düşman gibi olmasa dahi, günün birinde topraklarımızı elimizden alabilecek potansiyel bir güç gibi görüyoruz. Hala, ister kendi içimizde yaşayan Kürt kökenli vatandaşlarımızla olsun, Kuzey Irak'ta bizimkilerin akrabası kürtlerle olsun, barış içinde yaşamamız gerektiğini içimize sindiremiyoruz. Kürtlerle dost olmadıkça rahat edemeyeceğimizi benimseyemiyoruz. Onlara haklarını vermemiz gerektiğini kabullenemiyoruz. En doğal haklarını dahi sanki ödün veriyormuş gibi sinirlenerek ve kerhen onaylıyoruz. Birbirimize yalan söylemeyelim, onları küçük görüyoruz. 
   Oysa bölgenin zenginliklerini ve güzelliklerini paylaşmak zorundayız. Nasıl biz onların haklarına saygı göstereceksek, onlarda bizim haklarımıza saygılı olmak zorundalar. 
   15 yıllık PKK terörü hepimizi çok yaraladı. 
   Demokrasiyi yok etti, insan Haklarını silip attı. 30 bin insanın hayatına mal oldu. Saygı kalmadı, düşmanlık yeşerdi ve bugünlere geldik. 
   
   YENİ SAYFA AÇILABİLİR... 
   Türkiye, bir yandan AB'ye gidiyor, öte yandan Irak'a asker yollama sorunundan kurtuluyor. 
   İlk defa Kuzey Irak'lı Kürtler", karşılıklı hatalar yaptık, gelin artık barışalım" diyorlar. 
   PKK, adını yeniden değiştirerek siyasallaşmaya, silahtan uzaklaşmaya çalıştığının mesajlarını veriyor. 
   Öcalan, İmralı'dan "Barış ve Demokrasiye Çağrı Bildirgesi" yayınlıyor ve "yeter artık karşılıklı barışalım" diyor. 
   Bütün bunlar, Türkiye'nin en güçlü olduğu bir dönemde yaşanıyor. 
   Peki ne yanıt vermemiz gerekir 
   Derin Devlet'in yanıtı hazır Gelsinler, özür dilesinler, koşullarımı kabul etsinler affedeyim " 
   Bizlerin, yani Demokratik güçlerin yanıtı ne olmalı 
   Erdal Şafak'ın yazdığı gibi, PKK'yı öldürerek değil, ancak Kopenhag kriterlerini tam anlamıyla uygulayarak etkisizleştirebileceğimizi bilmeliyiz. 
   Kuzey Irak'lı Kürtlere ise, Dışişleri Bakanı Gül'ün "sizleri asıl koruyacak olanlar biziz" dediği gibi davranmalıyız. 
   Bölgedeki tük Kürtlerin hamisi olan bir Türkiye'nin sırtı yere gelmez. Kürtlerle boğazlaşan bir Türkiye ise hiçbir zaman rahat edemez... 
   
   100. doğum yılında Fikret Mualla    2003 yılı Türk Resim sanatının en önemli ustalarından biri olan Fikret Mualla'nın 100. doğum yılı... 
   Orhan Koloğlu 100. doğum yılında Fikret Mualla'yı anma amacıyla bir kitap çıkardı. "Fikret Mualla - Bir Garib Kişi" isimli bu kitap büyük ustanın iki büyük tutkusu etrafındaki sıradışı yaşamını konu ediniyor. Resim yapmak ve alkol... Kitap iki büyük tutkusu ile kendine özgü bir dünya kuran ve bu gizemli dünyayı sanatıyla anlamlandıran Fikret Mualla'nın Türkiye ve Fransa eksenindeki trajik yaşamını konu ediniyor. İki ülkedeki yakınlarının tanıklığından yola çıkılarak hazırlanan kitap, çok sayıda orijinal belgeden ve Fikret Mualla hakkındaki araştırmalardan esinlenerek hazırlanmış ve büyük ustanın her biri resim sanatında çığır açmış ünlü eserleri ile destekleniyor. Fikret Mualla'nın eserlerini görmek isteyenler için Kozyatağı'ndaki Bakraç Sanat Galerisi de sergi hazırlamış. 
   
   HOPDEDİK AYHAN'IN RADYO KAVGASI    Yoğun çalışma temposundan vakit buldukça özellikle yoldayken kulağım hep radyolara takılır. 
   Özel radyolarda bazı isimler var ki sesleri herkes tarafından bilinir ama yüzlerini görenlerin sayısı çok azdır. Benimde ilgimi çeken seslerden biride Radyo Klas ve Number One Fm de program yapan Hopdedik Ayhan dır. Ne yalan söyleyeyim kendisini hiç görmedim. Ama binlerce radyo dinleyicisini peşinden koşturan biri olduğunu biliyorum. Geçenlerde masamda bana ulaşan kitaplara göz gezdirirken Hopdedik Ayhan imzalı bir kitaba rastladım. Çok şaşırdım.Kitabın adı "Ağlama Hayat Rimellerin Akar". Sayfaları şöyle bir merakla çevirdim. Küçük ama içinde bir döneme ışık tutacak ve herkesin ilgisini çekecek radyo hatıraları var. Ben sayfaları karıştırırken "KonuşanTürkiye Radyosu" bölümüyle şöyle bir geçmişe gittim. Hatırlayın özel radyoların açılmasıyla beraber gündelik toplumsal yaşama belirgin bir renk gelmişti. Özellikle hem açılan radyolar hem de bu kanallarda yayın yapanlar yeni starlarımız olmuştu. Fakat bir süre sonra yapılan işin yasası olmaması yeni tartışmaları da gündeme getirmiş ve alınan kararla radyolar kapatılmıştı. O dönemde toplumsal bir protestoya dönen siyah kurdela kampanyası başlamıştı. İşin siyasi tarafında ise dönemin ulaştırma bakanı Yaşar Topçu ve kurultaya giden DYP de başkanlık için yarışan Tansu Çiller vardı. Peki kapanan radyoların sözcüsü kim olmuştu Kaçak yayın yapan Konuşan Türkiye Radyosu ve bu yayında Hopdedik Ayhan da görev almış. Nereden nereye... Kitabın sayfalarında o dönemi ve yaşananları bir kez daha hatırladım. 
   
   TÜRKİYE, KIBRIS İÇİN HAREKETLENİYOR    Başbakan bugün KKTC'de önemli bir konuşma yapacak. Bağımsızlık ilanının 20 inci yıldönümünde ve 14 Aralık seçimleri öncesindeki bu konuşma yeni açılımların mesajını verecek. 
   Erdoğan'ın gezisi sırasında yapacağı bu konuşmada kullanacağı sözler olsun, görüşeceği kişiler olsun, Kıbrıs ile ilgili Ankara'nın politikalarının ne yönde gelişeceğini gösterecek. 
   Dışişleri Bakanlığında, Annan planı çerçevesinde birkaç değişiklik ile ilgili yeni bir çalışma yapıldığı artık ortada. KKTC Cumhurbaşkanı Denktaş dahi, bir zamanlar "Annan planı artık ölmüştür" demesine rağmen, şimdi bazı değişiklikler ile masaya oturabiliriz" açıklaması yapıyor. Birşeylerin değiştiği açıkça belli. 
   Erdoğan'ın bu ziyareti hem genel gidişi, hem de seçimleri etkileyecek nitelikte görülüyor. 
   Türk tarafı Annan planında çok temele inmeyen 1-2 değişiklikle masaya oturduğu taktirde, bugünkü gidişi tersine çevirebilir. Zira böyle bir durumda tüm baskılar bizim üstümüzden kalkar ve Rumlara yönelir. 
   Keşke bu adım seçimler beklenmeden gerçekleştirilebilmiş olsaydı. Hem KKTC seçimelri bir AB yanlıları-karşıtları arasındaki at yarışına dönüşmez, hem de boşa zaman harcanmazdı. 
   
   Düzeltme 
   14.11.2003 Perşembe günü yayınlanan "TSK'da Rotasyon Dönemi" başlıklı yazımda, 200 bin kişilik bir indirimin yılda 4 milyar dolar tasarruf sağlayacağı belirtilmişti. Oysa bu rakkam yıllık 500 milyon dolardır. Yanlışlıktan dolayı özür dilerim. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
