<DOC>
<DOCNO> 188872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sontur23.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Bingöl'de "Lafla çağdaşlık olmaz" 
</HEADLINE>
<TEXT>

     Başbakan Recep Tayyip Erdoğan, ''atılan laflara kulak asmadan yollarına devam ettiklerini'' belirterek, ''Bu kervan yürüyor, hiç sağa sola bakmadan...'' dedi. 
     Başbakan Erdoğan, 1 Mayıs'ta depremde yıkılan ve daha sonra yenisi yaptırılan Özel Hulusibey İlköğretim Okulu'nu hizmete açtı. 
     Erdoğan, burada yaptığı konuşmada, eğitime ''Yüzde Yüz Destek Kampanyası''nda ciddi adımların atıldığını belirterek, söz konusu kampanyaya katkı sağlayanlara teşekkür etti. 
     Bingöl'de açılışını yaptığı 3 modern okulun çok kısa sürede tamamlandığına dikkati çeken Erdoğan, ''Okulların kısa sürede bitirilmesi bir gerçeği ortaya koydu. Bu milletin evladına hiçbir şey dayanmaz. Yeter ki azmedelim karar verelim, inanalım. Atalarımız söylemiş İnanç öyle bir güçtür ve varlıktır ki tekeden bile süt çıkarır işte 100 günde bu eserler meydana geldi'' dedi. 
     Erdoğan, Bingöl'de yapımları devam eden 5 bin deprem konutunun en geç şubat ayında tamamlanacağını ifade ederek, ''Bize güvendiniz, inandınız, öyle bir iktidarı işbaşına getirdiniz ki size layık olmaya çalışıyoruz. Sizi mahcup etmeyeceğiz, biz de mahcup olmayacağız'' şeklinde konuştu. 
     
     ''ÇAĞDAŞ OLACAKSAK BÖYLE OLURUZ'' 
     Türkiye'de yapılacak çok işlerinin olduğunu dile getiren Erdoğan, ''Bu kervan yürüyor, hiç sağa sola bakmadan, atılan laflara kulak asmadan yolumuza devam ediyoruz. Çünkü yapacağımız çok şey var bu ülkede'' dedi. 
     Vatandaşlara ''Daralan yollar genişliyor mu'' sorusunu yönelten Erdoğan, şunları söyledi 
     ''Çalışmaları görüyorsunuz, yollar genişliyor. Çağdaş olacaksak böyle olunur. Modern okulları, planlı şehirleri, modern konutları olmayan, suları akmayan bir vilayet çağdaş vilayet olamaz. Böyle bir ülke çağdaş olamaz. Lafla da çağdaşlık olunmaz.'' Açılışını gerçekleştirdiği okulu gezen Erdoğan, bazı minik öğrencilerin ellerine imza atması yönündeki taleplerini geri çevirmedi. Başbakan Erdoğan, minik öğrencilerin ellerine imza attı, daha sonra okuldaki öğretmen ve öğrencilerle birlikte hatıra fotoğrafı çektirdi. 
     
</TEXT>
</DOC>
