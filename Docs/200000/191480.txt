<DOC>
<DOCNO> 191480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/ekonomi/ekoz1.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞİRKET HABERLERİ 
</HEADLINE>
<TEXT>

   
   Kiler ve İş Bankası'ndan ortak proje 
   Kiler Hipermarketleri ve İş Bankası güçlerini birleştirdi. Bundan böyle Maximum Kart sahibi olan ve tüm Kiler mağazalarından alışveriş yapanları avantajlar bekliyor. Maximum Kart sahipleri Kiler'den 50 milyon ve üzeri alışverişlerini 3 taksitle ödeyebilecekler. Tüm Kiler şubelerinden Maximum Kart ile yapacakları alışverişlerde yüzde 1 MaxiPuan kazanacaklar. Kampanyanın İş Bankası ve Kiler Market müşterileri tarafından yoğun ilgi görmesi bekleniyor. 
   
   Erozyonla savaşa Winsa desteği 
   Winsa Bursa'nın Kemalpaşa ilçesinde 200 dönümlük alanı ağaçlandırdı. Winsa yetkilileri bayileri ile beraber Tema'nın gösterdiği Bursa'nın Kemalpaşa ilçesi Boğazköy mevkiindeki alana 10 bin ağaç dikimi gerçekleştirdiler. Winsa Profil Pazarlama Grup Müdürü Hakan Aldinç, orman köylüsüne de gelir getirmesi açısından fıstık çamını tercih ettiklerini belirtti. Aldinç, erozyonla mücadelede üzerlerine düşen görevi yaptıklarını ve örnek bir girişimi başlattıklarını söyledi. 
   
   Motta'dan Cumhuriyet'e özel... 
   Motta, Cumhuriyetin 80. yıl kutlamalarına özel bir yenilikle katılıyor. Portföyünde pasta ve tatlı çeşitleri bulunan Motta, Ekim ayında Cumhuriyetin 80. yılını süsleyecek. Ekim ayı boyunca yuvarlak, dikdörtgen ve kare şekillerinde ve çeşitli boylarda Türk bayraklı ve Atatürk portreleriyle bezenmiş çok özel pastalar üretecek. Tasarımcıların bu buluşu ile Motta, özgürlük ve barış içinde idrak edeceğimiz Cumhuriyetin 80. yılında coşku dolu kutlamaların tadı olacak. 
   
   SKF Türk 75. yılını kutluyor 
   19 Ocak 1996 tarihinde Türkiye'de rulman sektöründe ilk ISO 9002 Kalite Güvence Sistemi Belgesi'ni, Uluslararası kuruluş olan BVQI Denetleme Şirketi'nden alan SKF Türk, son teknolojilerle üretilen yeni ürünlerinin yanı sıra hizmet kalitesiyle de sektörünün öncülüğünü yapıyor. 2002 yılında, Türkiye Kalite Derneği tarafından düzenlenen, Türk Sanayici ve İşadamları Derneği'nin de desteklediği 10. Ulusal Kalite ödülleri'nin KOBi dalındaki Büyük ödülü'nü de alan SKF Türk, 75. yılını ödülleriyle kutluyor. 
   
   
</TEXT>
</DOC>
