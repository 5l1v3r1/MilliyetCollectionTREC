<DOC>
<DOCNO> 182984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur13.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazetemiz ombudsmanı Yavuz Baydar'a onurlu görev 
</HEADLINE>
<TEXT>

     Uluslararası Haber Ombudsmanları Örgütü ONO başkanlığına Milliyet Gazetesi Ombudsmanı Yavuz Baydar seçildi. 
     Armada Oteli'nde devam eden konferansın son gününde yapılan seçimde, Milliyet Gazetesi Ombudsmanı Yavuz Baydar başkanlığa, Amerikalı Jeffrey Dvorkin ikinci başkanlığa, Jamie Gold mali sekreterliğe, Gina Lubrano da genel sekreterliğe oybirliği ile seçildi. Konferansta ayrıca yönetim kurulu üyeleri de belirlendi. 
     Chicago Tribune, Guardian, Observer, Washington Post, Le Monde gibi tanınmış gazetelerinin ombudsmanlarının da yer aldığı konferansa, 14 ülkeden 32 ombudsman konuşmacı olarak katıldı. Konferansta Türkiye'yi Yavuz Baydar ile Hürriyet Gazetesi Ombudsmanı Doğan Satmış temsil etti. 
     20 ülkeden 90 ombudsmanın üye olduğu ONO'nun yeni başkanı Yavuz Baydar, 24 yıllık gazeteci. Başkanlık görevine bir yıllığına getirilen 47 yaşındaki Baydar, İsveç Radyo Televizyon Kurumu, BBC ile Cumhuriyet ve Yeni Yüzyıl gazetelerinde çalıştı. 
     
</TEXT>
</DOC>
