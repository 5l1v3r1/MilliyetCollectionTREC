<DOC>
<DOCNO> 160341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sondun14.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya ve ABD'nin işbirliği uzaya da taşınacak 
</HEADLINE>
<TEXT>

     Rusya ve ABD, füze savunma sistemleri alanında somut işbirliği projeleri hazırlamaya niyetli olduklarını açıkladılar. 
     Rusya Devlet Başkanı Vladimir Putin ve ABD Başkanı George W. Bush, bu sabah St. Petersburg'daki görüşmelerinin ardından, ''Yeni Stratejik Ortaklık'' ile ilgili yaptıkları yazılı açıklamada, bu konuya değindiler. 
     ''Rusya ve ABD arasındaki ilişkilerin daha da derinleşmesine yardımcı olacağına inandığımız füze savunma sistemleri alanında daha somut ortak projeler üretme niyetimizi beyan ederiz'' denilen açıklamada, küresel terörizmle mücadele ve kitle imha silahlarının yayılmasının önlenmesinde de çabaların artırılacağı kaydedildi. Açıklamada, ''Halkımızı ve dünya çapında özgürlüğü seven insanları tehdit eden kitle imha silahlarının yayılmasını engellemek için çabalarımızı daha da artıracağız'' ifadesine yer verildi. 
     Açıklamada, iki ülkenin uzay projelerinde de işbirliği yapacakları bildirilirken, ''Columbia uzay mekiğinin kaybı, Rusya ve ABD'nin birlikte uzayı keşfetme çalışmalarındaki tarihi rolünü gösteriyor'' denildi. 
     ''Bu zor dönemlerde iki ülke ortaklığının daha da derinleştiği ve Uluslararası Uzay İstasyonu UUİ programının daha da güçlendiği'' ifade edilen açıklamada, daha sonra şöyle denildi 
     ''Ülkelerimizin bu konudaki olağanüstü çabaları devam ediyor. ABD uzay mekiğinin güvenli dönüşünü sağlama taahhüdünü dile getirirken, Rusya Federasyonu da UUİ'deki Amerikalı ve Rus kozmonotlar için lojistik destek sağlayacağını teyit eder.'' Bu arada, Rusya Dışişleri Bakanı İgor İvanov, Bush'un ABD'ye davetini memnuniyetle karşıladıklarını, program üzerinde çalışmaya başladıklarını söyledi. 
     
</TEXT>
</DOC>
