<DOC>
<DOCNO> 185577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sonspo03.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar, Fenerbahçe'de forma savaşına yenik düştüler... 
</HEADLINE>
<TEXT>

     Fenerbahçe'de, teknik direktör Christoph Daum'un yeni sezon için yaptığı transferler, bir dönemin ünlü isimlerini geri plana itti. 
     Hakan Bayraktar ve Erhan Albayrak sarı-lacivertli takımda yaşanan forma savaşına adeta yenik düşerek, son haftalarda 18 kişilik maç kadrosuna giremediler. 
     Fenerbahçe'ye transfer olduğu 2001-2002 sezonunda 24 ve geçen sezon 26 olmak üzere toplam 50 lig maçında görev yapan Hakan, Daum'un kadrosunda yer bulamıyor. 
     Sarı-lacivertli takıma, geçen sezonun devre arasında transfer edilen Erhan Albayrak da Hakan ile aynı kaderi paylaşıyor. 2002-2003 sezonunun ikinci yarısında 12 maçta forma giyen Erhan da 3 haftadır kadro yüzü görmüyor. 
     
     HAKAN 45 DAKİKA ŞANS BULDU 

     Hakan Bayraktar, bu sezon geride kalan 7 haftada sadece 45 dakika oynama şansı buldu. 
     Teknik direktör Christoph Daum'un ligin ilk haftasındaki İstanbulspor maçının ilk 11 kişilik kadrosunda yer verdiği Hakan, o maçtan bu yana forma giyme şansı bulamadı. İstanbulspor karşısında maçın ilk 45 dakikasında oynayan Hakan, ikinci yarıda yerini Rebrov'a bırakmıştı. 
     İstanbulspor maçının ardından Trabzonspor ve Elazığspor maçlarında yedekler arasında yer bulan Hakan Bayraktar, son 4 haftadır da 18 kişilik maç kadrolarında yok. 
     
     ERHAN, KIRMIZI KART CEZASINA YANIYOR 

     İstanbulspor maçında, 11 kişilik kadroda yer bulan Erhan Albayrak, maçın 50. dakikasında kırmızı kart görerek, Trabzonspor maçında cezalı duruma düştükten sonra bir daha oynama şansı bulamadı. 
     Bordo-mavili ekiple deplasmanda oynanan maçta cezalı olduğu için takımdaki yerini alamayan Erhan'ın yerine Daum'un sol bekte görev verdiği Mahmut Hanefi başarılı bir performans sergileyince, 3. haftadaki Elazığspor maçında da forma genç futbolcunun oldu. 
     Elazığspor ve Diyarbakırspor maçında yedekler arasında yer bulan Erhan, son 3 haftadır kadroya giremiyor. 

     
</TEXT>
</DOC>
