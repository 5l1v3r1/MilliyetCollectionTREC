<DOC>
<DOCNO> 151739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/ekonomi/eko08.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
MB Olumluya doğru gidiş var 
</HEADLINE>
<TEXT>

Banka kredilerinde artış gözlendiğini belirten Merkez Bankası Başkanı Süreyya Serdengeçti, bu gelişmenin ekonomide olumluya gidişi işaret ettiğini söyledi 
     EKONOMİ SERVİSİ 

     Merkez Bankası Başkanı Süreyya Serdengeçti, ekonomide olumluya doğru bir gidiş gözlemlendiğini söyledi. CNN Türk'te E E programına katılan Serdengeçti, banka kredilerinde artış olduğunu belirterek, "Bu tüketici kredilerinden veya kredi kartlarından kaynaklanıyor olabilir. Bakmak lazım. Ancak bu gelişme önemlidir. Şayet bu devam ederse bunun sonrasında ekonomiye istikrar gelir" dedi. 
     Ocak ve şubat aylarında Irak savaşından ve beklentilerin olumsuza gitmesinden dolayı büyüme açısından endişeli olduğunu ifade eden Serdengeçti, şimdi bu endişesinin boşa çıktığını söyledi. Bu endişede faizlerin yükselmesinin de etkili olduğunu ifade eden Serdengeçti, sürdürülebilir bir büyümenin dayandığı noktanın bankacılık sektöründeki uygulamaların aksatılmadan sürmesine bağlı olduğunu kaydetti. 
     Faizlerdeki düşüşün programın başarısı için şart olduğunu vurgulayan Serdengeçti, Merkez Bankası'nın her türlü siyasi krize hazırlıklı olduğunu belirterek piyasalara güven verdi. 
     
Fon, Merkez Bankası avansını kapattı      Tasarruf Mevduatı Sigorta Fonu TMSF , yönetim ve denetimi kendisine intikal eden bankaların acil likidite ihtiyaçlarının giderilmesi için Merkez Bankası'ndan aldığı nakit avansı kapattı. Merkez Bankası'ndan 4 Aralık 2000, 6 Aralık 2000 ve 22 Şubat 2001 tarihlerinde kullanılan toplam 750 trilyon liralık 995.2 milyon dolar tutarında iki yıl vadeli dövize endeksli avansın dün kapatıldığı bildirildi. 
     


SİYASET 






















</TEXT>
</DOC>
