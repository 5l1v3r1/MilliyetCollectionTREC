<DOC>
<DOCNO> 175960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sonspo13.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray hasılatta hem iyi hem kötü 
</HEADLINE>
<TEXT>

     Galatasaray'ın, yeniden yapılacak 22 bin kişilik Ali Sami Yen Stadı'ndan ayrılıp, 80 bin kişilik Atatürk Olimpiyat Stadı'na geçmesiyle birlikte, özellikle lig maçlarındaki gişe hasılatında beklenildiği gibi büyük artış yaşandı. 
     Sarı-kırmızılı kulüpten alınan bilgiye göre, kombine biletler haricinde, lig maçları baz olarak alındığında, Diyarbakırspor maçı gişe hasılatı, Ali Sami Yen Stadı'nda elde edilen aynı tür maç gelirinin tam 2,5 katı oldu. 
     Elde edilen bu gelir fazlalığı yöneticilerin yüzünü güldürürken, taraftarların oluşturduğu atmosfer de camiada memnuniyet yaratıyor. 
     Öte yandan, Galatasaray'ın Atatürk Olimpiyat Stadı'nı doldurma başarısını gösterebilmesine rağmen, CSKA Sofya maçından elde edilen gişe hasılatının, geçen sezonlarda Ali Sami Yen Stadı'ndaki bir Şampiyonlar Ligi maçından kazanılan paraya ancak ulaşabildiği ifade edildi. 
     
     PROMOSYON NEDENİYLE 
     Galatasaray Kulübü, şehir merkezinden uzakta bulunan Atatürk Olimpiyat Stadı'na taraftar çekebilmek için kombine kartların fiyatlarını ucuz tutunca, bundan elde edilen gelir de düşük oldu. 
     Yapılan promosyonlar nedeniyle, bu sezon 39 bin adet olarak gerçekleşen kombine kart satışından elde edilen gelir, ancak geçen sezon Ali Sami Yen Stadı'nda 7 bin 500 kombine bilet gelirine ulaşabildi. 
     
     ŞAMPİYONLAR LİGİ BEKLENTİSİ 
     Galatasaray'ın CSKA Sofya maçında aldığı 3-0'lık net galibiyet, Şampiyonlar Ligi'ne girme vizesi için büyük avantaj yaratırken, sarı-kırmızılı kulüp yöneticilerinde de kombine kart satışı artışı beklentisine yol açtı. 
     Yetkililer, şu an 39 binlerde olan kombine kart sahibinin, takımın Şampiyonlar Ligi'ne katılmasıyla birlikte artacağına inandıklarını dile getirdiler. 
     
</TEXT>
</DOC>
