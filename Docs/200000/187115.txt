<DOC>
<DOCNO> 187115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur33.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkereye protesto gösterileri... 
</HEADLINE>
<TEXT>

     Bazı sivil toplum örgütlerinin üyeleri Irak'a asker gönderilmesine ilişkin tezkereyi protesto ettiler. 
     TMMOB, KESK, TTB, DİSK ve EMEP üyelerinden oluşan bir grup, ilk olarak AK Parti Genel Merkezi'nin bulunduğu Ceyhun Atıf Kansu Caddesi'ne geldi. Gruptakiler, burada, ''Kahrolsun ABD, işbirlikçi AKP'', ''Çıkarsa tezkere, Meclis gitsin askere'', ''ABD askeri olmayacağız'' ''Irak'ta işgale son'', ''Bu ülke, bu halk satılık değil'' sloganları attılar. 
     Güvenlik ekiplerinin müdahalesi üzerine AK Parti Genel Merkezi'ne sadece yaklaşabilen gruptan KESK Başkanı Sami Evren yaptığı açıklamada, Irak'a asker gönderilmesiyle ilgili daha önceki tezkerenin reddedildiğini, yeni tezkerenin de meşru olmadığını söyledi. 
     Evren, ''ABD işgaline son verene kadar her türlü demokratik tepkimizi her yerde göstereceğiz'' dedi. 
     
     GRUPTAKİLER VE GÜVENLİK GÜÇLERİ ARASINDA GERGİNLİK 
     Gruptakiler, daha sonra TBMM Dikmen kapısına gitmek üzere yürüyüşe geçti. Ancak, güvenlik ekipleri, grubun önünü Dikmen Caddesi üzerinde Kara Harp Okulu Kavşağı'nda keserek, Meclis'in Dikmen kapısına yönelmelerini engellediler. 
     Daha sonra, sivil toplum örgütü temsilcilerinin görüşmek için önceden randevu aldığı CHP Grup Başkanvekili Kemal Anadol ve beraberindeki bazı milletvekilleri grubun bulunduğu yere geldiler. 
     Milletvekilleri, grubun Dikmen kapısına kadar gelmesini ve temsilcilerin içeri alınmasını istedi. Bu sırada, göstericilerle polis arasında kısa süreli arbede yaşandı. 
     Bu arada, bazı milletvekilleri de arbede sırasında polislerin tekmesine maruz kaldıklarını söylediler. CHP Kırşehir Milletvekili Hüseyin Bayındır, pantolonundaki ayak izini kameralara göstererek, ''İşte polisin attığı tekme'' dedi. 
     CHP Kocaeli milletvekili İzzet Çetin de, kendisinin de olay sırasında polislerin kötü muamelesine maruz kaldığını söyledi. 
     Bir polis amiri ise polislerin böyle birşey yapmayacağını belirterek, ''Sayın milletvekilleri, asılsız kışkırtıyorsunuz'' dedi. 
     Bunun üzerine, CHP'li milletvekilleri ile polisler arasında sözlü tartışma yaşandı. 
     Daha sonra, grup Dikmen kapısı önüne geldi. 
     KESK Başkanı Evren, burada yaptığı açıklamada, ''İnsanların ölümüne onay verecek bir oylamaya hep beraber tepki koymamız normaldir. Buna ortak olmayın deme hakkımız vardır'' dedi. 
     Tezkerenin Cumhurbaşkanı'nın onayına sunulmamasının da ayrıca suç olduğunu savunan Evren, ''Irak'ta bu vahşete ortak olmamaları için uyarıyoruz'' dedi. 
     Daha sonra, CHP Grup Başkanvekili Anadol ile sivil toplum örgütü temsilcileri Meclis'e girdi. 
     Grubun diğer üyeleri ise Güvenpark'a hareket etti. 
     
</TEXT>
</DOC>
