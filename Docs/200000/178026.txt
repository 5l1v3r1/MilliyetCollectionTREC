<DOC>
<DOCNO> 178026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sonspo05.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Serkan atıyor, Çaykur Rize kazanıyor... 
</HEADLINE>
<TEXT>

     Birinci Süper Futbol Ligi'nde ilk 3 haftada 7 puan toplayan Çaykur Rizespor'da, genç oyuncu Serkan Özdemir, attığı kritik gollerle takımını 2 maçta galibiyete taşıyan isim oldu. 
     Ligin ilk haftasındaki Ankaragücü maçında ve 3. haftada Malatyaspor karşısında kritik goller atan Serkan, takımının 6 puan kazanmasında önemli rol oynadı. 
     Yeşil-mavili takımın futbolcusu, Rize Atatürk Stadı'nda 2-1'lik Ankaragücü ve Malatyaspor maçlarının son bölümlerinde takımının galibiyet gollerini kaydetti. 
     Serkan, ligde ilk 3 hafta sonunda 7 puan toplayarak lige iyi bir başlangıç yaptıklarını belirterek, ''Ben de 2 maçta takımımın galibiyet golünü attım. Ancak en çok attığım gole değil, kazandığımıza seviniyorum'' dedi. 
     Çaykur Rizespor'da 4. sezonunu geçirdiğini de hatırlatan Serkan, ''Forvette oynamamama karşın lige gollerle başladım. Takımımın galibiyetinde önemli rol oynadığım için mutluyum. Rize'ye çok alıştım ve takımımın başarısı için elimden geleni, diğer arkadaşlarım gibi bende yapıyorum'' diye konuştu. 
     Ligde almış oldukları başarılı sonuçların kendilerini şımartmayacağını da kaydeden Serkan, şöyle konuştu 
     ''Sezona çok iyi hazırlandık ve iyi bir başlangıç yaptık. Sahadan gülerek ayrılmamız gereken daha çok karşılaşma var. Önümüzdeki İstanbulspor maçının zor geçeceğini biliyoruz. Ancak iyi futbolumuzu ve iyi sonuçlarımızı sürdürmek istiyoruz. İstanbul'a galibiyet için gideceğiz.'' 
     
</TEXT>
</DOC>
