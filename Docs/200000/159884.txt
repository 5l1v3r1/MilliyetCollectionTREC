<DOC>
<DOCNO> 159884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/yasam/yas10.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanat hırsızlarından akıl almaz soygun 
</HEADLINE>
<TEXT>

Beşiktaş - Galatasaray maçı oynanırken galerinin önünü çam ağaçlarıyla kapatan soyguncular, 22 tabloyu çaldı... 
     ANKARA Milliyet 

     Beşiktaş - Galatasaray maçı sırasında sokakların boşalmasını fırsat bilen "sanatsever" hırsızlar, Ankara'nın göbeğindeki bir galeriyi soydular. Galerinin önüne getirdikleri çam ağaçlarının arkasına saklanan hırsızlar, aralarında Şefik Bursalı, Bedri Rahmi Eyüboğlu'nun resimlerinin de bulunduğu 22 tabloyu çaldı. 25 Mayıs Pazar günü yapılan soygun şöyle gerçekleşti Yukarı Ayrancı'daki Arda Sanat Galerisi'nin önüne her biri yaklaşık 2 metre boyundaki çam ağaçlarını getiren hırsızlar, bunları galerinin vitrinine yakın bir yere koyarak gizlendiler. Soyguncular, galeri kapısının önündeki demir bölmeyi kaldırıp camı keserek içeri girdiler. Tabloları çaldıktan sonra aynı yoldan çıkan hırsızlar, tabloları kamyonete yükleyip maçın bitmesiyle sokaklara dökülen Beşiktaş taraftarlarının oluşturduğu konvoya katılarak gözden kayboldular. 
     

</TEXT>
</DOC>
