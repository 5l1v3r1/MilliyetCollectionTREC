<DOC>
<DOCNO> 199115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sontur35.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Tekel'i fiyatını bulursam satarım... 
</HEADLINE>
<TEXT>

     Maliye Bakanı Kemal Unakıtan, Tekel'in sigara bölümünün özelleştirilmesi için açılacak yeni ihalenin tarihinin belirlenmesine yönelik çalışmaların devam ettiğini belirterek, "Bende hiçbir endişe yok. Stres de yok. 
     Fiyatı bulursam satarım, bulmazsam tekrar, bir daha, again" dedi. 
     Unakıtan, TÜSİAD ve DEİK tarafından Yunanistan Maliye ve Ekonomi Bakanı Nikos Christodoulakis ve Yunanistanlı işadamları onuruna Çırağan Sarayı'nda verilen öğle yemeği sonrasında gazetecilerin sorularını yanıtladı. Unakıtan, "Yunanistan ile yarın imzalanacak Çifte Vergilendirmeyi Önlemeye İlişkin İkili Anlaşmanın ardından ekonomi sahasında yeni anlaşmalar olacak mı " sorusu üzerine, "Biz iki bakan olarak üstümüze düşen anlaşmayı yaptık" dedi. Kıbrıs ile ilgi soruya yanıt vermeyen Bakan Unakıtan, enflasyon muhasebesiyle ilgili SPK düzenlemeleri ile vergilendi düzenlemelerinin 2004 başında uygulamaya gireceğini bildirdi. Unakıtan "Biraz hızlı girecek, herkes ona göre hazırlansın" dedi. 
     
     "15 GÜNDE BİR 1 FABRİKA SATIYORUZ" 
     Unakıtan, Türkiye'nin özelleştirmede yeni yılı nasıl karşılayacağına ilişkin soruyu yanıtlarken, "Çok güzel karşılayacağız. Özelleştirmede önemli olan özelleştirmenin niyetidir. Siz özelleştirmeye niyetli misiniz, değil misiniz' ön şart budur. Bizim isteğimizi, niyetimizi irademizi, çeşitli şekillerde hem yaptık, hem söyledik" dedi. Unakıtan, 15 günde bir bir fabrika sattıklarını ve küçük diye onlara kimsenin bakmadığını belirterek, özelleştirme ile ilgili ne kararların çıktığına ve nerelerin satıldığının Resmi Gazete'den izlenmesini istedi. 
     
     "HERKESİN GÖZÜ TEKEL'DE" 
     "Haklı olarak büyük yerleri sattınız mı Herkesin gözü Tekel'de" diyen Kemal Unakıtan, Tekel'in alkol bölümüne aldıkları fiyatın kendilerini tatmin ettiğini, sigara bölümüne gelen tekliften ise tatmin olmadıklarını vurguladı. 
     Unakıtan, "Bizi tatmin etmeyen fiyatlarla hiçbir şeyi satmaya razı değiliz. Satmaya niyetli değil... Öyle de satmayız da. Herkes kendinden pay biçsin. Düşünün kendi malınızı satar mısınız, fiyatını bulmazsanız Ben kendi malım gibi düşünürüm onları, fiyatını bulursam satarım, bulmazsam tekrar satışa çıkarırım. Şimdi sigara bölümünde tekrar satışa çıkacağız. Yeni stratejileri değerlendiriyorum" diye konuştu. 
     Tekel'in sigara kısmının özelleştirilmesi için yeniden ihaleye çıkılacağını, ihalenin zamanı ile ilgili teknik çalışmaların stürdüğünü belirten Unakıtan, tarihinin ise yakında açıklanacağını bildirdi. Unakıtan, Tekel'in alkol bölümünün satışı ile ilgili verilen yürütmeyi durdurma kararına da itiraz edeceklerini belirtti. 
     
     "HİÇBİR KONUDA ENDİŞEM VE STRESİM YOK" 
     Kemal Unakıtan, Tekel'in yeniden satışa çıkarılmasıyla ilgili olarak "Efendim bende hiçbir endişe yok. Bakın şimdi. 
     Streste yok. Fiyatı bulursam satarım, bulmazsam tekrar, bir daha, again" dedi. 
     
     "BÜROKRATLAR BAŞINDAKİ ADAMA BAKIYOR" 
     Unakıtan, "Özelleştirme konusunda siyasi irade kadar, bürokrasinin iradesi var mı" sorusu üzerine şu yanıtı verdi 
     "Bakın şimdi esasında bürokrasinin de niyeti var. 
     Bürokrasinin niyeti niye var. Başındaki adama bakıyor. Bu bakan ne diyor' diyor bizde ona göre hareket ederiz' diyor. 
     Bürokratlar siyasi iradeye göre hareket eden arkadaşlarımız. 
     Herkesin kendine göre ayrı düşüncesi olabilir. Bürokrat arkadaşlarımız kendilerine verilen talimatlar çerçevesinde hareket ederler. Onlara verilen talimat Özelleştirme İdaresi'nin kuruluşu bunun içindir. Arkadaşlar gece gündüz bunun için çalışıyor. Büyük efor gösteriyorlar. Bir takım engellemelerden ziyade mesela danışman tayin edeceğiz. Kamu ihale yasasına tabisiniz. Zaman alıyor bunlar. Bunları kaldırdık, hepsini kaldıramazsınız." 
     
</TEXT>
</DOC>
