<DOC>
<DOCNO> 167876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sontur16.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Karagümrük Çetesi'nin kara listesindeki sanatçılar... 
</HEADLINE>
<TEXT>

     Halen cezaevinde olan ''Karagümrük çetesi'' nin elebaşı Nuri Ergin'in talimatıyla bazı sanatçı, menajer ve şovmenlere yönelik silahlı saldırı hazırlığı yaptığı iddiasıyla yakalanan bir kişi, İstanbul DGM'ce tutuklandı. 
     İstanbul Organize Suçlar Şube Müdürlüğü'nden yapılan açıklamaya göre, durum ve temasları izlenen çıkar amaçlı suç örgütüne üye bir kişi, 1 Temmuz 2003 tarihinde yakalandı. 
     Şubede 3 gün boyunca sorgulanan zanlının, üyesi bulunduğu suç örgütüne hasım durumundaki başka bir suç örgütü elebaşına yakın olduğu düşüncesiyle bir gazete binasının 28 Mart 2002, bir televizyon kanalı binasının da 1 Nisan 2002 tarihinde kurşunlanması eylemlerine katıldığı belirlendi. 
     Yine hasım durumdaki çıkar amaçlı suç örgütü elebaşının sık sık gittiği Beyoğlu'ndaki bir barın kurşunlanması olayını da gerçekleştirdiği iddia edilen zanlının, geçmiş dönemde kendi örgütü içerisinde faaliyet gösterirken başka bir çeteye katılan bir kişinin de 1 Nisan 2002 tarihinde öldürülmesi olayına katıldığı bildirildi. 
     Halen cezaevinde tutuklu bulunan suç örgütü elebaşının 2 ay önce kurye aracılığıyla talimat gönderdiği zanlının, başka bir suç örgütü elebaşına yakın oldukları iddiasıyla bazı sanatçılar, menajerler ve şovmenleri bacaklarından vurmak için hazırlık yaptığı da ifade edildi. 
     Aynı çıkar amaçlı suç örgütü elebaşının, zanlıya gönderdiği mektupta, kendisine cezaevinde silahla ateş eden 2 kişinin öldürülmesi, başka bir suç örgütü elebaşının da yeğenlerinin vurulmasını istediği kaydedildi. 
     
     HEDEFTEKİ İSİMLER 

     Polis açıklamasında ismi verilmeyen zanlının, sanatçı Selçuk Ural'a silahlı saldırı hazırlığında olduğu gerekçesiyle 4 yıl önce yakalanarak bir süre cezaevinde yatan Hakan Çakır olduğu öğrenildi. 
     Çakır'a eylem talimatlarını, kamuoyunda ''Karagümrük çetesi'' olarak bilinen çıkar amaçlı suç örgütünün elebaşı Nuri Ergin tarafından verildiği, gazete ve TV binası ile Beyoğlu'ndaki Spice Bar'ın da, hasım durumundaki Sedat Peker'e yakın oldukları düşüncesiyle kurşunlandığı iddia edildi. 
     Yine talimatlar doğrultusunda vurulması planlanan kişilerin de, Alaattin Çakıcı'nın ''sağ kolu'' olarak tanınan Adnan Çiçek'in yeğenleri olduğu belirtildi. 
     Ergin'in, Çakır'dan bacaklarından vurulmasını istediği ünlü isimlerin de, Osman Yağmurdereli, İsmail Türüt, Cengiz Kurtoğlu, Hande Yener, Petek Dinçöz, Hilmi Topaloğlu, Serdar Ortaç, Mehmet Ali Erbil, Beyazıt Öztürk, Stelyo Pipis ve Can Tanrıyar oldukları öne sürüldü. 
     Polisteki sorgusunun ardından İstanbul DGM'ye sevk edilen Hakan Çakır'ın, tutuklanarak cezaevine konulduğu belirtildi. 
     
</TEXT>
</DOC>
