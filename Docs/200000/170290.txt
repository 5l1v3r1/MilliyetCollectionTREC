<DOC>
<DOCNO> 170290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur31.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fakir öğrencilerin özel okullarda okutulmasına Danıştay freni 
</HEADLINE>
<TEXT>

     Danıştay 8. Dairesi, fakir öğrencilerin özel okullarda okutulmasına ilişkin Milli Eğitim Bakanlığı'nın genel düzenleyici işleminin yürütmesini durdurdu. 
     Eğitim-Sen'in, ''özel okullara öğrenci seçimi konulu Milli Eğitim Bakanlığı Özel Eğitim Kurumları Genel Müdürlüğü'nün genel düzenleyici işleminin'' iptali ve yürütmenin durdurulması istemiyle açtığı davada, ilk aşama sonuçlandı. 
     Danıştay 8. Dairesi, söz konusu genel düzenleyici işlemin yürütmesini esasta oybirliğiyle durdurdu, ancak 1 üye usül yönünden Eğitim-Sen'in dava açma ehliyetinin bulunmadığı gerekçesiyle davanın öncelikle ehliyet yönünden reddedilmesi gerektiğine işaret etti. 
     Danıştay 8. Dairesinin gerekçeli kararında, gerek özel okullara kaynak aktarımı gerek özel eğitim sisteminde oluşan durum ve harcama kaleminde, yeni girdilerin, yasal dayanağı olmadan idari işlemle düzenlenebilmesine hukuken olanak bulunmadığı belirtildi. Sekizinci 5 yıllık kalkınma planında yer alan öngörülerin de uyuşmazlık konusu idari işlemle düzenleme yapılmasına dayanak oluşturulamayacağına işaret edilen kararda, şöyle denildi 
     ''Planlamanın belirlediği gereksinim, yalnız devletin öğrenci desteğiyle çözülemez. Özel okullara ilgi, anılan eğitim yerlerinin düzeyleri ve ulaşacakları başarılarla artacaktır. Sadece kazanç amacı olmasa da özel girişim ortamı, o yeri yönetenlere de sorumluluk yükler. Belirlenen yasal boyut içinde devlet ancak hukuki sınırlarda kalarak mali kolaylıklar ve yatırım kaynakları geliştirebilir. İdari genelgelerle sorunun çözümü olanaksızdır.'' Kararda, 625 sayılı Özel Eğitim Kurumları Kanunu'nun özel okullarda ücretsiz öğrenci kaydı sayısını en çok yüzde 10 ile sınırlandırdığından, devlet üstlenmesi de olası idari işlemle bu yasal sınırın değiştirilmesi sonucunu doğuran ilkeler getiremeyeceği vurgulandı. Özenle saptanmış olan ve korunması gereken bu oranın aşılmasının, özel okul kavramı yanında, öğrenciler arasında ücret konusunda olacak farklılıkların eğitim ilkeleriyle de bağdaşmayacağı kaydedilen kararda, bu durumun özel veya devlet okulları öğrencileri yönünden Anayasa'nın eşitlik ilkesiyle de örtüşmeyeceğinin açık olduğu belirtildi. 
     Yoksul öğrencilere yönelik bazı yasaların, yapılacak yardımları düzenlediği ifade edilen kararda, şöyle devam edildi 
     ''Özel okullara ilişkin yeni ve ayrı destek olanakları getirmek ve bazı öğrencilere uygun eğitim ortamı sağlamak, devlet okullarındaki öğrenciler açısından daha önce de vurgulanan Anayasal eşitliğe aykırı bir olguya etken olacaktır. Esasen genel olarak sınavla öğrenci alan özel okullar için, yeni bir sınavla başarılı ve maddi olanaktan yoksun öğrenci seçmenin, Devlet Parasız Yatılılık ve Bursluluk Sınavı ve bunun yansıması olan 625 sayılı Yasa'nın ek 4. maddesinin verdiği ücretsiz eğitim olanağına ilişkin yasal yetki karşısında dayanaksız olacaktır. Bu durum, özel okullarda daha önce sınırlı sayıda olan ücretli ve ücretsiz öğrenci oranını artırıp, belirginleştirecek ve böylece öğrenciler arasında yapay ayrılmalar oluşturacak, bu da eğitim hizmetinde sıkıntılara etken olacaktır. 
     Bu açıklamalar karşısında, yasal bir dayanağı olmadan özel eğitim kurumlarına genel bütçeden kaynak aktarılması yönündeki işlemde, gerek hukuka ve gerekse eğitim hizmetinin eşit yürütümü ilkesi yönünden kamu yararına aykırılık bulunduğunda kuşku yoktur. Bu işlemin yürütülmesi durumunda, olası sınav aşamaları yönünden giderilmesi güç zararlar doğacağı açıktır.'' Danıştay 8. Dairesi'nin verdiği bu karara karşı Milli Eğitim Bakanlığı itiraz edebilecek. İtirazı, adli tatilde Danıştay İdari Dava Daireleri Genel Kurulu yerine, nöbetçi heyet karara bağlayacak. 
     Milli Eğitim Bakanlığı, fakir öğrencileri özel okullarda okutmak amacıyla Devlet Parasız Yatılılık ve Bursluluk Sınavı'na başvuru şartlarını taşıyan öğrencileri 23 Ağustos 2003'te sınava tabi tutacaktı. Bu sınavda başarılı olan öğrencilerden 10 bininin özel okullarda okutulması planlanıyordu. 
     
</TEXT>
</DOC>
