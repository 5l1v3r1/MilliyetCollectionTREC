<DOC>
<DOCNO> 188978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun01.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitkisel hayattaki kadının fişi çekildi, ölüme terk edildi... 
</HEADLINE>
<TEXT>

     ABD'de 13 yıldır bitkisel hayatta olan kadını yaşama bağlayan makinanın fişi, ailevi ve hukuki mücadelenin sonunda çekildi. 
     Doktorlara göre, 1990 yılında geçirdiği kalp krizi sonucu bitkisel hayata giren 39 yaşındaki Terri Schiavo, yaşayabilmesi için verilen teknik desteğin kesilmesiyle 10 gün içinde ebediyete intikal etmiş olacak. 
     Solunum aygıtının fişi, Florida'da mahkemenin verdiği karar üzerine çekildi. 
     Florida mahkemesi, koca Michael Schiavo'nun başvurusu üzerine geçen ay Bayan Schiavo'nun beslenmesini sağlayan makinanın 15 ekimde fişten çekilmesine karar vermişti. 
     Bitkisel hayattaki kadının makinaya bağlı tutulması, 6 yıldır hukuk mücadelesine konu oluyordu. Kadının anne ve babası, kızlarının iyileşeceğini umarak makinaya bağlı tutulmasını isterken, kocası makinanın fişinin çekilmesi gerektiğini savunuyordu. Son iki yıl içinde her iki taraf kendi görüşleri doğrultusunda mahkeme kararları çıkarmayı başarmıştı. 
     Anne baba, önceki gün de Florida mahkemesinin kararına karşı son dakikada üst mahkemeye başvurmuştu. Ancak mahkemeden henüz karar çıkmadı. 
     
</TEXT>
</DOC>
