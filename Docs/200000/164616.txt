<DOC>
<DOCNO> 164616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sontur05.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'dan göçenlerin yarısı tekrar Bulgar pasaportu aldı 
</HEADLINE>
<TEXT>

     Bulgaristan'ın Avrupa Birliği'ne AB aday ülkeler arasında olması, 1989 yılında zorunlu göçle Türkiye'ye gelen ve Türk vatandaşlığına geçen soydaşların Bulgar pasaportuna ilgisini artırdı. 
     Balkan Göçmenleri Kültür ve Dayanışma Derneği Bal-Göç Genel Başkanı Emin Balkan, 1989 yılından itibaren zorunlu göçle Türkiye'ye gelen 700 bin soydaştan yarısının, Bulgaristan'ın AB'ye üyeliğinin 2007 yılında gerçekleşebileceği yönündeki beklentiler üzerine, Bulgaristan pasaportu aldıklarını bildirdi. 
     Emin Balkan, başlangıçta ''Ben Bulgar vatandaşı olmam'' diye olaya duygusal yaklaşan kişilerin, Bulgaristan'ın Türkiye'den önce AB'ye üyeliğinin gündeme gelmesi ve Bulgar hükümetinin Mart ayında çıkardığı bir kanunla, vatandaşı olan herkese ''uluslararası nitelikteki'' pasaport verileceğini duyurması üzerine pasaportlarını yenilediklerini söyledi. Balkan, şöyle konuştu 
     ''Soydaşlarımız için geçmişte Türkiye avantajlıyken, şimdi Bulgaristan avantajlı konuma geçti. Ekonomik kriz ve Bulgaristan'ın Türkiye'den daha önce AB'ye üye olma ihtimali, soydaşlarımızın pasaportlarını yenilemelerinde etkili oldu. Ayrıca bazı Türk işadamlarının yatırımlarını Bulgaristan'a kaydırması da soydaşların çifte vatandaşlık taleplerinin artmasına neden oldu. Şu anda 1989'dan sonra göç eden soydaşlarımızın yarıya yakını pasaportlarını yenilemiş durumda. Bununla da yetinmeyip, pasaportlarında eskiden Bulgar olan adlarını da bir dilekçeyle Türk adına dönüştürdüler. 
     Ancak bazı çevrelerin bu girişimi 'küçük menfaatler için geriye dönüş başladı' şeklinde yansıtmaları bizi üzüyor. Oysa Bulgaristan Türklerinin, o ülkede azınlık olarak söz sahibi olmaları, gayrimenkullerine sahip çıkmaları, asimilasyona uğrayan dilimizin, dinimizin, örf ve adetlerimizin devam ettirilmesi, en önemlisi de Bulgaristan Parlamentosu'na Türk milletvekillerinin girmesini sağlamak açısından, Bulgaristan'dan pasaport almaları çok önemli.'' 
     
     DOSTLUK KÖPRÜSÜ 
     Soydaşların, bu pasaportlarla ''serbest dolaşım'' hakkı elde ettiklerini, Bulgaristan'a rahatça gidip gelebildiklerini, hatta yaz tatillerini orada geçirdiklerini ifade eden Dernek Başkanı Balkan, ''Artık insanlarımız doğduğu yeri görmekle kalmayıp, iki ülke arasındaki dostluk köprüsünü sağlamlaştırıyor, kardeşliği geliştiriyor. Çifte vatandaşlar, Bulgaristan'la Türkiye arasında bir elçi görevi yapıyor'' dedi. 
     Balkan, Bulgaristan'ın 2007'de AB'ye girmesiyle, pasaportu olan soydaşların, serbest dolaşımın yanı sıra AB ülkelerinde çalışma, çocuklarının eğitimlerini AB ülkelerinde devam ettirme gibi haklara kavuşacaklarını kaydetti. 
     
     1989 ÖNCESİ GÖÇ EDENLERİN DURUMU 
     Türkiye'de yaşayan Bulgaristan Türklerinin tümünün çift pasaportlu olduğu yönünde de yanlış kanılar bulunduğuna dikkati çeken Balkan, 1989 yılından önce göç edenlerin, hala Bulgaristan'a vizeyle giriş yapabildiklerini söyledi. Emin Balkan, ''1989'dan önce göç edenlerin çifte vatandaş olma taleplerini henüz sonuca ulaştıramadık'' dedi. 
     Balkanlardan Türkiye'ye son bir asırdır yoğun göç yaşanıyor. 93 Harbi, Balkan Savaşı ve Bulgaristan'da 1989 yılında uygulanan asimilasyon politikaları döneminde yoğunlaşan göçle, Türkiye'ye gelenlerin sayısının, resmi olmamakla birlikte 15 milyonu bulduğu sanılıyor. Soydaşlar, ağırlıklı olarak Bursa, İstanbul, Tekirdağ-Çorlu, İzmir, Manisa-Akhisar, İzmit ve Eskişehir'de yaşıyor. 
     
</TEXT>
</DOC>
