<DOC>
<DOCNO> 175579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/ekonomi/eko09.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın iki çalışanına gözaltı 
</HEADLINE>
<TEXT>

   ELVAN EZBER, ERDAL KILINÇ İstanbul 
   
   İstanbul Mali Şube Müdürlüğü'ne bağlı ekiplerinin, "Kara Paranın Aklanmasının Önlenmesine Dair Kanun" kapsamında Şişli Cumhuriyet Savcılığı'nın talimatıyla Uzan Grubu şirketlerinde başlattığı operasyona devam edildi. Üç savcı ve Mali Şube ekipleri dün Uzanlar'ın bilgi işlemlerini yapan Merkez Yatırım Ticaret A.Ş. isimli şirketinde inceleme yaparken, iki çalışan gözaltına alındı. 
   Mecidiyeköy'deki Merkez Yatırım Ticaret A.Ş.'ye dün sabah 10.30 sıralarında Mali Şube Müdürlüğü'ne bağlı yaklaşık 20 sivil polisle gelen Şişli Cumhuriyet Savcıları Mecit Ceylan, Sait Kunt ve Sudi Güner inceleme başlattı. 
   Ancak şirketin kayıtları şifreler bulunamadığı için çözülemedi. Savcılar, şirket sorumlularından şifreleri almak istedi. Ulaşamayınca da polise bu kişilerin bulunması talimatını verdi. 
   Ayrıca Merkez şirketinde İmar Bankası'na ait bilgisayar kayıtlarınına ulaşılması amacıyla beş bilgisayar uzmanı bilirkişi olarak görevlendirildi. 
   Savcıların talebi üzerine polis çalışanlardan Nurşen Boz ile Salih Bora'yı gözaltına aldı. Sorguya alınan bu iki çalışanın kayıtlar ve şifrelerle ilgili bilgisi olduğu iddia edildi. Bu arada şirketin 24 saat boyunca polis tarafından kontrol edileceği, giriş ve çıkışların denetim altına alınacağı öğrenildi. 
   
   
</TEXT>
</DOC>
