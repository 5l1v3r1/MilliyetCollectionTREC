<DOC>
<DOCNO> 192129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/spor/bnba.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan rüyası 
</HEADLINE>
<TEXT>

   Basketbolun kalbi NBA'de 2003-2004 sezonu oynanan üç maçla start aldı, ilk gün gülen ekipler Spurs, LA Lakers ve Philadelphia oldu 
      
   Hido'dan 7 sayı 
   ABD Profesyonel Basketbol Ligi'nde yeni sezon dün perdelerini açtı. 4 grupta 29 takımın katılımıyla düzenlenen ligin 58. maratonunun ilk sınavında son şampiyon San Antonio Spurs, sahasında Phoenix Suns'ı, ilk yarısı 38 - 42 sonuçlanan maçta 83 - 82 yenerken, hayli zorlandı. San Antonio Spurs'ta ilk resmi maçında 23 dakika forma bulan Hidayet Türkoğlu, 7 sayı, 3 savunma ribaundu ve 1 blokla oynadı. 
   
   Lakers'tan gözdağı 
   TÜRKOĞLU, 2 sayılık atışlarda 5'de 2, 3 sayılık atışlarda da 3'de 1 isabet kaydetti. Geçen sezonun "en değerli oyuncusu" seçilen Tim Duncan, 24 sayı, 12 ribaunt, 4 asist ve 7 blokluk mükemmel performansıyla göz doldurdu. Flaş transferlerle dikkat çeken Lakers, güçlü Dallas'ı evinde 109-93 yenerek, sezona hızlı girdi. Philadelphia 76'ers da, sahasında Miami Heat'e 89 - 74'lük üstünlük sağladı. 
   
   Postacı yetişemedi    Tecavüz suçlaması nedeniyle kötü günler yaşayan Kobe Bryant, takımının Dallas'ı farklı yendiği maçı tribünden takip etti. Binlerce taraftarın desteğini alan Bryant'a, Lakers'in diğer yıldızı Shaquille O'Neal de moral verdi. Shaq maçı 16 sayı ile kapatırken, yeni transfer "postacı" lakaplı Karl Malone da 15 sayı, 10 ribaunt ve 9 asistle triple double'ı kıl payı kaçırdı. 
   
   
</TEXT>
</DOC>
