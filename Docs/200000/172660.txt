<DOC>
<DOCNO> 172660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/guncel/gun02.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi yalı için umut doğdu... 
</HEADLINE>
<TEXT>

      AYÇA ATAY İstanbul 

   
   Anadoluhisarı'ndaki Amcazade Hüseyin Paşa Yalısı'yla ilgili önemli gelişmeler yaşanıyor. Vakıflar Bölge Müdürlüğü, yalıyı Beykoz Asliye Hukuk Mahkemesi'nin yaklaşık bir yıldır süren davadaki kararını beklemeksizin, restore et - işlet - devret modeliyle kiralamak için harekete geçti. 
   Yer yer çökmüş haldeki yalı, ilk etapta çelik konstrüksiyonla askıya alınarak, denize kayması engellenecek. Yalının acil durumu göz önünde bulundurularak, çelik konstrüksiyonun inşasında ihale yerine pazarlık usulüne gidilecek. 
   Vakıflar Bölge Müdürü Adnan Ertan, Amcazade Hüseyin Paşa Vakfı'nın üyelerinin kullanım hakkının, restorasyon çalışmalarını engellediğini savundu. 
   Vakıflar Genel Müdürlüğü'nden davanın sonucu beklenmeden restorasyonun yapılması yönünde sözlü talimat aldıklarını belirten Ertan, "Yalının durumu acil. 15 - 20 gündür çalışmalarımızı sürdürüyoruz. Yatırımın keşfini tamamladık. Burayı restore et - işlet - devret modeline göre ihaleye açacağız. Restorasyon sonrasında vakıf üyelerinden biri hakkını kullanmak isterse, onlardan restorasyon giderlerine ortak olmalarını talep edeceğiz" dedi. 
   304 yıllık divanhane ile arkasındaki meşruta yalının yeniden ayağa kaldırılmasının yaklaşık maliyetinin 1.5 - 2 trilyon lira olduğu kaydedildi. 
   
   
</TEXT>
</DOC>
