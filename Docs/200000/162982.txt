<DOC>
<DOCNO> 162982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo16.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş evleniyor... 
</HEADLINE>
<TEXT>

     Milli Takım ve Galatasaray'ın golcü futbolcusu Hasan Şaş ile Sibel Yalçın'ın nikahını Adana Büyükşehir Belediye Başkanı Aytaç Durak'ın kıyacağı bildirildi. 
     Adana Büyükşehir Belediyesi Basın Bürosu'ndan yapılan açıklamada, Hasan Şaş, babası Malik Şaş ile birlikte Büyükşehir Belediye Başkanı Aytaç Durak'ı ziyaret ederek, 29 Haziran Pazar günü yapılacak düğünün davetiyesini verdi. 
     Haşan Şaş, nişanlısı Sibel Yalçın'ın da Adanalı olduğunu belirterek, nikahı Aytaç Durak'tan kıymasını istedi. 
     Şaş, transferiyle ilgili soru üzerine, yöneticiler ve Fatih Terim'e olan güveninden dolayı boş mukaveleye imza attığını söyledi. 
     Durak, Hasan Şaş'ın nikahını kıymaktan dolayı mutlu olacağını belirterek, şunları kaydetti 
     ''Hayatta her şey güvendir. Güven esastır. Oysa maalesef devlet ne memuruna ne belediye başkanına, ne de valisine güveniyor. Devlet yönetimi Hasan Şaş'ın güvene dayalı boş mukavele imzalamasından örnek almalıdır. Kanunlarımız maalesef güvensizlik üzerine kuruluyor. Hasan Şaş, bu davranışıyla devlet yöneticilerine örnek oldu.'' Hasan Şaş'a lokum ikram eden başkan Durak, Ekim ayında İngiltere ile yapılacak maçta kendisinden gol beklediğini söyledi. 
     
</TEXT>
</DOC>
