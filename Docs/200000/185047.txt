<DOC>
<DOCNO> 185047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/siyaset/siy01.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP kronik bronşit 
</HEADLINE>
<TEXT>

   CHP Genel Başkanlığı'na adaylığını koyan ressam Bedri Baykam, "Mustafa Kemal ayağa kalksa, solu bölenlerden hesap sorar" dedi 
      EZELHAN ÜSTÜNKAYA Ankara 

   
   CHP Genel Başkanlığı'na aday olan ressam Bedri Baykam, AKP'nin niyetinin bozuk olduğunu, bu nedenle yerel seçimler öncesi sol ittifakın önem taşıdığını belirterek, "Mustafa Kemal ayağa kalksa, ilkönce solu bölenlerden hesap sorar" dedi. 
   Milliyet'i ziyaret eden Baykam, CHP'nin rejim kaosunu durdurma şansı olan tek kurum olduğunu kaydetti. "Normal dönemde değiliz" diyen Baykam, şöyle konuştu 
   "İktidarda Turgut Özal ya da Süleyman Demirel yok. Mustafa Kemal ayağa kalksa, ilkönce şeriatçılarla değil, başta Bülent Ecevit olmak üzere solun bölünmesinde kimin katkısı varsa ondan hesap sorar. Türkiye'yi kaostan çıkaracak tek parti CHP. Ama CHP kronik bronşit olmuş durumda. İttifaka gidilmezse tarih sizden hesap sorar." 
   Baykam, CHP yönetiminin ittifak çağrısında bulunan YTP ve SHP'ye "yüzde 1'lik partilerle ittifaka gitmeyiz" diye olumsuz yanıt vermesine de tepki gösterdi. Baykam, "YTP ve SHP'nin arkasında sandığa gitmeyen yüzde 20'lik seçmen var. Sol ittifaka gidilmezse yerel seçimlerde faciayla karşılaşırsınız" diye konuştu. 
   
</TEXT>
</DOC>
