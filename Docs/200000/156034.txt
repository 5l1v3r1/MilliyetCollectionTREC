<DOC>
<DOCNO> 156034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sontur25.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan Milli görüş, iki kere ikinin dört ettiğini söyler 
</HEADLINE>
<TEXT>

     SP Genel Başkan Adayı Necmettin Erbakan, AK Parti iktidarını eleştirerek, ''Ne olduğunu ifade edemeyen AKP, iki kere ikinin kaç ettiğini söyleyemeyen görüştür. Milli görüş, iki kere ikinin dört ettiğini söyleyen doğru görüştür'' dedi. 
     Erbakan, SP'nin Atatürk Spor Salonu'nda yapılan 1. Olağan Kongresi'nde yaptığı konuşmada, ''milli görüş''ü anlattı. Milli görüşün 14 Ekim 1969'da Milli Nizam Partisi ile hayat bulduğunu anlatan Erbakan, SP'nin henüz 1.5 yıllık parti olmasına rağmen, 850 bin kayıtlı üyesi olduğunu, bunun kısa bir süre içinde milyonları aşacağını kaydetti. 
     Milli görüşü, ''tarihin kendisi, milletin inancı'' diye nitelendiren Erbakan, milli görüşün 8 temel özelliği bulunduğunu ifade etti. Şefkat ve sevgiye dayandığını ifade ettiği milli görüşün taklitçi olmadığını kaydeden Erbakan, şöyle konuştu 
     ''Milli görüş, en ilerici görüştür. İşte Sultan Fatih... Ne solcu idi, ne liberaldi, ne ortanın sağı idi, ne de sağın ortası idi. Milli görüşçü idi. Milli görüş, Anadolu'ya hakkı, adaleti getiren Malazgirt Zaferi'ni getiren görüştür. Sultan Alpaslan'ın görüşüdür. Milli görüş, Çanakkale'de topun vincinin bozulması üzerine, 'ya Allah' deyip 250 kiloluk mermiyi kaldırıp namluya süren Seyit Çavuş'un görüşüdür. Milli görüş, Mustafa Kemal'in öncülüğünde İstiklal Savaşı'nı yapan görüştür.'' 
     
     ''SP BİR YANA, DİĞERLERİ BİR YANA'' 

     SP'nin bugün yapılan kongresi ile milli görüşün ikinci şahlanışını gerçekleştireceğini ifade eden Erbakan, parti bayrağında bulunan 5 yıldızın ne anlama geldiğini anlattı. SP'nin, milli görüşün temsilcisi olduğunu kaydeden Erbakan, SP dışındaki partilerin hepsinin ise az veya çok batının görüşlerinin etkisi altında kaldığını ifade ederek, ''Bundan dolayı SP bir yana, diğerleri bir yana'' dedi. 
     Solcu görüşü, ''iki kere iki üç'', liberal sağcı görüşü, ''iki kere iki eşittir beş'' diyen görüş diye tanımlayan Erbakan, ''Ne olduğunu ifade edemeyen AKP, iki kere ikinin kaç ettiğini söyleyemeyen görüştür. Milli görüş, iki kere ikinin dört ettiğini söyleyen doğru görüştür'' diye konuştu. 
     Erbakan, Refah Partisi'nin, kurulmasından 12 yıl sonra gelişerek 1995'te yapılan genel seçimlerden birinci parti olarak çıktığını anlatarak, o dönemde teamüller gereği TBMM Başkanı'nın birinci partiden seçilmesi gerekirken bunun engellemeye çalışıldığını savundu. 
     ''Bunların topu biraraya gelse yine SP'nin önünü kesemezler'' diyen Erbakan, konuşmasında 54. Hükümet'in icraatlarına da yer verdi. 54. Hükümet dönemini, her alanda ''Dünya Şampiyonu'' ilan eden Erbakan, 2002 yılında Ankara Ticaret Odası'nın hazırladığı bir raporda da kendisinin, 47. Hükümet'ten bu yana en başarılı başbakan seçildiği görüşünün yer aldığını ifade etti. 
     54. Hükümet'ten sonra Türkiye'nin güçlenmesini istemeyen, yeryüzünde adaletin, hakkın, barışın değil, sömürü ve köleliğin hakim olmasını isteyen dış mihrakların, ''taklitçi'' diye nitelendirdiği partileri iş başına getirdiğini savunan Erbakan, son 5 yıllık dönemde ülkenin giderek gerilediğini iddia etti. 
     
     ''HALK, 4 CÜMLE İLE ETKİLENMEYE ÇALIŞILDI'' 

     Konuşmasında, AK Parti iktidarını da eleştiren Erbakan, bu dış mihrakların, ''RP'nin gelişmesini, demokratik yollardan önlemek mümkün değil, öyleyse RP'yi bölmeliyiz'' diyerek 3 Kasım seçimlerinin yapıldığını öne sürdü. Bu dış güçlerin seçimi 2 yıl öne alarak bir seçim gerçekleştirildiğini ifade eden Erbakan, şöyle konuştu 
     ''3 ay boyunca hep şu 4 cümle ile halk etkilenmeye çalışıldı. Bir insana 40 gün deli derseniz deli olur. Bu 4 cümle şudur SP, barajı geçemez propagandası, barajı sadece AKP ve CHP geçebilir, o halde 'ey milli görüşçüler, oylarınızı SP'ye vermeyin boşa gider. Tam tersine solcu CHP'nin gelmemesi için milli görüşçü AKP'ye oy verin'. Bu estirilen rüzgarlarla, hatta bazı SP sandık müşahitlerinin bile oylarını bu defalık AKP'ye verdikleri gerçeği yaşandı.'' 
     
     ''EKMEK İÇİN MAYA LAZIM'' 

     AK Parti iktidar olduktan sonra bu partiye uyarılarda bulunduğunu da ifade eden Erbakan, 6 aylık AK Parti iktidarının hala milletin yaralarına derman olamadığını söyledi. Erbakan, ''Ey AKP yöneticileri, siz eğer 'biz de 54. Hükümet'in bakanıydık' derseniz yanılırsınız. Çünkü siz bakandınız, bakardınız ama görmezdiniz. Ey AKP yöneticileri siz eğer 'un var, su var, tuz var öyleyse bu ekmeği biz de yaparız' derseniz yanılırsınız. Çünkü ekmek için maya lazım. O maya ise hidayet, feraset ve dirayet ister. O da Allah vergisidir.'' Erbakan, insan hakları ihlallerinin Türkiye'nin en önemli meselelerinden biri olduğunu da ifade ederek, AK Parti'nin buna öncelik vermemesi durumunda milli görüş tabanının bu partiye bir daha oy vermeyeceğini söyledi. 
     AK Parti'nin 30 yıl gittiği yolu bırakıp mevcut yapıya dayanarak her faydalı fikirleri terk edip vazgeçme uygulaması içerisinde olduğunu öne süren Erbakan, AK Parti yöneticilerinin 6 aydan beri, ''hep dış mihraklarla işbirliği hevesi'' görüntüsünü sergilediklerini ifade etti. 
     ABD'nin, Irak'a yönelik operasyonu öncesinde AK Parti hükümetinin takındığı tavrı da eleştiren Erbakan, tezkere oylaması sırasında onaylanmamasını sağlayan 100 civarında AK Parti milletvekili bulunduğunu söyledi. Bu milletvekillerine ''şuurlu ve milletin sesine kulak veren'' bu davranışlarından dolayı takdir ve teşekkürlerini sunan Erbakan, ''Bu davranışlarıyla Türkiye'nin, 1.5 milyar İslam alemi ile bağının kopmasını engellemişlerdir'' dedi. 
     Erbakan, son dönemde Türk siyasi yapısının değiştiğini, bir tarafın milli görüşün, diğer tarafın da ''gayrı milli görüş veya diğer adıyla taklitçi, dışa bağımlı ve işbirlikçi görüş'' diye tasdik edildiğini savundu. 
     Erbakan, konuşmasının sonunda, salondaki herkesi ayağa kalkmaya davet ederek, ''yeniden büyük Türkiye'' için yemin ettirdi. 
     Erbakan'ın konuşmasının ardından oy verme işlemine geçildi. 
     
</TEXT>
</DOC>
