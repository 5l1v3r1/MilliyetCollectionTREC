<DOC>
<DOCNO> 179003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur10.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik canavarına 7 ayda 1396 kurban verdik.. 
</HEADLINE>
<TEXT>

     Trafik kazaları, can almaya devam ediyor. 2003 yılının 7 ayında trafik kazalarında 1396 kişi öldü, 49 bin 908 kişi yaralandı. 
     Emniyet Genel Müdürlüğü verilerine göre, 2002 yılının 7 ayında 218 bin 776 trafik kazası meydana geldi. Bu kazalarda 1443 kişi hayatını kaybederken 50 bin 12 kişi de yaralandı. 
     Bu yılın aynı döneminde meydana gelen 227 bin 282 trafik kazasında ise 1396 kişi öldü, 49 bin 908 kişi yaralandı. 
     Kazalar bir önceki yıla oranla yüzde 3.8 artarken, ölü sayısı yüzde 3.2, yaralı sayısı ise 0.2 azaldı. 
     2002 yılında, söz konusu dönemde, en fazla kaza Mayıs ve Temmuz aylarında, en az kaza Şubat ayında meydana geldi. 2002 Mayıs ayında 33 bin 711, Temmuz ayında 33 bin 861, Şubat ayında ise 26 bin 839 trafik kazası yaşandı. 
     2003 yılının aynı döneminde ise en fazla kaza Şubat, Haziran ve Temmuz aylarında, en az kaza ise Mart ayında yaşandı. 2003 Şubat ayında 33 bin 944, Haziran ayında 33 bin 998, Temmuz ayında ise 34 bin 604 trafik kazası meydana geldi. 
     Kazalar sonucu, en fazla ölümün gerçekleştiği aylar 2002'de Temmuz, 2003'te Haziran olurken, her iki yılda da en çok yaralanma Temmuz ayında gerçekleşti. 
     2002 yılı Temmuz ayında meydana gelen kazalarda 319 kişi öldü, 10 bin 424 kişi yaralandı. 2003 yılı Haziran ayında ise kazalar sonucu 299 kişi öldü, 8 bin 698 kişi yaralandı. Bu yılın Temmuz ayında trafik kazalarında 255 kişi öldü, 10 bin 355 kişi yaralandı. 
     
</TEXT>
</DOC>
