<DOC>
<DOCNO> 159435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun12.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD halkına göre Clinton ve Bush tarihin en büyük başkanlarından 
</HEADLINE>
<TEXT>

     ABD'de yapılan bir kamuoyu yoklaması, Bill Clinton'un, gelmiş geçmiş ''en büyük ABD başkanlarından biri'' olduğunu ortaya koydu. 
     Gallup Enstitüsü'nün yaptığı ''En büyük ABD başkanları'' konulu yoklamanın sonuçlarına göre, Clinton, eski başkanlardan George Washington, Thomas Jefferson ve Ronald Reagan'ın önünde, ancak şimdiki Başkan Bush ile başa baş geliyor. 
     Gallup, Amerikalılara ''En büyük ABD başkanı olarak kimi görüyorsunuz '' sorusunu yöneltti. Oylama sonucunda Abraham Lincoln yüzde 15 ile birinci, John Kennedy yüzde 13 ile ikinci gelirken, Bill Clinton ve George Bush yüzde 11 ile üçüncü sıraya yerleşti. 
     Yüzde 10 oy alan Ronald Reagan beşinci, Franklin Roosevelt yüzde 9 oyla altıncı ve George Washington yüzde 7 oyla yedinci sırayı aldı. 
     Oylamada, Harry Truman, Jimmy Carter, Teddy Roosevelt, eski başkan George Bush ve Thomas Jefferson yüzde 5'ten az oy aldı. 
     Clinton'ın özellikle ''MTV kuşağı'' olarak nitelendirilen gençler arasında çok sevildiği ve ona oy verenlerin yüzde 29'unun 18-29 yaş grubunda yer aldığı ortaya çıktı. 
     Buna karşılık Cumhuriyetçiler, Clinton'a sadece yüzde 2 oy verdiler. Cumhuriyetçilerin Bush'a yüzde 23, Lincoln'a yüzde 20 ve Reagan'a yüzde 18 oy verdikleri bildiriliyor. 
     Demokratlar ise Kennedy'ye yüzde 25, Clinton'a ise yüzde 21 oy verdiler. 
     
</TEXT>
</DOC>
