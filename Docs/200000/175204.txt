<DOC>
<DOCNO> 175204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun11.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas ve İslami Cihad İsrail'deki saldırıları üstlenmedi 
</HEADLINE>
<TEXT>

     İsrail'de hüküm süren ateşkese bağlı olarak yaşanan yaz rehaveti, yarım saat arayla düzenlenen iki intihar saldırısıyla sona erdi. 
     İlk saldırıda, İsrail'in Roş Haayin beldesinde bir intihar bombacısı kendini havaya uçurdu. Kendisi ve bir İsrailli öldü. Kısa bir süre sonra Ariel yerleşim birimi girişinde başka bir intihar bombacısı da kendisini havaya uçurarak, hem kendisinin hem de 1 İsraillinin ölümüne neden oldu. 
     İlk saldırıyla ilgili açıklama yapan İsrail Dışişleri Bakanlığı sözcüsü Jonathan Peled, olay yerinde biri intihar bombacısının cesedi olmak üzere iki ceset bulunduğunu kaydetti. Peled, yaralı 9 kişiden birinin durumunun ciddi olduğunu belirtti. 
     İkinci saldırıda ise bir görgü tanığının İsrail radyosuna verdiği demece göre, bir otobüs durağına yaklaşan intihar bombacısına ateş açıldı, bombacı da üzerindeki patlayıcıları ateşledi. Görgü tanığı, patlama sonucu yoldan geçen 3 kişinin yaralandığını belirtti. Daha sonra bu 3 kişiden biri öldü. 
     
     ''ATEŞKESİN BOZULMASININ SORUMLUSU İSRAİL'' 
     Filistinli aşırı dinci örgütler Hamas ve İslami Cihad, 29 hazirandan beri uygulanan ateşkesin bozulmasından İsrail'i sorumlu tuttu. İki örgüt de, Tel Aviv'de düzenlenen saldırının sorumluluğunu üstlenmedi. 
     Hamas sözcüsü İsmail Haniye, AFP'ye yaptığı açıklamada, örgütün hala ateşkese bağlı olduğunu belirterek, ''Bu operasyonların arkasında kim var bilmiyoruz. Durumun sorumlusu İsrail'dir, çünkü ateşkesi reddederek sert bir tavır takındı'' dedi. 
     İslami Cihad sözcüsü Muhammed El Hindi de, ''İsrail şiddetin sorumlusudur. Onlar İsrailliler , ateşkese uymuyor ve ateşkesin ilk gününden beri Filistin halkına yönelik saldırılarını sürdürüyor. bu operasyonların arkasında kim var bilmiyoruz'' diye konuştu. 
     Filistin lideri Yaser Arafat'ın El Fetih hareketine bağlı El Aksa Şehitleri Tugayı ise henüz açıklama yapmadı. 
     
</TEXT>
</DOC>
