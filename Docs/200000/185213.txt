<DOC>
<DOCNO> 185213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/siyaset/siy01.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Halka iş veren başım üstüne' 
</HEADLINE>
<TEXT>

   Doğduğu yere sırtını dönmediği için Aydın Doğan'a teşekkür eden Başbakan, 'İşadamlarını yatırım yapmaya çağıracağım' dedi 
      ÖNDER YILMAZ 

   
   Aydın Doğan'ın memleketi Gümüşhane'de yaptırdığı Kelkit Organik Süt Sığırcılığı Tesisleri ile Kelkit Aydın Doğan Meslek Yüksekokulu, Başbakan Recep Tayyip Erdoğan'ın da katıldığı törenlerle açıldı. Helikopterle Kelkit'e gelen Erdoğan, Kelkit Organik Süt Sığırcılığı Tesisleri'nin açılışını yaparken, "Ülkemize ve Doğan ailesine hayırlı olsun. Bol bereketli kazançlara vesile olsun" dedi. 
   Gümüşhane'nin büyük bir sıçrama yaptığını dile getiren Erdoğan, "Gümüşhane, Türkiye içinde ve dünyaya paralel olarak çağdaş muasır medeniyet seviyesinin üzerine çıkma mücadelesini sürdürecek. Bunu en kalbi duygularımla söylüyorum" diye konuştu. 
   
   'ARTIK DURMAK YOK' 
   Kelkit Aydın Doğan Yüksekokulu açılışında da halkoyunları ekiplerinin gösterisiyle karşılanan Erdoğan, Aydın Doğan'a doğup büyüdüğü yere sırtını dönmediği için teşekkür etti. "Artık durmak yok" diyen Erdoğan, karanlık günlerin geride kaldığını, tünelin ucunun göründüğünü söyledi. Türkiye'de yatırımın önünü açmak için her türlü kolaylığı sağlayacaklarını ve işadamlarıyla tek tek görüşmeler yapacağını açıklayan Erdoğan şunları söyledi 
   "İşsiz vatandaşlara iş verenin başımın üstünde yeri var. Devlet kapısı doyuruyordu ama şimdi kapandı. Devlet artık özel sektörün önünü açacak. Kim yatırımın önüne taş koyarsa, karşısında bizi bulur. Kalkınmayan illeri ayağa kaldırmak için zengin işadamlarını davet edeceğim." 
   
   'UMUTLARI KARARTMAM' 
   Erdoğan, bu yıl sonuna kadar 50 barajın bitirileceğini, 10 Ekim'de 11 barajın ASKİ Kapalı Spor Salonu'nda konferans sistemiyle açılışının yapılacağını da duyurdu. Kelkitlilerin Sadak Barajı talebi üzerine de Erdoğan, "Yaparım dersem yalan olur. 2004 programına aldıracağız. Ben sizi aldatamam. Eğer size sürekli doğru olanı söylemezsem umutlarınızı karartırız. Umutları karartan olmayacağız" yanıtını verdi. Erdoğan, akaryakıtta, elektrikte ve tüpgazda olduğu gibi doğalgazda da indirime gideceklerinin müjdesini verirken, "1 Ekim itibariyle doğalgaz sanayide yüzde 7.2, konutta yüzde 8.2 ucuzluyor. Doğalgaz Anadolu İletim Hattı'nın ihalesi de yakında yapılacak" dedi. 
   
   AYDIN DOĞAN'DAN HORTUMCULARA    Susturamazsınız    Doğan Holding Yönetim Kurulu Başkanı Aydın Doğan her türlü spekülasyona, saldırıya ve iftiraya açık bir iş yaptıklarına dikkati çekti. Her gün hırsızlar, hortumcular, mafya ve yobazlarla uğraştıklarını vurgulayan Doğan sözlerini şöyle sürdürdü 
   "Biz bunları daima teşhir eder, halkın ve yetkililerin dikkatini çekmek için haber yaparız. Biz böyle yapınca, halkın paralarını Avrupa bankalarına kaçırdıklarını ifşa edince, sıkılmadan, utanmadan dönüp bana ve grubuma iftira atıyorlar. Akılları sıra beni korkutup, susturacaklarını zannediyorlar. Size ilan ediyorum ki 45 yıllık iş hayatımda devlete bir kuruş vergi, SSK borcum olmadığı gibi devletin hakkımda açmış olduğu tek bir usulsüzlük davası yoktur. Önünüzde başım dik, alnım açık, göğsümü gere gere diyorum ki, iş hayatım boyunca alnımdan kara bir sinek bile geçmedi. Ne geleneklerimize, ne de kanunlara karşı ufak bir suç işlemedim. Çalıştım, kazandım, devletime her yıl 500 milyon dolar vergi verdim." 
   
   HÜKÜMETE TEŞEKKÜR 
      Hükümetin hortumcuların üzerine cesaretle gitmesinden dolayı teşekkür eden Doğan şunları söyledi 
   "Temiz ve şeffaf bir Türkiye için hortumcularla mücadele eden ve edeceklere elimden gelen desteği sağlayacağımı ifade ediyorum. Bu konudaki desteğini hangi hükümet, siyasetçi, bürokrat, memur olursa olsun, sonuna kadar sürdüreceğim. Çünkü yolsuzluklarla mücadeleyi çocuklarıma ve torunlarıma bir şeref belgesi olarak bırakmaya kararlıyım." 
   
   KRİZİN SORUMLULARI 
   Doğan, "Sadak Barajı'na 1 trilyon veremeyen ülkeye 43 milyar dolar yük bindiren bu insanları bağışlayacak mıyız Firmaların içini boşaltanları ve boşaltmayı sürdürenleri nasıl bağışlarız " dedi. "Bunlar ülkeyi 2001 krizine soktu" diyen Doğan şöyle devam etti 
   "Milyonlarca insan işsiz kaldı. Ülke fukaralaştı. Türkiye'yi bu krize sürükleyen topu topu 10 ailedir. Bunların yarısının elinde medya vardır. Bu aileler h l Boğaz'ın iki yakasında yatlarında, yalılarında, helikopter ve uçaklarıyla kumarhanelerde metresleriyle zevk-i sefa içinde yaşıyor. Bir ülkede özgür ve şeffaf medya olmadan demokrasiden bahsedilemez. Bankasının içini boşaltan, yolsuzluğa bulaşan medya sahibinin, hortumcuların ve yolsuzlukların üzerine gitmesi mümkün değildir. Gelin temiz bir Türkiye için namusluyla namussuzu, iyiyle kötüyü birbirinden ayırt edelim. Namussuzun ve kötünün üzerine hep beraber gidelim" dedi. 
   
   İşte gurur tesisleri    Kelkit Aydın Doğan Meslek Yüksekokulu    Atatürk Üniversitesi Kelkit Aydın Doğan Meslek Yüksekokulu'nun temeli 27 Temmuz 2002'de atıldı. 40 bin metrekare arsa üzerine inşa edilen tesisin kapalı alanı 15 bin metrekare. 500 öğrenci kapasiteli eğitim blokunda 10 derslik, 20 laboratuar, 210 kişilik konferans salonu, kütüphane, internet cafe, kantin, yemekhane bulunuyor. Kompleks içinde ayrıca 432 yatak kapasiteli yurt binası, spor salonu ve öğretim elemanları için 23 lojman yer alıyor. Tesis için gerekli arazinin temini, tüm inşaat harcamaları, tesis içindeki ünitelerin tüm ekipman ve tefrişi Aydın Doğan Vakfı'nca karşılandı. Eğitim dili Türkçe. Hazırlık sınıfını takip eden iki yıl, zorunlu yabancı dil dersleri devam edecek. Daha sonraki iki yıl mesleki yabancı dil adı altında dersler verilecek. 
   
   Doğan Organik Ürünler Sanayi ve Ticaret A.Ş. 
   Temmuz 2002'de temeller atıldı, master planın ilk aşaması olarak 2003'te 600 hayvan kapasiteli süt sığırı ve 500 hayvan kapasiteli besi sığırı işletmeleri devreye giriyor. Bu hayvanların yem ihtiyaçlarına yönelik bu yıl 15 bin dekar tarım alanı sözleşmeli üretim programına alındı. 
   Kapsamlı fizibilite çalışması yapıldı ve master plan hazırlandı. Bu plan doğrultusunda 3 bin 400 inekten oluşan bir süt sığırcılığı işletmesi, kendi süt, yem ve gübre işleme fabrikalarıyla birlikte oluşturuldu. 
   Sürünün yavrularıyla birlikte işletme toplamı 10 bin hayvanlık bir kapasiteye ulaşacak. İşletme bu ölçüsüyle Türkiye'nin en büyük çiftliğinin üç katına ulaşacak, ilk sertifikalı organik süt ve et üretimini yapacak. 
   
   Yöre için gelir kapısı 
   PROJENİN geliştirilmesinde bölgesel kalkınmanın, bölgesel doğa ve insan kapasitelerinin teknoloji ve bilgiyle bütünleştirilerek en etkin kullanımı esas alındı. İnsana yapılan yatırım, eğitim ve bilgiye dayalı olacak, sözleşmeli tarımla dolaylı istihdam yaratılacak. Tam kapasiteye ulaşıldığında, binden fazla aile 'sözleşmeli bitkisel üretim'de olacak. 
   
   Büyük katılım    Açılış törenlerine, Başbakan Tayyip Erdoğan, Doğan Holding Yönetim Kurulu Başkanı Aydın Doğan ve eşi Sema Doğan'ın yanı sıra şu isimler katıldı Adalet Bakanı Cemil Çiçek, Milli Eğitim Bakanı Hüseyin Çelik, Enerji Bakanı Hilmi Güler, Tarım ve Köyişleri Bakanı Sami Güçlü, Ulaştırma Bakanı Binali Yıldırım, Doğan Medya Grubu Başkanı Mehmet Ali Yalçındağ, Milliyet İcra Kurulu Başkan Yardımcısı Hanzade Doğan, Kanal D İcra Kurulu Başkan Yardımcısı Arzuhan Yalçındağ, Hürriyet Genel Yayın Yönetmeni Ertuğrul Özkök, Hürriyet İcra Kurulu Başkan Yardımcısı Vuslat Doğan Sabancı. 
   
   
</TEXT>
</DOC>
