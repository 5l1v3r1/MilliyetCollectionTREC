<DOC>
<DOCNO> 181506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko29.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiskobirlik Ürün bedelleri peşin ödenecek 
</HEADLINE>
<TEXT>

     Fındık Tarım Satış Kooperatifleri Birliği FİSKOBİRLİK Genel Müdürü Cemal Öztürk, alımlar için yeterli kaynaklarının olduğunu belirterek, ''üreticilerimiz piyasalardaki spekülasyonlara kulağını tıkasın, alınan ürün bedeli peşin ödenecek'' dedi. 
     Öztürk, 2003 ürünü fındık alım kampanyasının açılışı nedeniyle Giresun Merkez Kooparetifi Duroğlu Depoları'nda düzenlenen törende, iyi bir sezon geçirme dileği ile 2003 ürünü fındık alım kampanyasını açtıklarını belirterek, ''Bu sezon fındık inşallah üreticinin arzuladığı fiyatı bulur'' dedi. 
     Alımlar için yeterli kaynağa sahip olduklarını ifade eden Öztürk, şunları söyledi 
     ''Üreticilerimiz piyasalardaki spekülasyonlara kulağını tıkasın. Alınan ürün bedeli peşin ödenecek. Bu sezon 50 bin ton ürün almayı hedefliyoruz. Bu alım için gerekli 125 trilyon liralık kaynağa da sahibiz. 1965 yılından sonra bu yıl ilk kez kendi imkanlarıyla alım kampanyası açan FİSKOBİRLİK, emanet usulüyle de alım yapacak.'' Öztürk, 50 kooperatif bölgesinde 59 alım ekibi ve 4 yıldırım ekiple başlatılan 2003 ürünü fındık alım kampanyasının 31 Aralık'ta sona ereceğini de kaydetti. 
     Cemal Öztürk, daha sonra, ürününü birliğe getiren üretici Salih Tekbaş'a, 2 milyon 360 bin liradan işlem gören ve bedeli 1 milyar 350 milyon lira olan 572 kilogram ürününün çekini vererek, 2003 ürünü fındık alım kampanyasını açtı. 
     Tören sonunda, FİSKOBİRLİK'e sezonun ilk ürününü teslim eden üretici Tekbaş'a, verdiği ürünün bedelinden düşülmek üzere fındık yağı, fındık ezme ve nugadan oluşan 65 milyon liralık fındık mamul ve ürünleri hediye edildi. 
     
</TEXT>
</DOC>
