<DOC>
<DOCNO> 178315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/ekonomi/eko06.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazprom'la 'masada anlaşma' arayışı 
</HEADLINE>
<TEXT>

   Rus Gazprom şirketi ile 'doğalgazda tek fiyat' için Ankara'da sürdürülen görüşmelerde, anlaşma sağlanması bekleniyor 
   ANKARA Milliyet 
   
   Türkiye'nin Rusya'dan üç ayrı hat üzerinden aldığı doğalgazda tek fiyat belirlenmesi için görüşmeler başladı. BOTAŞ ile Gazexport arasında geçtiğimiz haftalarda varılan mutabakata göre yeni fiyat tarifesi, Avrupa ülkelerinin ortalama sınır teslim fiyatı dikkate alınarak belirlenecek. 
   Yeni fiyat tarifesinin belirlenmesi amacıyla iki şirketin teknik heyetleri görüşmelerine dün başladı. BOTAŞ Genel Müdürü Mehmet Bilgiç, yaptığı açıklamada, "Görüşmeler teknik boyutta sürüyor. Bugün bir sonuç alınacağını sanmıyorum" dedi. 
   
   Restleşmeden dönüldü 
   Gazexport'la, Mavi Akım'da fiyat ve miktar anlaşmazlığıyla başlayan, daha sonra fiyat formülünün yanlış yazıldığı iddiasıyla karşılıklı tahkim restleşmesine kadar giden tartışmalar, Gazexport'un tahkim girişimini durdurması ile yeni bir anlaşma olasılığını gündeme getirmişti. 
   
   Fatura düşecek 
   Gazexport'un sahibi Gazprom, Rusya ile Türkiye arasındaki diğer bütün anlaşmalardaki formülün aynı, yalnız Mavi Akım'da farklı olduğunu öne sürüyordu. BOTAŞ ise formül, uluslararası fiyatlar aşırı yükseldiğinde daha düşük fiyat oluşumuyla avantaj sağladığı için değişikliği kabul etmiyordu. 
   Ayrıca, aldığı komisyon nedeniyle batıdan gelen gazın fiyatının artmasına neden olduğu için Turusgaz'ın da yeni bir tüzel yapıya kavuşturulması yönünde anlaşıldı. Anlaşmaların tadili sonucunda Türkiye'nin 25 yılda toplam 17 milyar dolar daha az fatura ödeyeceği tahmin ediliyor. 
   
   
</TEXT>
</DOC>
