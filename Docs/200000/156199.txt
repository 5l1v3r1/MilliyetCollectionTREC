<DOC>
<DOCNO> 156199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo11.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da UEFA keyfi... 
</HEADLINE>
<TEXT>

     Göztepe'yi 3-1 yenerek, UEFA Kupası'na katılmayı büyük oranda garantileyen Gaziantepspor'da, hem 5 maçtır sürdürülen istikrarlı futbolun hem de büyük ölçüde UEFA Kupasına katılmanının sevinci yaşanıyor. 
     Yeni yönetimin de oluşmasıyla birlikte mutluluk rüzgarları esmeye başlayan kırmızı-siyahlı ekipte, yönetim, teknik heyet ve futbolcuların tek düşüncesi, Türk futbolunu ve Gaziantep'i Avrupa'da en iyi şekilde temsil edebilmek. 
     UEFA'ya lig dördüncüsü olarak gitmeyi hedefleyen Gaziantepspor, daha önce de katılmış olduğu UEFA Kupası'nda bu kez daha başarılı olmak istiyor. 
     Gaziantepspor Teknik Sorumlusu Nurullah Sağlam, Göztepe maçında çok iyi mücadele ederek, oynadıkları güzel futbolun sonucunu aldıklarını söyledi. 
     Daha önceki maçlarda olduğu gibi, Göztepe maçına da iyi futbol, mutlak galibiyet parolası ile hazırlandıklarını ifade eden Sağlam, şöyle konuştu 
     ''Rakibimiz, küme düşme tedirginliği yaşıyor. Biz ise UEFA'ya katılmak için mutlak galibiyeti düşünüyorduk. Her iki takım da sahaya 3 puan için çıktı. Çok zorlu bir karşılaşma oldu. Nitekim, Göztepe, maça hızlı başlayıp, üst üste geliştirdiği ataklarla gol arayışına girdi. Ancak, başarılı defans elemanlarımız bu atakları önlemeyi bildi. 
     Maçın ilerleyen dakikalarında ise baskılı oynayıp, önce rakibimizin direncini kırdık, daha sonra oyunda üstünlüğü tamamen ele geçirdik. Kısacası, Gaziantepspor'a yakışan futbolu oynadık. Taraftarlarımız da çok keyifli bir maç izledi. Çok ihtiyacımız olan 3 puanı, 3 gol birden atarak aldığımız için çok mutluyum. İyi mücadele eden tüm futbolcularımı kutluyorum. Artık, tek düşüncemiz, lig dördüncüsü olarak UEFA'ya katılıp, Türk futbolunu ve kentimizi Avrupa'da başarı ile temsil edebilmek.'' Göztepe maçını unuttuklarını, bu hafta deplasmanda karşılaşacakları Trabzonspor maçını düşünmeye başladıklarını kaydeden Sağlam, konuşmasını şöyle sürdürdü 
     ''Göztepe maçını, hedeflediğimiz gibi aşmayı başardık. Artık, Trabzonspor maçını düşünüyoruz. Rakip Türkiye Kupasını müzesine taşıdıktan sonra 6 maç birden kazanamadı. Onlar için çok stresli bir karşılaşma olacak. Hedefimiz istikrarlı futbolu sürdürüp, altıncı maçımızdan da puanla dönmek olacak. Gaziantepspor, deplasman korkusu olmayan bir takım. Taraftarlar çok keyifli ve zevkli bir 90 dakika izleyecek. '' Sağlam, kart cezası bulunan Murat Erdoğan'ın Trabzonspor maçında forma giyemeyeceğini de sözlerine ekledi. 
     
</TEXT>
</DOC>
