<DOC>
<DOCNO> 169491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/yazar/cemal.html </URL>
<DATE> 2003/07/15/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yine madde 8 
</HEADLINE>
<TEXT>

     İşlevini sürdürüyor. 
     Bir sanatçı, Ferhat Tunç, geçen hafta bu maddeden tutuklandı. 
     Oral Çalışlar'ın yazısından 
     "Terörle Mücadele Yasası'nın 8. maddesinin kaldırılmasına karşı çıkanlar acaba farkındalar mı, Ferhat Tunç 8. maddeden tutuklandı. Ferhat Tunç, Doğubeyazıt'taki konseri sırasında yaptığı bir konuşma nedeniyle Terörle Mücadele Yasası'nın 8. maddesini ihlal etmiş. 
     Ferhat Tunç'u yakından tanırım. 
     Duyarlı, demokrat bir sanatçı. 
     Onun Pişmanlık Yasası yerine genel af istemesini de çok iyi anlıyorum. Hakkındaki iddiayı tam olarak öğrenebilmiş değilim. 
     Bazı gazetelerin iddiasına göre Ferhat Tunç, 'Merhaba PKK'liler ' şeklinde bir söz etmiş. Ferhat'ı yakından tanıdığım için böyle bir söz etmeyeceğini de biliyorum. 
     Ferhat Tunç tutuklanınca, Türkiye bölücülük ile mücadele mi etmiş oluyor Ferhat Tunç, tutuklanınca Türkiye bölünme tehlikesinden mi kurtuluyor 
     Ferhat Tunç'un tutuklanması gösterdi ki, bu ülkede huzur istemeyen, sürekli gerginlik yaratmak isteyen bir eğilim varlığını sürdürüyor. 
     Siz bir ülkenin tanınan bir sanatçısını tutuklayarak ne elde edebilirsiniz Ferhat Tunç, hayranları olan, sevilen bir sanatçı. Onunla Hakkari'de, Tunceli'de, yurtdışında birlikte bulundum. Halkın kendisine ne kadar büyük sevgi gösterdiğine tanık oldum. 
     Ferhat'ın söylediği birkaç söz nedeniyle tutuklanması, Ferhat'ı sevenlere, onunla yüreğini paylaşanlara da bir mesaj içeriyor. Bu mesaj, bu ülkede bir türlü iç barışın gerçekleşmeyeceği anlamına mı geliyor 
     Ferhat Tunç birkaç gün sonra serbest kalır. 
     Yahut da bir süre yatar çıkar. 
     Ona bir şey olmaz. 
     Ama bu ülkeye çok şey olur. 
     Bu ülke insanının yüreğinde durmaksızın yaralar açılıyor. İnsanlarımız, duygularımız örseleniyor. Birilerinin keyfi bozulmasın diye bu ülkenin sanatçısı hapse atılır mı 
     Bu düzen savunucularının artık bir gerçekle yüzleşmesi gerekiyor Bu düzen böyle savunulmaya devam ederse, hem kaçınılmaz şekilde dağılacak, hem de insanlarımıza acı vermeye devam edecek. 
     Türkiye'de 'çözümsüzlüğün çözüm' olduğunu düşünen çevreler bulunduğunu biliyoruz. Onlar istiyorlar ki, Türkiye'nin hiçbir temel sorunu çözülmesin. 
     Ne Kıbrıs... 
     Ne Kürt sorunu... 
     Ne özgürlükler sorunu... 
     Hiçbiri çözülemesin 
     Böylece Türkiye çözümsüzlüklerin sarmalı içinde, statükoculara mahkum durumda çaresizliğin esiri olsun." Cumhuriyet, 11 Temmuz 03, s.4 
     Oral Çalışlar'ın tepkisi böyle. 
     Ferhat Tunç'tan da bir mektup var 
     "Öncelikle şunu belirteyim ki, söylediğim iddia edilen 'Merhaba PKK'lı arkadaşlar' sözü bana ait değil... Doğubeyazıt'ta verdiğim konser, 40 bine yakın Doğubeyazıtlı'nın, onlarca yerel TV ve ulusal kanalın takip ettiği bir konserdi. Ne hikmetse, geçen bu süreye rağmen, bu kanalların ve gazetecilerin duymadığı ve tanık olmadığı bu ifadeyi, savcılığın bugünlerde, bölgenin birçok kentinde, 'Barış İçin Bir Şarkı' konserlerimin olduğu bir dönemde gündeme getirmesi düşündürücü... 20 yıldır toplumsal barışın sağlanması için mücadele eden, söylediğim şarkılarla da buna hizmet etmeye çalışan bir sanatçı olarak yaşadım... Son dört yıllık barış sürecinin korunmasını istemenin Türkiye'de yaşayan halkların kendi dilini, kültürünü, inancını özgürce yaşayabilmesini talep etmenin karşılığı bu olmamalı. Beni üzen şey, cezaevine konulmaktan çok, barış sürecinin bu şekilde baltalanması." 
     Bana gelince... 
     Oral'la Ferhat Tunç'un satırlarına ekleyecek bir şeyim yok. 
     
     

</TEXT>
</DOC>
