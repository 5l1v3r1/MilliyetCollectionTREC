<DOC>
<DOCNO> 158318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sontur14.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmurdan kaçtılar, ağaca yıldırım düşünce 4 kişi öldü 
</HEADLINE>
<TEXT>

     Kayseri'nin Develi İlçesi'ne bağlı Soysallı Köyü'nde tarlada çalışırken yağmur ve doludan korunmak için armut ağacının altına giren 5 kişiden 3'ü kardeş 4 kişi yaşamını yitirdi. 
     Erciyes Dağı eteğindeki Soysallı Köyü'nün Gereme Mevkii'nde köyden 10 kişi, Saat Ailesi'ne ait tarlaya fasulye ve kabak ekerken birden yağmur ve doluya tutuldu. İki gruba ayrılan köylüler, yağmur ve dolunun geçmesini beklemek için tarladaki armut ağaçlarının altına sığındı. Köylülerden yaşındaki Mehmet Saat, 48 yaşındaki Kadir Saat, 40 yaşındaki Fadime Kılıç, 42 yaşındaki Şerife Dalgalı ve 25 yaşındaki Mehmet Çakı'nın altına sığındıkları armut ağacına kulakları sağır eden gök gürlemeleriyle birlikte yıldırım düştü. Ağaç altında bulunanlardan dördü yaşamını yitirdi. Hemen yanındaki ağacın altındakiler ise kurtuldu. 
     
     SİGARA YAKMAK İÇİN KAFAMI ÇEVİRİNCE 

     Yıldırım düşen ağaçtan kurtulan Mehmet Çakı, hastanede kendisine geldikten sonra, "Yaşadığıma inanamıyorum'' dedi. 
     Çakı yaşadıklarını şöyle anlattı 
     "Tarlada çalışan 10 kişiydik. Sabah neşe içinde kahvaltı yaptık. Öğle yemeğini yedikten sonra bir ara dolu yağdı. Ağacın altına sığındık. Sonra, hava açtı. İşin bitimine yarım saat kalmıştı ki, yeniden dolu ve şiddetli yağmur yağmaya başladı. Ben, Mehmet ve Kadir Saat ağabeyler, kızkardeşleri Fadime Kılıç ve köyümüzden Şerife Dalgalı, aynı armut ağacının altına kendimizi zor attık. Ben onların 2-3 metre uzağındaydım. Ben de sigaramı yakmak için dudağıma götürdüm ve kafamı öte yana çevirdiğimde ne olduğunu anlayamadan yere savruldum. Ardından kulaklarımı sağır eden gürültü koptu. Herkes yerde uzanıyordu, bayılmışım. Gözümü açtığımda diğer 4 kişi kımıldamıyordu. Ayağa kalkamıyordum, dizlerimden aşağısı tutmuyordu. Sürünerek yanlarına gittiğimde öldüklerini anladım. 

     
</TEXT>
</DOC>
