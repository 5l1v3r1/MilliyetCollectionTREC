<DOC>
<DOCNO> 159828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/ekonomi/eko12.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mali sektör uyum kredisi üç parça 
</HEADLINE>
<TEXT>

     ANKARA Mİlliyet 

     Başbakan Yardımcısı Abdüllatif Şener, Kamu ve Mali Sektör Uyum Kredisi'nin üç ana başlıkta yeni bir krediye dönüştürüldüğünü söyledi. Dünya Bankası Başkan Yardımcısı Johannes Linn ile dün bir araya gelen Şener, daha sonra soruları yanıtladı. Şener, Dünya Bankası'nın henüz kullandırmadığı 1.4 milyar dolarlık kredi ile ilgili çalışmaların devam ettiğini bildirdi. IMF ile ilgili sorular üzerine teknik heyetin çalışmalarının Türkiye Masası Şefi Juha Kahkonen'in ayrılmasıyla birlikte sona ereceğini ifade eden Şener, 6. gözden geçirme için Reza Moghadam'ın geleceğini kaydetti. Şener, Kahkonen'in dün kendisine veda ziyaretinde "Her şey iyi gidiyor, memnun oldum" dediğini de aktardı. 
     Öte yandan Dünya Bankası'ndan emekliye ayrılacak olması nedeniyle ekonomi yetkilileri ve yabancı misyon şefleri onuruna dün akşam bir yemek veren Linn, Türkiye'nin geleceğini çok iyi gördüğünü, güçlü bir ekonomik altyapısının bulunduğunu kaydetti. 
     

</TEXT>
</DOC>
