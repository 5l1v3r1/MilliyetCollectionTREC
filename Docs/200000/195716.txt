<DOC>
<DOCNO> 195716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sondun19.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Amaç, Türk Yahudi ve Müslümanların huzurunu bozmak 
</HEADLINE>
<TEXT>

     Almanya Başbakanı Gerhard Schröder, İstanbul'daki bombalı saldırılardan dolayı Başbakan Recep Tayyip Erdoğan'a bir başsağlığı mesajı gönderdi. 
     Schröder, mesajında, ''Birçok insanın öldüğü ve yaralandığı İstanbul'daki bombalı saldırı haberini büyük üzüntüyle müşahede ettim. Sizin ve Türk halkının, özellikle de kurbanların ailelerinin üzüntülerini içtenlikle paylaştığımı iletmek istiyorum'' dedi. 
     Belçika Başbakan Yardımcısı ve Dışişleri Bakanı Louis Michel de İstanbul'daki iki sinagogu hedef alan terör eylemleri nedeniyle ''derin bir şok'' yaşadığını belirterek bu eylemleri kınadı. 
     Michel, açıklamasında, ''nitelendirilmesi mümkün olmayan bu alçakça saldırıların'' kurbanlarının ailelerine, Türkiye'deki Yahudi toplumuna ve Türk hükümetine başsağlığı mesajı iletti. 
     Michel, ''Bu tür saldırıların tek hedefi, Türkiye'deki Yahudi ve Müslümanlar arasındaki barış ve huzur istikrarını bozmaktır ve bu kabul edilemez. bu saldırıları tereddütsüz kınamak gerekir'' dedi. 
     
</TEXT>
</DOC>
