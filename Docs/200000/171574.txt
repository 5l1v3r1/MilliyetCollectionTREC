<DOC>
<DOCNO> 171574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sondun08.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, ABD'li yetkililere Guantanamo'daki Türkler'i sordu... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül'ün, 11 Eylül'den sonra tutuklanarak ABD'nin Guantanamo'daki üssüne götürülen Türklerin akıbetini Amerikalı yetkililere sorduğu öğrenildi. 
     Edinilen bilgiye göre, Amerikalı yetkililer Gül'e, Guantanamo'daki Türklerin dosyalarının incelenmesinin hızlanacağını belirtirken, üste bulunan 2 Türk'ün serbest bırakılacağını, 2'sinin durumunun incelemede olduğunu, 1 Türk'ün durumunda ise değişiklik olmadığını belirttiler. 
     Türk yetkililer de özellikle İngiliz ve Avustralyalı tutukluların durumundaki gelişmenin ardından, Türklerin durumunda gelişme beklentisini ifade etti. 
     Öte yandan, El Kaide bağlantılı oldukları iddiasıyla tutuklanan 2 Türk'ün Sudan üzerinden Türkiye'ye teslim edileceği, Amerikalı yetkililer tarafından Gül'e aktarıldı. 
     
</TEXT>
</DOC>
