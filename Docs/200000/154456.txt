<DOC>
<DOCNO> 154456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur10.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtarma ekipleri Bingöl'den hüzünlü ayrıldı... 
</HEADLINE>
<TEXT>

     Bingöl depreminde en fazla hasarı gören Çeltiksuyu YİBO'da arama-kurtarma çalışmalarının sona ermesinin ardından çalışmalara katılan kurtarma birlikleri alkışlarla uğurlandı. 
     Okul enkazı altındaki son iki öğrencinin de çıkarılmasıyla tamamlanan arama kurtarma çalışmalarının ardından yöre halkının arama-kurtarma ekiplerine, ''Biz size teşekkür etmek istiyoruz'' isteği üzerine duygusal anlar yaşandı. 
     Okul bahçesinde tek sıra halinde bekleyen yüzlerce vatandaş, kurtarma çalışmalarına katılan birliklere ait elemanların teker teker ellerini sıkarak, ''Allah sizi bizim başımızdan eksik etmesin. Siz olmasaydınız onlarca çocuğumuz daha ölecekti'' diye şükranlarını dile getirdiler. 
     Siirt Vali Yardımcısı ve Çeltiksuyu Kurtarma Çalışmaları Koordinasyon Başkanı Ahmet Aydın, 75 saat süren arama kurtarma çalışmalarında sivil savunma, askeri birlik ve gönüllü gruplardan oluşan 700'ü aşkın kişinin görev yaptığını belirterek, deprem sonrası profesyonelce çalışma yapıldığını söyledi. 
     Koordineli bir çalışma sonrası 115 öğrencinin hayatının kurtarıldığını anlatan Aydın, ''Bu yaşadığımız manzara, 75 saatlik çalışmamızın yorgunluğunu unutturdu. Biz bu insanlar için varız. Kendi istekleriyle gelip bizlere teşekkür etmek istediklerini söylemeleri, insanın yaşayabileceği en duygusal anlardan biriydi'' diye konuştu. 
     YİBO'daki kurtarma çalışmaların koordinasyonunda görevli Bingöl'ün Solhan İlçesi Kaymakamı Ahmet Koyuncu, yaşanan depremlerden alınan ders ile YİBO'da örnek bir kurtarma çalışması gerçekleştirdiklerini söyledi. 
     Diyarbakır Sivil Savunma Arama Kurtarma Birlik Müdürü Ufuk Solmaz da, enkaz altından 114 öğrencinin yaralı olarak kurtarılmasını büyük bir başarı olarak değerlendirerek, ''Buradaki başarı tüm çalışanlarındır. Birilerinin ortaya çıkıp şu kadar kurtardık, bu kadar kurtardık demesi anlamsızdır. Çünkü büyük bir organizasyon gerçekleştirerek burada kurtarma çalışmasını yaptık'' dedi. 
     
     ENKAZ ÖNÜNDE HATIRA FOTOĞRAFI 
     Arama ve kurtarma çalışmalarına katılan ekip elemanları YİBO enkazı önünde hatıra fotoğraf çektirdi. 
     Enkaz önünde toplanan 100'ü aşkın arama ve kurtarma elemanı yaptıkları başarılı çalışmalarını bu şekilde ölümsüzleştirdiler. 
     
</TEXT>
</DOC>
