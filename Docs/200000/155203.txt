<DOC>
<DOCNO> 155203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/dunya/dun01.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
3 hafta dayandı 
</HEADLINE>
<TEXT>

Emekli general Garner'ın 15 Nisan'da başlayan Irak valiliği kısa sürdü. Bush'un, Dışişleri'nin yakındığı Garner'ın başına emekli diplomat Bremer'i ataması, 'sivil çehre' atağı olarak yorumlandı 
     YASEMİN ÇONGAR Washington 

     ABD'de, Pentagon ve Dışişleri Bakanlığı'nı birbirine düşüren "Irak'ın yeniden yapılandırılması" projesinin artık yeni bir patronu var. Başkan George W. Bush, yönetimindeki görüş ayrılıklarını aşma amacıyla "Başkan'ın özel temsilcisi" sıfatını verdiği emekli diplomat Paul Bremer'i Irak'ın yeniden yapılandırılması, insani yardım ve Bağdat'ta yeni bir siyasi yönetimin oluşturulmasına yönelik çalışmaların başına getirdi. 
     Bush'un, Washington'daki çekişmenin iki lideri Dışişleri Bakanı Colin Powell ve Savunma Bakanı Donald Rumsfeld'i yanına alarak duyurduğu yeni atama, emekli general Jay Garner'ın görevlerinin Bremer tarafından üstlenilmesine yol açacak. Bremer, Garner'ın aksine Irak harek tının komutanı General Tommy Franks'e değil, doğrudan Rumsfeld'e bağlı olarak çalışacak. Bu değişiklik, Washington'ın, Irak'taki geçiş döneminin sorumluluğunu "askeri değil sivil" bir çehreyle götürme tercihini yansıtıyor. 23 yıl diplomatlık yapan, terör konusunda geniş uzmanlığı olan Bremer'ın bu göreve atanması, Garner'dan son dönemde çok yakınan ABD Dışişleri'ni memnun ederken, Rumsfeld'in de Bremer'a bizzat destek verdiği belirtiliyor. 
     
     Garner başarısız oldu 
     Bush'un Bremer'i ataması, Pentagon'un daha önce bu göreve getirdiği Garner'ın "başarısız olduğu" yorumlarına yol açtı. Bazı değerlendirmelerde, Bremer'in, "Powell'ın tercihi olduğu" yorumu da yapıldı. Ancak Pentagon yetkilileri, "Garner'ın kontratı daha en başta Rumsfeld tarafından 90 gün ile sınırlanmıştı. Bremer, Rumsfeld'in Garner'dan sonra atamayı düşündüğü isimdi" diyerek, gelişmenin "Powell'ın, Rumsfeld'e karşı zaferi" diye nitelendirilmesine karşı çıktı. 
     Henüz görevinden istifa etmeyen Garner, Bremer'in altında bir süre daha çalışacağını açıkladı. 
     

</TEXT>
</DOC>
