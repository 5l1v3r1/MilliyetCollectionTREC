<DOC>
<DOCNO> 188440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/siyaset/asiy.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta 11 Eylül benzeri risk var 
</HEADLINE>
<TEXT>

   Genelkurmay brifinginde, Türk askerinin Irak'taki görev bölgesi seçenekleri anlatıldı. Genelkurmay İkinci Başkanı Org. Başbuğ, askerlerin "kent savaşları"eğitiminden geçirildiğini açıkladı 
      ANKARA Milliyet 

   
   Genelkurmay Başkanlığı, dün verdiği brifingle Irak'a asker gönderme konusunda kamuoyunda merak edilen konulara açıklık getirdi. Genelkurmay, Türk askerinin Irak'ta görev alacağı sektöre ilişkin çalışmalarda gündeme gelen üç seçenekten Saddam'ın memleketi Tikrit'in de bulunduğu "Selahaddin" ya da Amerikan askerlerinin zorlandığı Felluce'yi de içeren "El Anbar" eyaletleri üzerinde durulduğunu açıkladı. Irak'a gidecek askerlerin "şehir savaşları" eğitiminden de geçirildiği bildirdi. Genelkurmay İkinci Başkanı Orgeneral İlker Başbuğ, Harek t Dairesi Başkanı Korgeneral Metin Yavuz Yalçın ve İstihbarat Daire Başkanı Korgeneral Hüseyin Göksu, Irak'a asker gönderme konusunda şu bilgileri verdiler 
   
   ACI TECRÜBELERİMİZ VAR 
   Irak'ta mevcut ortamın giderek kötüleşmesi, kaos ortamının iç çatışmaya dönüşmesi tehlikesinin yanında Irak'ın bölünmesi ihtimalini de beraberinde getirebilecektir. Bu ortam içinde terör örgütlerinin olası faaliyetleri, dikkate alınması gereken önemli bir risk unsurunu ihtiva etmektedir. Irak'ın güvenliğinin Türkiye'nin güvenliği üzerinde doğrudan etkileri olduğu da acı tecrübelerden öğrenilmiş bir gerçektir. 
   
   KOMUTADA MUTABAKAT 
   Görev bölgesi neresi olursa olsun, genel yapılanma içinde bir tümen sektörü oluşturulması ve bu tümen sektöründe birliklerimizin Türk komutanın emir ve komutasında harek t icra etmesi esas alınmıştır. Bu konuda koalisyon yetkilileri ile tam bir mutabakat sağlanmıştır. ABD komutanı ile belirli bir koordinasyon ve işbirliği içinde harek t icra edilecek, birlik Genelkurmay'ın emir ve komutasında olacaktır. 
   
   İLK PLAN BİR TUGAY 
   Önce kuvvet yapısının belirlenmesi ve ona göre görev bölgesinin saptanması seçeneğini tercih etmiyoruz. Irak'ta görev alacak asker sayısı, konuşlanılacak sektörün belirlenmesinin ardından netlik kazanacak. Bu konuda ABD ile aramızda herhangi bir anlaşmazlık yok. Ancak, ana hatlarıyla bir tümen kararg hı ve bir tugaylık gücün Irak'ta görev alacağı söylenebilir. İkinci bir tugaya ihtiyaç olması durumunda bunun uluslararası ortamda oluşturulmasını düşünüyoruz. 
   
   AŞİRETLER NEDEN İSTİYOR 
   Görev bölgesi neresi olursa olsun, bazı risklerle karşılaşacaktır. Muhtemel görev bölgelerindeki yerel halkın ve aşiretlerin askerlerimize bakış açıları ve genel olarak Irak güvenlik ortamındaki değişiklikler risk derecesini belirleyecektir. Ancak bu genel çizginin dışında da beklenmeyen olaylarla her an karşılaşılması da mümkündür. Örneğin birçok kez yaşandığı üzere, gayet sakin gibi görünen bir ortamda, istihbaratımız ne kadar güçlü olursa olsun aniden gerçekleştirilebilecek bir terörist saldırı, 11 Eylül olayındaki gibi her zaman bir olasılıktır. TSK hangi sektörde görev alırsa, oradaki aşiretin emniyeti sağlanmış olacaktır. Bu açıdan aşiretler TSK'nın bölgeye gelmesini istemektedir. 
   
   SÖZ HÜKÜMETTE OLACAK 
   Görev bölgesinin belirlenmesi, TBMM'nin onayladığı hükümet tezkeresinde de belirtildiği gibi hükümetin yetkisi dahilindedir. Alınacak direktif doğrultusunda, görev bölgesine süratle bir keşif heyeti gönderilecek ve alınacak bilgiler ışığında kuvvet yapısı ve teşkilatlanma netleştirilecektir. Askeri harcamaların nasıl karşılanacağı hükümetin sorunudur. 
   Asker göndermeye karşı eylemleri, kararı alacak olan siyasi otoritenin dikkate alması ve değerlendirmesi gerekiyor. Irak'taki Geçici Konsey'in Türkiye'ye karşı pozitif bir tutum takınmasını biz de bekliyoruz. 
   
   ANLAŞMA BİLDİRİLMEDİ 
   1 Ekim'deki Meclis resepsiyonunun ardından Genelkurmay'a kredi anlaşması konusunda herhangi bir bilgi verilmedi. Irak konusunda ise Dışişleri ve Başbakanlık ile yeterli koordinasyon içindeyiz. 
   
   'Saldıranlar cevabını alır'       Genelkurmay İkinci Başkanı Orgeneral Başbuğ, Kürt grupların Türk askerinin Kuzey Irak'tan geçişine ilişkin yaptığı açıklamalara sert yanıt verdi. Başbuğ şöyle konuştu 
   "K. Irak'taki ana ikmal yollarının güvenliğini ABD birlikleri ile birlikte sağlayacağız. Saldıranlar, gerekli cevabı alırlar. Onlar düşünsünler. TSK konvoylarını ve varlığını koruma kabiliyetine sahiptir. Gerekli cevabı alırlar." 
   
   Konuşulan üç görev bölgesi    ABD ile yapılan görüşmelerde üç görev bölgesi üzerinde durulmaktadır. Bunlar 
   - Selahaddin eyaleti, 
   - El Anbar eyaletinin Fırat mihverini ihtiva eden bölge, 
   - El Anbar eyaletinin Kuzey kısmı. Bağdat - Ürdün karayolunun kuzeyindeki bu bölge, ikinci bölgeyi de kapsıyor. 
   Genelkurmay, çalışmalarını ilk iki bölge üzerinde yoğunlaştırmaktadır. ABD'nin Türkiye'nin görev almasını istediği sektör sıralaması tam tersi yönde. Başbuğ, "Üçüncü seçenek üzerinde fazla durmuyoruz" dedi. 
   
   'Mehmetçik, karayolu ve demiryolundan gidecek'    Brifingde, basında yer alan yanlış haberler şöyle sıralandı 
   Lojistik ikmal yolu konusunda rezervasyonlar olduğu açıklamaları gerçekleri yansıtmamaktadır. Türkiye, Irak'a giderse, kullanılacak lojistik ve ikmal yolu büyük oranda Irak'ın yol ve demiryolu şebekesine tabi olacaktır. Kaldı ki Irak'ta, BM kanalıyla otorite durumunda olan ABD'nin de bu konuda herhangi bir çekincesi mevcut değildir. Ovaköy'ün bu bağlamda Habur'a alternatif olarak TSK tarafından kullanılmak üzere açılacağı açıklamaları da doğru ve çözüm üretici değil. Ovaköy, Habur'a bir alternatif değil, tamamlayıcı olacaktır. Tezkere sonrası, ABD ile görev bölgesi ile ilgili herhangi bir kriz yaşanmamıştır. Müzakere, kriz olarak algılanmamalıdır. Genelkurmay Başkanlığı'nın tüm birimlere yazı yazarak, Irak'a gidecek, birlikte görev alacak gönüllü subay ve astsubayların isimlerinin bildirilmesini istediği haberi de TSK'nın mevcut personel sistemiyle ilgili gerçekleri yansıtmamaktadır. "Askerler zamlı maaş alacak" haberleri de uygun değildir. 
   
   PKK çalışması ayrı    Türkiye için hayati bir konudur. Türkiye, istikrar harek tına katılsın veya katılmasın bu terör örgütüyle mücadeleyi, gerektiğinde bu örgütü terörist kabul eden ABD ile de işbirliği içinde sürdürecektir. Bir başka deyişle, PKK KADEK'e karşı ABD ile birlikte müşterek yürütülecek mücadele, istikrar harek tına katılım konusundan bağımsızdır. Bu nedenle söz konusu terör örgütüne karşı alınacak müşterek önlemler, Dışişleri Bakanlığı koordinatörlüğünde ilgili tüm birimlerin katılımıyla tamamen farklı bir platformda sürdürülmektedir. ABD, bugüne kadar beklenen adımları atmamıştır. Ancak bugün için örgütün elimine edilmesi konusunda ortak noktaya geldik. ABD'den tek başına veya bizimle beraber önümüzdeki dönemde ciddi yaptırımlar bekliyoruz. Topluma Kazandırma Yasası konusunda, bugün için beklenilen noktada olduğumuzu ifade edemeyiz. 
   
   
</TEXT>
</DOC>
