<DOC>
<DOCNO> 193632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/guncel/agun.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat günlüğü - 4 Hasan CEMAL Bağdat 
</HEADLINE>
<TEXT>

   Ticaret maşallah, elhamdülillah..    Şimdi yok yok. Her şeyin Türkiye'den geldiği söyleniyor. Kaldırımda Tatlıses kasetleri, CD'leri. Arada Sibel Can'lar görülüyor. Arçelik, Beko, Vestel, Ülker 
      
   Beyaz Saray kebapçısının iftar çadırında boş masa yok. Bir köşe gazeteci milletine ayrılmış. Tahinli hurmalarla oruç açılan uzun masada keyifli bir hava esiyor. Ya da böyle heyecanlı zaman ve mekanlarda tadı daha çok çıkarılan, bizim mesleğe özgü geyikle kah kah, kih kih yapılıyor. O gün sefere çıkmış arkadaşlarımızdan kahramanlık hikayeleri - NTV ekibine Felluce'de nasıl Kalaşnikof çekilmiş, silah patlamış vesaire - dinleyip eğleniyoruz. Daha doğrusu stres atılıyor. 
   Birden bom diye patlama 
   Arkasından bir gümbürtü daha... Ben irkiliyorum. Kimsenin umurunda değil. Hepsi artık Bağdatlı olmuş. Kaya, "Piyanonun yerini değiştirdiler" derken gülüyor. Ahmet, "İkincisinde kapak da yere düştü" diye kıkırdıyor. Çadırda kebaptan başını kaldıranı görmüyorum. 
   
   Hayat devam ediyor 
   Ya bombalı yaşama alışılmış. Ya da burası Ortadoğu... Hayat devam ediyor 
   Çok meşgul. Kafasını kaldırıp bana bakmıyor bile. Masasının üstündeki dolarları avuç avuç alıp parmaklarının arasında pıtır pıtır sayıyor. Al Sina Caddesi'ndeki bilgisayar mağazalarından biri. İğne atsan yere düşmez. Alışveriş çok iyi. Masaya eğilip soruyorum "Amerikalılar gitsin mi " Oralı bile olmuyor "Ne diye gideceklermiş ki " 
   "Yeşilleri sayarken bunu söylemek kolay tabii..." 
   Bizim tercüman bunu da çevirince, bana bakıp gülüyor, "Gitsinler gitsinler tabii ama hemen değil." İsmi, Salih Mawal. Altı ay önce Bağdat'ta bilgisayar parçası bulmak meseleydi. Şimdi yok yok. Her şeyin Türkiye'den geldiğini söyledikten sonra ekliyor "Amerikalılar bir süre daha konuğumuz olsunlar. Doğru olan biraz daha beklemektir." 
   
   Çanak antenler her tarafta 
   Kaldırımda İbrahim Tatlıses kasetleri, CD'leri. Arada Sibel Can'lar gözüme ilişiyor. Arçelik, Beko, Vestel, Ülker... 
   Altı ay önce olduğu gibi çanak antenler yine her tarafta boy boy. 60 dolardan 200 dolara kadar alıcı buluyor. Saddam Hüseyin zamanında hapis ve para cezası demek olan çanak antenler bugün bir yerde özgürlüğün tadını çıkartıyor. Çanak anten serbestisi aynı zamanda televizyon satışlarını patlatmış. 
   Bağdat'ın merkezindeki Shorja'çarşısında Abdülkerim Suphi Pasajı'na giriyoruz. Burası geçen mayıs ayı başında kan ağlıyordu. Yağmalanmış ve yakılmıştı. Şimdi iğne atsan yere düşmez. Ahmet El Safar, bizi tanıyor. Geçen mayısta dükkanının önünde kara kara düşünürken fotoğraflayıp röportaj yapmıştık. Şimdi rafları dolu. Ali Babalar'ın ortalıktan büyük ölçüde kaybolduklarını, güvenliği çarşı esnafı olarak kendilerinin sağladığını anlatıyor. Beyaz ve kahverengi eşya satıyor daha çok. Halinden memnun. Günde yalnız 13 - 14 televizyon gittiğini söylüyor. 
   Soruyorum "Para yoktu hani Kimler alıyor böyle " 
   Uzayıp giden El Cumhuriye Caddesi'ndeki ticaretin canlılığını görünce, bu sorunun karşılığını birçok yerde merak ediyorum. İşsizlik yüzde 60'larda. Milletin cebinde para yok deniyor. Peki o zaman, bu malları alan kim 
   Tüccarlara da sordum bu soruyu, işini kaybetmiş devlet memurlarına da. Bağdat'ı bilen bir Türk işadamına da sordum, salı günü görüştüğüm Irak Yönetim Konseyi'nin bazı üyelerine de. Yanıtların özeti şöyle 
   1 Gümrükler ve vergiler sıfırlanmış durumda. Bu yüzden mallar müthiş ucuzladı. 
   2 Iraklılar bugüne kadar doğru dürüst tanımadıkları dış dünyayı, özellikle Batı'yı evlerinin içine getirebilmek için uydu antenlerin kullanılabileceği yeni televizyon cihazlarını satın alıyorlar. Üstelik, sokağa çıkılmayan geceleri renklendirmenin de bir yolu... 
   3 Saddam rejiminin düşmesinden sonra yağmalanmayan banka kalmadı. Bu sayede cebi para gören bir kesim, piyasaya mal akmaya başlayınca, alışverişe girişti. 
   4 Devlette çalışanların, memurun, polisin, askerin, yargıcın, öğretmenin, doktorun vs. maaşları son dönemde on kat artırıldı. 
   
   Bombalara rağmen ticaret 
   Shorja esnafı halinden memnun. 
   Bombalar patlıyor, ticaret sürüyor 
   İşler nasıl diye soruyorum. "Ticaret maşallah, elhamdülillah " diye yanıtlıyor gülerek. Halıcı dükkanı var. İsmi, Abdulrahman. Kerkük doğumlu bir Kürt. "Az Türkçe bilirim" diyor. Nasıl gidiyor sorusuna yanıtı 
   "Güvenlik altı ay önceye göre daha iyi. Patlayan bombalardan ben de korkuyorum. Ama fazla umursamıyorum, n'apayım " 
   Yine bir halıcı. Şii, Güney'den, Kut'tan geliyor. Muayyet Hadi, 33 yaşında. 
   Aynen diyor ki 
   "Saddam gitti ya... Her şey şimdi daha iyi. Saddam zamanında vergi vermekten, para cezası vermekten, rüşvet vermekten canımız çıkardı esnaf olarak. Şu halı rulosu kaldırımın bir santim önüne çıksın, belediye zabıtası gelir, bileklerimize kelepçeyi vurur götürürdü. Şu İran'dan gelen halılar için, battaniyeler için yüzde 200 gümrük koyarlardı. Her şeye karışırlardı. Devlettekilerin, partidekilerin çocukların her şeyi ellerinde tutarlardı. Neyse, geçti o günler..." 
   Esnaf, tüccar takımı böyle. 
   Bir başka halıcıya giriyorum. Dükkan sahibi Ahmet el Kürdi. 35 yaşında, Bağdat'ın kuzeyinden geliyor. Duvarlarda rengarenk halılar. Bir tarafta Meryem Ana, yanında simsiyah top sakalıyla Al Hakim, onun yanında İmam Ali... Meryem de var, Şiiler de deyince, gülüyor, "Burada ticaret yapılır, dinle ilgili bir şey değil bu..." 
   Altı ay önce böyle değildi. 
   Ticaretin ayağa kalktığı, canlandığı gözle görülüyor. Geçen hafta cumartesi sabahı Habur'dan Irak'a giriş yaparken sormuştum. Günde 2700'le 3000 arasında tanker, TIR ve kamyonun geçiş yaptığını söylediler. 
   Bağdat yolculuğu boyunca uzayan konvoylara rastladık. Petrol ürünleri, inşaat malzemesi, beyaz eşya taşıyan kamyon, tanker ve TIR gördük. Musul'da, Kerkük'te, Bağdat'ta Amerikan şirketlerinin taşeronu olarak iş yapmaya başlayan Türk şirketlerini dinledik. 
   Kısacası 
   Türkiye'nin Irak'la artan, daha da artacağı anlaşılan ticareti, ekonomik ilişkisi gündemde. Irak'ta eski deyişle kanun ve nizam hakimiyeti kurulup istikrar geldikçe, bu iş ilişkisinin büyük boyutlar kazanacağını söylemek mümkün... 
   
   Irak'ın hali yumurta tavuk hik yesi gibi       Patlayan bombalarla, intihar saldırılarıyla ekonominin iyileşmesi uzak ihtimal. Ama tersi de geçerli Aş ve iş sorunu çözülmedikçe, güvenliği sağlamak da kolay olmayacak 
   
   Irak zengin bir ülkeydi. Bir zamanlar öyleydi. 1970'li yıllarda kişi başına milli geliri 3600 dolar civarındaydı, Türkiye ancak bu yıl bu düzeye yaklaşabildi . Örneğin, çeyrek yüzyıl önce İspanya'nın fert başına milli geliri de Irak gibi 3500 dolar civarındaydı. 
   Bugün Irak'ın kişi başına milli geliri 600 dolara inmiş durumda. Saddam'ın İran'a saldırdığı 1980'le, ilk Körfez Savaşı ve on yıllık BM ambargosuyla Irak 2001'in sonunda, Birleşmiş Milletler İnsani Gelişmişlik Endeksi'nde 50 basamak birden aşağı yuvarlandı, İspanya Dışişleri Bakanı Ana Palacio'nun Wall Street Journal'daki 27 Ekim 2003 tarihli makalesi . 
   Korkunç insani kayıplar bir yana, otuz küsur yıllık Saddam diktasının Irak'a ekonomik maliyetinin özeti böyle... 
   
   Shorja esnafı mutlu 
   Buna son savaşın maliyeti ve Saddam rejiminin çöküşüyle yaşanan korkunç yağmanın olağanüstü faturası ve 300 milyar dolarlık dış borç da eklendiğinde, ortaya çıkan tablonun nasıl içler acısı olduğu anlaşılır. 
   Bağdat'ta Shorja esnafının mutluluğuyla El Cumhuriye Caddesi'ndeki, kaldırımlarındaki ticaretin canlılığına bakıp Irak ekonomisinin normalleşmeye, dirilmeye başladığına hükmetmek mümkün mü 
   Sanmıyorum. 
   Bunu söylemek için vakit erken. 
   Irak yine belini doğrultabilir. Dış borcunun silinmesiyle, petrol endüstrisi çarklarının yeniden çalışmasıyla tünelin ucundaki ışık gözükebilir. 
   Çünkü petrolü var. 
   Ama bir de önkoşul var 
   Güvenlik... 
   
   Güvenlik... iş... aş... 
   Orada burada patlayan bombalarla, intihar saldırılarıyla ekonomiyi diriltecek bir iklimin, ortamın yeşermesi uzak ihtimal. 
   Ama tersi de geçerli 
   Aş ve iş sorunu bir ölçüde hal yoluna sokulmadıkça, güvenlik sorununu da kontrol altına almak kolay olmayacak. 
   Yani yumurta tavuk hikayesi. 
   Bağdat Günlüğü'nün dördüncü sayfası böyle. Yarın inşallah beşinci sayfaya notlar düşülecek... 
   
   
   
</TEXT>
</DOC>
