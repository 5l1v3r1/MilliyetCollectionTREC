<DOC>
<DOCNO> 181568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/ekonomi/eko05.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dubai'de 8.5 milyar dolarlık randevu 
</HEADLINE>
<TEXT>

   ABD Türkiye Büyükelçisi, 'Kredi, IMF'nin Dubai'deki toplantısından sonra netleşir' dedi 
      ANKARA Milliyet 
   
   ABD'nin Ankara Büyükelçisi Eric Edelman, ABD'nin Türkiye'ye vereceği 8.5 milyar dolarlık kredi takviminin IMF ile Dubai'de yapılacak görüşmelerden sonra belli olacağını söyledi. 
   Edelman, dün Tarım Bakanı Sami Güçlü'yü ziyaret etti. "ABD'nin vereceği 8.5 milyar dolar kredinin ne zaman ve kaç dilim halinde verileceği" sorusunu Edelman, şöyle yanıtladı 
   "Kongreye giden mektupla ilgili işlemler yapıldı. Daha sonra idari yönden işlemler yapılacak. IMF ile Dubai'de yapılacak görüşmelerin de iyi gitmesi akabinde -ki öyle olması bekleniyor- 8.5 milyar dolara kadar olabilecek olan kredinin ne zaman açılacağı ve ne kadar olabileceği ancak ondan sonra belli olacak." 
   Dünya Bankası ve IMF yıllık toplantısı 20 - 25 Eylül'de Dubai'de yapılacak. Dubai toplantılarına Başbakan Tayyip Erdoğan ve Devlet Bakanı Ali Babacan da katılacak. 
   
   Kredi 20 Eylül'e 
   Reuters'ın haberine göre ABD Hazinesi'nden bir yetkili "Kredi dilimlerinin serbest bırakılmasına ilişkin takvim henüz sonuçlandırılmadı" dedi ve kredi dilimlerinin ödenmesinin haftalar alabileceğini söyledi. Bush yönetimi kongreyi 8.5 milyar dolara kadar kredi vermeye hazır olduğu konusunda bilgilendirmişti. ABD Dışişleri Bakanlığı'nın Kongre'ye gönderdiği mektupta, ilk ödemenin 20 Eylül'de bile yapılabileceği belirtilmişti. 
   
   
</TEXT>
</DOC>
