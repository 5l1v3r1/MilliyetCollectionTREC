<DOC>
<DOCNO> 184998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sontur04.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiracılar, hakkınızı zamanında arayın 
</HEADLINE>
<TEXT>

     Yargıtay, Şubat 2001 ekonomik krizinden sonra dolar üzerinden kirasını ödemeye devam eden ve 7 ay sonra uyarlama davası açan kiracıyı haklı görmedi. 
     Alınan bilgiye göre, bir şirket 1 Ağustos 1998 tarihinde 5 yıl 4 ay süreli aylık 4 bin dolara bir yer kiraladı. 
     Kiracı konumundaki şirket, Şubat 2001'de gerçekleşen ekonomik kriz nedeniyle doların Türk Lirası karşısında aşırı değer kazandığını gerekçe göstererek 5 Eylül 2001 tarihinde kira uyarlama davası açtı. 
     Yerel mahkeme, davayı kısmen kabul etti. Davalının temyiz istemini görüşen Yargıtay 13. Hukuk Dairesi, yerel mahkemenin kararını oybirliğiyle bozdu. 
     13. Hukuk Dairesi'nin kararında, kiracının ekonomik krizin ardından uyarlama davası açmayarak Eylül ayına kadar sözleşmeye uymaya devam ettiğine işaret edildi. 
     Kararda, ''Kiracı bu şekilde ekonomik krizden sonra, sözleşmeyi benimsemiş ve işlem temelinin çökmediğini kabul etmiş sayılacağından uyarlama davası açma hakkını kaybettiğinin kabulü zorunludur'' denildi. 
     
</TEXT>
</DOC>
