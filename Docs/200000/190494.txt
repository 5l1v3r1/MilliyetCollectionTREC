<DOC>
<DOCNO> 190494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo26.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Zaccheroni göreve başladı... Inter ayağa kalkabilecek mi 
</HEADLINE>
<TEXT>

     Emre Belözoğlu ve Okan Buruk'un da formasını giydiği FC Inter'de yeni teknik direktör Alberto Zaccheroni, görevine başladı. 
     Yine Milano kentinin takımı AC Milan ile yapılan derbide alınan 3-1'lik yenilgi, pazar günü de ligin zayıf ekiplerinden Brescia ile 2-2 berabere kalınması üzerine 3 gün önce görevinden alınan Hector Cuper'in yerine getirilen AC Milan'ın eski çalıştırıcısı Alberto Zaccheroni, bugün takımla biraraya geldi. 
     Zaccheroni, basına yaptığı açıklamada, kulüp başkanı Massimo Moratti ile aynı amaçta ve duyguda olduklarını söyledi. 
     Kulüp, yeni teknik direktörle yapılan sözleşme hakkında ayrıntılı açıklamada bulunmazken, La Gazetta dello Sport, 2 yıllık sözleşme yapıldığını ve sezon başına 4 milyon Euro ödeneceğini bildirdi. 
     18 takımlı ligde 7 haftada 7 puan toplayan FC Inter, dün gece de Avrupa Şampiyonlar Ligi'nde Rusya'nın Lokomotiv Moskova takımına deplasmanda 3-0 yenilmişti. 
     AC Milan'dayken yıldızı parlayan Zaccheroni, 1999'da bu takıma lig şampiyonluğu yaşatmıştı. İtalyan çalıştırıcı, daha önce de Bologna ve Udinese takımlarında görev yaptı. Son olarak SS Lazio'yu çalıştıran Zaccheroni, 8 hafta sonra görevden alındı. 
     Juventus, AC Milan, AS Roma ve SS Lazio ile birlikte İtalya'da şampiyonlukta sözsahibi 5 kulüpten biri olan FC Inter, bu takımlar arasında en uzun süre bu unvanı yakalayamadı. FC Inter, 1989'dan bu yana şampiyon olamıyor. 
     FC Inter, bu hafta ligde AS Roma ile karşılaşacak. 
     
</TEXT>
</DOC>
