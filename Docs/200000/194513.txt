<DOC>
<DOCNO> 194513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/yasam/yas02.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağlama küçüğüm orada sevgi var... 
</HEADLINE>
<TEXT>

   Çocuk yuvasında kalan 72 çocuk, gönüllü eğitim vermeyi kabul eden özel yuvalara gitti. İlk gün korku vardı gözlerde biraz da gözyaşı 
      Ümran Avcı 
   
   KORUNMAYA muhtaç çocukların sosyal yaşama uyum sağlayabilmeleri için hayata geçirilen "Sevgi Zinciri Projesi"nin sekizincisi başladı. Bu amaçla İstanbul Bahçelievler Çocuk Yuvası'nda kalan 5 ve 6 yaşındaki 72 çocuk, gönüllü olarak eğitim vermeyi kabul eden 37 farklı özel yuvaya gitmeye başladı. 
   
   GÖZYAŞI ve endişe dolu bu ilk adımda anne babaları, sıcak yuvaları olan başka çocuklarla ilk buluşmalarında onlarla birlikteydik. İlk durak Bahçelievler'deki Melek Çocuk Yuvası. Mert 6 gözyaşlarıyla girdi yuvaya. Bakacak gücü olmadığı için annesi tarafından kuruma bırakılan Mert'in ağlamasına, öğretmenlerin ilgisi bile engel olamadı. 
   İKİNCİ durak Bakırköy'dü. Cingöz Çocuk Yuvası'na giden Canan ve Emre'yi alkışlarla karşıladı çocuklar. Bunca ilgiye rağmen içini çeke çeke ağlayan Emre'yi önce öğretmenleri, sonra da yeni tanıştığı arkadaşı sarılıp öperek teselli etmeye çalıştı. Ve diğer çocuklar bırakıldılar birer ikişer. Gözyaşları kısa sürdü hepsinin. Akşam kurumdan kendilerini almaya gelen ablalarını görünce daha da rahatladılar... 
   
   BU kez terk edilmemişlerdi. Anne baba yerine koydukları kurumdan almaya gelmişlerdi onları... Ertesi gün yeniden gelecekleri yuvadan ayrılırken, "Annem gelmiş", "Baba, beni gezmeye götür" diye bağrışan arkadaşlarının kucaklaşmalarına tanıklık ederek bindiler kurumun otobüsüne... Buruk, ama gözyaşları olmadan gözlerinde... 
   
   
   
</TEXT>
</DOC>
