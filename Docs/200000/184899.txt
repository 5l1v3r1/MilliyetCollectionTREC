<DOC>
<DOCNO> 184899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/siyaset/siy12.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence biteceğine gelişti 
</HEADLINE>
<TEXT>

   Adli Tıp Anabilim Dalı Başkanı Prof. Fincancı İşkence yöntemleri çok gelişti. Tanı koymakta zorluk çekiyoruz... 
   ANKARA Milliyet 

   
   İstanbul Üniversitesi Tıp Fakültesi Adli Tıp Anabilim Dalı Başkanı Prof. Dr. Şebnem Korur Fincancı, işkence yöntemlerinin çok geliştiğini, işkence tanısı koymakta zaman zaman zorluk çektiklerini söyledi. 
   Yargıtay'da düzenlenen "İnsan Hakları Avrupa Sözleşmesi ve Adli Yargı" konulu sempozyumda, konuşan Fincancı, işkencenin önlenmesi konusunda oluşturulan "İstanbul Protokolü" ne ilişkin bilgi verdi. 
   Konuşmasında işkence yapılmış kişilerin görüntülerin yer aldığı slayt gösterisine de yer veren Fincancı, görünürde fiziki iz bırakmayan işkence yöntemleri bulunduğunu anlattı. Fincancı, "Ancak işkencenin insan ruhunda yarattığı tahribat yıllarca iyileşmiyor, hatta hiç gitmiyor. Burada biz doktorlara önemli görev düşüyor. Doktorlar dahi dikkatli muayene yapmalıdır, daha duyarlı olmalıdır" dedi. Avrupa İnsan Hakları Mahkemesi yargıcı Prof. Dr. Lech Garlicki de AİHM'nin yaşama hakkı ve işkence yasağı konusunda verdiği kararları anlattı. 
   
   
   
</TEXT>
</DOC>
