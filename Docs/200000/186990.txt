<DOC>
<DOCNO> 186990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun19.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, yolsuzlukla mücadelede 77'nci... 
</HEADLINE>
<TEXT>

     Türkiye'nin, yolsuzlukla mücadele sıralamasında 133 ülke arasında 77. olduğu bildirildi. 
     ''Uluslararası Saydamlık'' adlı örgütün Berlin'de bugün yayımlanan 2003 raporunda, yolsuzlukla en iyi mücadele eden ülke olduğu belirtilen Finlandiya'ya 10 üzerinden 9.7 puan verildi. 
     Analiz uzmanları, işadamları ve üniversite öğretim görevlilerinin değerlendirmelerine dayanan rapora bu yıl 133 ülke dahil edildi. Bu sayı geçen yılki raporda 102 idi. Ülkelere, yolsuzlukla mücadelede 10 üzerinden puan verildi ve Finlandiya ilk sıraya yerleşti. Bu ülkeyi, 9.6 puanla İzlanda, 9.5'le Danimarka ve Yeni Zelanda, 9.4 puanla Singapur izliyor. Sıralamada Türkiye'ye 3.1 puan verildi. 
     Raporda, Bangladeş 1.3 puanla son sırada yer aldı. Nijerya 1.4, Haiti 1.5 puanla Bangladeş'in önünde sıralandı. 
     Irak, raporda 2.2 puanla 113. sırada yer aldı. 
     Raporda, 2'den daha az puan alan ülkelerde yolsuzluğun salgın haline geldiği belirtilerek, bu memleketlerin bu musibetten kurtulabilmek için gelişmiş ülkelerin ''pratik desteğine'' muhtaç olduğu görüşü savunuldu. 
     
</TEXT>
</DOC>
