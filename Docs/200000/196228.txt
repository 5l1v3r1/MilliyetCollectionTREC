<DOC>
<DOCNO> 196228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/guncel/gun03.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayakkabısından teşhis edilebildi 
</HEADLINE>
<TEXT>

   Şişli'deki patlamada can veren Annette'i, yüzü yandığı için babası ayakkabısından teşhis edebildi. Olay anında Annette'le olan anneannesinin cesedi ise dün bulundu... 
      BURCUM DEVREZ İstanbul 
   
   Şişli'deki Beth Israel Sinagogu önünde meydana gelen patlamada can veren 9 yaşındaki Annette Rubinsthein Talu, dün okulunda arkadaşları tarafından anılırken anneannesinin kayıp cesedi bulundu. Özel Bilgi İlköğretim Okulu 4. sınıf öğrencisi Annette, sinagogun kapısına sıkışarak can vermiş, anneannesi Anna Rubinsthein ise tüm aramalara rağmen bulunamamıştı. 
   
   Annesi haber verdi 
   Annette'in öldüğünü ailesinden öğrendiğini anlatan öğretmeni Necla Öztürk, "Pazar günü annesi Tily Rubinsthein beni arayıp 'Siz de Annette'in annesi sayılırsınız. Annette'i kaybettik' dedi. Evlerine gittim. Annesi sakinleştiriciyle güçlükle ayakta duruyordu. Ailesinin anlattığına göre patlama sırasında Annette ve anneannesi içeride değilmiş. Tam kapıdan içeri girdikleri sırada bomba patlamış. Patlamanın şiddetiyle Annette kapıya sıkışmış. Patlamada Annette'nin yüzü yandığı için morgda babası Gabi Talu onu ayakkabısından tanımış" diye konuştu. 
   
   'Cıvıl cıvıl bir çocuktu' 
   Annette'in sınıftaki öğrencilerden küçük olduğunu söyleyen Öztürk, "Üzerine titrerdik ama onu koruyama-dık. Cıvıl cıvıl bir çocuktu. Dans ederdi, tiyatro oynardı, iyi org çalardı. Arkadaşlarıyla çok iyi anlaşırdı. Öldüğüne inanamıyorum" dedi. Annette'in ölümünü okula geldiklerinde öğrenen arkadaşları ise dün ders yapamadı Annette'in sırasına çiçek koyup onun hakkında yazılar yazdı. 
   
   
</TEXT>
</DOC>
