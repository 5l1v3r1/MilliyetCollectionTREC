<DOC>
<DOCNO> 184402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sontur09.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Tezkere konusunu Ekim ayında neticelendireceğiz 
</HEADLINE>
<TEXT>

     Başbakan Recep Tayyip Erdoğan, TBMM'ye gönderilecek yetki tezkeresi ile ilgili belirlenmiş bir takvim olmadığını belirterek, ''Konuyu Ekim ayı içerisinde neticelendirme gayreti içerisinde olacağız'' dedi. 
     Başbakan Erdoğan, Kastamonu'ya hareketinden önce gazetecilerin sorularını yanıtladı. 
     Erdoğan, ''Sağlık Bakanlığı'nda iki böceğe, dinleme cihazına rastlandı. Kimlerin yaptırdığına ilişkin bir gelişme var mı '' sorusuna, ''Koruma arkadaşlarımızın bulmuş olduğu bu böcekler, İçişleri Bakanlığı yetkililerine verildi. Sanıyorum bugün İçişleri Bakanlığı teknik açıklamayı yapacaktır'' karşılığını verdi. 
     Bir gazetecinin, ''TBMM'ye gönderilecek yetki tezkeresine ilişkin çalışmalar başladı mı Bakanlar Kurulu'nda ne zaman değerlendirilmesi bekleniyor, bir takvim var mı '' sorusunu yanıtlarken de, ''Şimdi belirlenmiş bir takvim yok ama, konuyu Ekim ayı içerisinde neticelendirme gayreti içerisinde olacağız'' dedi. 
     Erdoğan, 29 Eylül'deki Bakanlar Kurulu'nda konunun ele alınacağı yönündeki haberlerin hatırlatılması üzerine, ''Şu anda gündemde öyle belirlenmiş bir maddemiz yok. Çünkü farklı gündem maddelerimiz var. Öyle zannediyorum ki TBMM'nin açılmasından sonra gündemimize alırız'' dedi. 
     
     8.5 MİLYAR DOLARLIK ABD KREDİSİ 
     Başbakan Erdoğan, ''ABD'nin vereceği 8.5 milyar dolarlık kredi anlaşma metninde ABD ile Irak konusunda işbirliği şarta bağlandı. Bu konuda şartlar ne olacak Daha önce şartın olmayacağı ifade edilmişti...'' sorusuna Erdoğan şu yanıtı verdi 
     ''Protokolün içerisindeki şartlar ne ise dün Ali Bey açıkladı. Bu şartlar bağlayıcı şartlar değil. Yani Irak'a asker gönderip göndermemeyle ilgili olmadığı da biliyorsunuz orada ifade ediliyor. Her türlü borçlanmada bugüne kadar olduğu gibi bunda da bu borçlanmanın iç ve dış borçlarda ödenmek üzere verilmesi kaydı var. Olay bu kadar...'' 
     
</TEXT>
</DOC>
