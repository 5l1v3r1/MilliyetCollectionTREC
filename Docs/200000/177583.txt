<DOC>
<DOCNO> 177583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/siyaset/siy05.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirin Alternatife göre oy vereceğim 
</HEADLINE>
<TEXT>

   AKP'li Emin Şirin, Çevre ve Orman Bakanı Osman Pepe'ye gönderdiği mektupta, "Referandum riskini göze almadan önce, alternatifler tetkik edilecek mi " diye sordu 
   ANKARA Milliyet 

   
   AKP İstanbul Milletvekili Emin Şirin, Çevre ve Orman Bakanı Osman Pepe'ye bir mektup göndererek, 2B arazilerinin satışını öngören Anayasa değişikliğinin referandumunda risk olabileceğini söyledi. Şirin, "Neticesi kesin belli olmayan bir referandum riskini göze almadan önce bu fikre benzer alternatifler tetkik edilecek mi " diye sordu. Şirin Pepe'ye yazdığı mektupta, Başbakan Recep Tayyip Erdoğan'ın "Aynen Köşk'e gönderileceğini" açıkladığı yasanın yeniden oylanması sırasında kullanacağı oyun rengini, alacağı yanıtlara göre kararlaştıracağını bildirdi. Şirin mektubunda, Cumhurbaşkanı'nın yasayı referanduma götürmesi olasılığına karşı aynı sonucu elde edebilecek başka alternatifler olup olmadığının incelenmesinde yarar olduğunu kaydetti. Şirin, Prof.Dr. Hayri Domaniç'in bir yazısında "O yerdeki binalar devlete aittir. Anayasa'yı değiştirmeden dilediğine satar. Önce devlete mal etme işlemini yapar, sonra satışa çıkarır. Böylece hem kamu vicdanı tatmin edilmiş, hem de potansiyel orman katillerinin gözü korkmuş olur" dediğini aktardı. Şirin, arazilerin satışından elde edilecek gelirin ne şekilde kullanılacağı sorusuna da yanıt istedi. Şirin, "Bu iki konunun tetkik edilerek cevaplandırılmasını, oyumuzun rengini kararlaştırabilmek açısından arz ederim" diye tamamladı. 
   
   Deniz Baykal '2B Cumhuriyeti kuruldu'    CHP Genel Başkanı Deniz Baykal, 2B yasasına tepki göstererek, "Bunlar kaynak yaratalım derken, yandaşlarına kaymak yaratıyorlar" dedi. Marmaris'te vatandaşlarla sohbet eden Baykal, "İstanbul'daki orman vasfını kaybetmiş alanları tarikatlar ele geçirdi. 2B Cumhuriyeti'ni işte onlar kurdular bile. Arkadaşlarım bunlara Denize Nazır Orman Yangınları diye yeni bir isim verdi. Bunların sebebi 2B" dedi. 
   
   
</TEXT>
</DOC>
