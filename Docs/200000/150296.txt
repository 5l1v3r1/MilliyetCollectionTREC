<DOC>
<DOCNO> 150296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sontur19.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç "Türkiye nerede ne olduğunu bilemeyen ülke" 
</HEADLINE>
<TEXT>

     TBMM Başkanı Bülent Arınç, Türkiye'nin çok zengin kaynaklarının bulunduğunu belirterek, ''Ancak, bu kaynaklardan istifade edemeyen, hatta nerede ne olduğunu bilemeyen, onları çalıştıramayan, onlardan verim alamayan, hatta bunu düşünemeyen bugüne kadar ki yönetimlerin bir zaafı olarak ortaya yokluk koyan ve bunu gören bir ülkedir'' dedi. 
     8. Park Bahçe Ekipmanları, Çiçekçilik ve Peyzaj Mimarlığı Hizmetleri Fuarı, Altınpark Expo Center'da açıldı. Fuarın açılışına TBMM Başkanı Arınç, Orman Bakanı Osman Pepe, Ankara Ticaret Odası Başkanı Sinan Aygün ile yetkililer katıldı. 
     Törende konuşan Arınç, ''güneşin herkesi ısıttığı güzel bir bahar gününde'' açılan fuarın ilgi görmesi dileğinde bulundu. Çiçeklerin insanların dünyasını güzelleştirdiğini belirten Arınç, ''Eskiden evlerimiz bahçe içindeydi. Şimdi sefertasları gibi evlerine hapis olan insanlar, bu çiçek sevgisini gidermenin yolunu arıyor. Bu iş belli günlerde birbirimize buket göndererek olmaz. Kabul odalarında, çalışma yerlerinde çiçek olmalı'' diye konuştu. 
     Hollanda'nın çiçekçilik alanında önemli atılımlar yaptığını hatırlatan Arınç, buna rağmen Türkiye'nin elindeki kaynakları kullanamadığını söyledi. Arınç, şöyle konuştu 
     ''Türkiye, kaynakları çok zengin olan bir ülke. Ancak bu kaynaklardan istifade edemeyen, hatta nerede ne olduğunu bilemeyen, onları çalıştıramayan, onlardan verim alamayan, hatta bunu düşünemeyen bugüne kadar ki yönetimlerin bir zaafı olarak ortaya yokluk koyan ve bunu gören bir ülke. 
     Hollanda, deniz seviyesinin altında. Buna rağmen çiçekçilikten şu kadar para kazanıyor. Her santimetrekare toprağı işleyen, kendi insanına ve dünyaya da güzellikler gösteren bir ülke haline gelmiştir. Anadolu ise aynı anda 4 iklimi birden yaşıyor. Güneşiyle, yerine göre yağan karıyla, yağmurlarıyla, ovasıyla, yaylasıyla en büyük tabiat kaynaklarına sahip bir ülke. Ama, biz bundan yeterince istifade edemiyoruz. 
     Hollanda'nın çiçekçilikten kazandıklarında milyar dolarlardan bahsediliyor. Biz onun birini bulabilmek için neler yapıyoruz, neler veriyoruz, neler fedakarlığı karşısında maalesef yıllardan beri bir borç sarmalı içinde yuvarlanıyoruz. Böyle büyük zenginliklerin keşfedilmesi lazım, bunu bir zenginlik olarak ortaya koymak gerekir.'' 
     





</TEXT>
</DOC>
