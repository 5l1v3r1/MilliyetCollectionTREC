<DOC>
<DOCNO> 190733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko31.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu'daki en büyük 250 şirket açıklandı... 
</HEADLINE>
<TEXT>

     Anadolu'nun en büyük şirketi, Sanko Holding'e bağlı İSKO Dokuma İşletmeleri Sanayi ve Ticaret İşletmeleri A.Ş. olarak açıklandı. Açıklanan 250 sanayi şirketinin 10 milyar Euroya yaklaşan toplam cirosunun, Türkiye ekonomisine yön veren dev holdinglerin yıllık kombine satışlarıyla hemen hemen aynı düzeyde olduğu bildirildi. 
     Yapı ve Kredi Bankası'nın ana sponsorluğunda Türkiye Genç İşadamları Dernekleri Yüksek Kurulu'nun TÜGİK proje danışmanlığında İçerikMarket Genel Yayın Yönetmeni Barış Soydan tarafından hazırlanan ''Anadolu 250 Araştırması''nın sonuçları basın toplantısıyla açıklandı. 
     Soydan yaptığı konuşmada, Anadolu'nun en büyük 250 şirketinin toplam 2002 yılı cirosunun 9 milyar 729 milyon 257 bin 207 Euro olarak gerçekleştiğini anımsatarak, şunları söyledi 
     ''Anadolu'nun en büyük 250 sanayi şirketinin toplam cirosu 10 milyar Euroya yaklaştı. Bu rakam Türkiye ekonomisine yön veren dev holdinglerin yıllık kombine satışlarıyla hemen hemen aynı. Koç Holding'in 2002 yılı kombine satışları toplamı ile Anadolu şirketlerinin kombine satış rakamları toplamının birbiri ile benzerliği çok çarpıcı. Bu şirketlerin sağladığı istihdam ise Koç Holding'in üç katı. Anadolu'ya yön veren bu şirketlerin önemli bir bölümü 1980'li yıllarda parladılar ve böylesine çarpıcı bir büyümeye imza attılar.'' ''Anadolu Kaplanları'' konusunda ilk kez yapılan bu araştırmanın 4 aylık bir sürede tamamlandığını ifade eden Soydan, araştırmanın Anadolu'daki sanayicilere ilişkin bir veri tabanı oluşturulmasını amaçladığını belirtti. 
     TÜGİK Yönetim Kurulu Başkan Vekili Hakan Özkaraman ise ''Koç Topluluğu 60 senedir bu ülkeye hizmet veriyor. Anadolu'daki 250 firmanın çoğu 1980 sonrası iş hayatına atılmıştır. Bunların gelecekleri önümüzdeki 20 senede daha farklı olacak. Her birinin bir Koç, Sabancı Topluluğu gibi dünya ekonomisinde yer alacağına inanıyoruz'' dedi. 
     Özkaraman, 1999 yılında kurulan TÜGİK'e 45 derneğin üye olduğunu, yaklaşık 5 bin işadamını kapsadığını belirterek, Konfederasyonlaşma çalışmalarının sürdüğünü, Yıl sonuna kadar da konfederasyona geçeceklerini ifade etti. 
     
     1.8 KATRİLYON LİRALIK YATIRIM 

     Araştırmada, üretimden satışlara göre yapılan ana sıralama dışında kullanılan banka kredisi miktarına göre iller bazında net satışlara göre yatırım miktarı, ihracat rakamları ve kişisel bilgisayar kullanım adedine göre de sıralamalar yer alıyor. 
     Araştırma, Anadolu'nun en büyük şirketlerinin 2003 yılında başlattıkları yatırımın toplam büyüklüğünün 1 katrilyon 859 trilyon 309.2 milyar lira olarak belirliyor. Tekstil sektörü şirketleri toplam yatırımların yaklaşık üçte birini oluştururken, ikinci sırada gıda sektörü şirketleri yer alıyor. 
     Araştırma kapsamında yer alan şirketlerin üretimden satışlar toplamı içinde İzmir yüzde 23'lük, Bursa yüzde 22'lik pay alıyor. Denizli iline mensup şirketler Anadolu 250 şirketlerinin ürettiği toplam ciro içinde yüzde 8'lik paya sahip. 
     Araştırmaya göre, 250 şirketten 76'sı halka açık ya da önümüzdeki 5 yıl içinde halka açılmayı ciddi olarak düşünüyor. Şirketlerin kredi kullanımına bakıldığında, 2002 yılı içinde kullanılan banka kredisi miktarında 129 şirketin ilettiği verilere göre 2 katrilyon 89 trilyon liralık banka kredisi kullanıldı. Şirketlerde varolan ortalama bilgisayar sayısı 69 adet, ortalama sunucu sayısı ise 3.7 adet olarak bulundu. 
     Araştırmada yer alan şirketlerin toplam 155 bin 515 kişiyi istihdam ettiği ve bu rakamın Türkiye'nin toplam sanayi istihdamının yüzde 3.9'una karşılık geldiği belirlendi. 
     Anadolu 250 şirketlerinin 2002'de sağladıkları yaklaşık 3 milyar dolarlık ihracatla Türkiye'nin toplam ihracatı içinde yüzde 8.5'lik pay aldığı, bu şirketlerin 76'sının faaliyet alanını oluşturan tekstil ihracatı toplamının Türkiye tekstil ihracatının yaklaşık yüzde 56'sını oluşturduğuna dikkat çekildi. 
     
     İŞTE ZİRVEDEKİLER 

     Anadolu'nun en büyük 250 şirketini üretimden net satışlar ana kriterine göre belirleyen ''Anadolu 250'' araştırmasında, İSKO Dokuma İşletmeleri, 357 trilyon 382.6 milyar liralık cirosuyla ilk sırada yer aldı. 
     Şirket merkezi ya da bağlı oldukları grup veya holding merkezi İstanbul ve Trakya dışında kalan sanayi şirketlerini kapsayan araştırmada, Pancar Ekiciler Birliği'ne ait Konya Şeker Fabrikası 335 trilyon 468.5 milyar liralık cirosuyla ikinci, yine Sanko Holding'e ait Sanko Tekstil İşletmeleri Sanayi ve Ticaret A.Ş. ise 324 trilyon 521.5 milyar liralık cirosuyla üçüncü sırada yer aldı. 
     Yeşim Tekstil 299.6 trilyon lira ve Tariş Pamuk Tarım Satış Kooperatifleri Birliği de 228.7 trilyon lira ciroyla ilk 5'e giren diğer şirketler olarak sıralandılar. 
     Araştırma, Anadolu'nun en büyük 250 şirketinin toplam 2002 yılı cirosunun 9 milyar 729 milyon 257 bin 207 Euro olarak gerçekleştiğini ortaya koydu. 
     
</TEXT>
</DOC>
