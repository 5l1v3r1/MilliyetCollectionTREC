<DOC>
<DOCNO> 155237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/spor/aspo.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız hocadan Kadıköy'ü şok eden soru 
</HEADLINE>
<TEXT>
FENER'DE KAÇ BAŞKAN VAR 
Saran ve Kutlualp ile görüşüp uzlaşmaya vardık. Ancak bir - iki gündür birisi beni Yıldırım adına arayıp, transferlere başladığını söylüyor... Saran ile Kutlualp kendi başlarına mı bana geldiler, yoksa Yıldırım mı gönderdi Onların sözleri mi geçerli, telefondaki kişinin mi .. Benimle anlaşma yapıldıysa, transferi de ben yaparım. Benim sözüm geçerlidir. Adıma kimse transfer kararı veremez. Kafam çok karıştı... Saran'ın ciddiyetine ve projelerine inandığım için 'Tamam' dedim. Söz verdim. Pazartesi günü İstanbul'a gelerek sözleşme imzalayabilirim. 
     MEHMET ÇİFTÇİ 

     Fernandez, önceki gece 22.30'da aradığında aslında şaşırmamıştım. Çünkü röportaj için randevu talebimizi iletmiş, ciddiyetini bildiğim için beklemeye çekilmiştim. "Yarın çarşamba sabah 10.30'da bekliyorum" diyordu Fernandez. Tek çarem vardı. Tası, tarağı topladım ve 1000 kilometreyi bulan Barcelona - Paris karayolu seyahatime başladım. 9 saatlik yorucu bir yolculuğun ardından Paris'teydim. Hemen arabamı park edip, trenle, şehre 30 kilometre uzaklıkta St. Germain'deki Enleye Paris St. Germain Tesisleri'nde soluğu aldım. 
     Tesisler gazeteci doluydu. Beni gördü ve bağırıp, çağırmaya başladı. "Sizin Türkiye'de, benimle ilgili yapılan asparagas haberlerin hepsi buraya ulaşıyor" dedi Fernandez ve Fransızlar'ın ünlü spor gazetesi L'Equipe'i göstererek, "Doğru, dürüst haber yapın. Seninle konuşmuyorum" sözleriyle idmana katıldı. Şoke olmuştum. Bir süre sonra göz göze geldiğimizde yeniden yanıma geldi. Sıra bendeydi "Siz çağırdınız, bana sözünüz var". "Doğru yazacak mısın " sorusuna "Elbette" yanıtını alınca, yumuşadı ve antrenmanı yarıda bırakarak, "Yaz bakalım" dedi. 
     
     "Hiçbir yere gitmem" 
     İlk sorusu şaşırtıcıydı "Fenerbahçe'de iki başkan mı var Bu kulüpten hiçbir şey anlamadım". Ve devam etti "Sadettin Saran ve Hakan Bilal Kutlualp, benimle görüşüp uzlaşmaya vardılar. Her konuda anlaştık. Ama iki - üç gündür birisi beni Aziz Yıldırım adına arayıp, 'Ben transferlere başladım. Portekiz'den oyuncu alıyorum' diyor. Ben de, kendisine tepki gösterdim ve 'Bu da ne demek. Benimle anlaşma yapıldıysa, transferi ben yaparım. Sadece benim sözüm geçerlidir. Adıma kimse karar veremez' yanıtını verdim. Şimdi merak ediyorum Saran ile Kutlualp kendi başlarına mı bana geldiler, yoksa Aziz Yıldırım mı gönderdi Saran'ın sözleri mi geçerli, başkanın adına arayan kişinin mi Bunları açıklığa kavuşturmak lazım". 
     Saran ve Kutlualp'in, transferden sorumlu olduklarını söyleyince, yine sözümü kesti "Ben zaten Sadettin Saran'ın ciddiyetine inanarak, 'Tamam' dedim. Çünkü projeleri mükemmeldi. Kutlualp ile ikisine bu nedenle söz verdim ve sözümün arkasındayım. Gelirsem, Saran için geleceğim. Ne İspanya, ne İngiltere, ne de Yunanistan'a gideceğim. Ama kafam çok karışık." 
     
     Taraftara hayranım 
     Fernandez, sohbet koyulaştıkça, pazartesi günü İstanbul'a gelip, sözleşme yapabileceğini de ağzından kaçırdı. Ve hızını alamadı "Fenerbahçe'yi seçmemdeki tek neden taraftarıdır. Çünkü bana kasetleri getirdiler, hayran oldum seyirciye. Ayrıca, oyuncularını da izledim ve bu takımın fazla transfere ihtiyacı olmadığını tespit ettim. Çok geniş ve genç bir kadrosu var. Ben de gençlere yer vermeyi prensip edindim. Ayrıca Saran ile yaptığımız görüşmede, üç yardımcım olduğunu ve onlarla gelmek istediğimi söylemiştim. Üç yıllık sözleşme teklif edilmişti. Ama, hem Fenerbahçe, hem de benim açımdan bir yıllık mukavele yapmayı, iki yıl da opsiyon koymayı önerdim. Bu konuda da anlaştık. Pazar günü PSG'nin maçı bittikten sonra, İstanbul yolculuğum başlayacak. Ama yeniden söylüyorum, kimse benim adıma transfer yapmasın". 
     Doğrusu Fernandez'in şaşkınlığı yüzüne de yansımıştı. Boşluktaydı, anlam veremiyordu. Belli ki, kendisini Fenerbahçe için hazırlamıştı, ama acaba Fenerbahçe, Fernandez için hazır mıydı 
     
     Fernandez'in kariyeri 
     Oynadığı takımlar Minguettes 69-70 , Saint Priest 70-78 , RC Paris 86-87 , Matre Racing 87-89 , Cannes 89-93 
     Teknik direktörlük yaptığı takımlar Cannes 93-94 , PSG 94-96 , Athletic Bilbao 96-2000 , PSG 2000 Aralık - 2003 
     Milli Takım 82-92 yılları arasında 60 kez milli formayı giydi, 6 gol attı ve 5 kez de kaptanlık bandını taktı. 
     
     Sistemi 3-1-4-2 
     ÖN liberolu sistemi benimseyen Fernandez, üçlü savunma oynatıyor. Orta sahanın ortasındaki iki futbolcuya oyun kurucu görevini yükleyen tecrübeli teknik adam, kanatlarına iki hızlı oyuncuyu koyarak hücum hattına destek sağlıyor. Fransız çalıştırıcı, gerek PSG gerekse Athletic Bilbao'da ev sahibi olmanın avantajını iyi kullanan bir teknik direktör portresi ortaya koydu. İç saha maçlarında takımına hücum futbolu oynatan Fernandez, deplasmanlarda ise kontratak futboluna dönüyor ve sistemi değiştiriyor. 
     

</TEXT>
</DOC>
