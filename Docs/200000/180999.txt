<DOC>
<DOCNO> 180999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sondun08.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Zor görevlerin adamı" Ahmed Korey kim 
</HEADLINE>
<TEXT>

     Filistin lideri Yaser Arafat'ın istifasını sunan Mahmud Abbas'ın yerine başbakanlık için önerdiği Filistin Meclis Başkanı Ahmed Korey Ebu Ala 1993'te Filistin'in özerkliğine ilişkin Oslo anlaşmalarının mimarı olarak biliniyor. 
     Abbas'ın olası halefi olarak son günlerde adı sıkça geçen Korey, ''krizlerin üstesinden gelebilecek en yetkin isim'', ''en güçlü ve en hak eden aday'', ''zor görevlerin adamı'' olarak anılıyor. 
     Doğu Kudüs'teki Ebu Dis mahallesinde 1937'de doğan Korey, Arafat'ın El Fetih hareketine katılmadan önce bankacılık sektöründe çalışıyordu. 
     İsrail ile 1991'de başlatılan müzakerelerde Filistinli heyetlerin koordinasyonunu üstlenen Korey, Oslo anlaşmalarını imzalayan heyete başkanlık etmişti. 
     1996'dan bu yana Filistin Yasama Konseyi Meclis Başkanı olan Korey, 1998'de ABD'nin başkenti Washington'da imzalanan Wye Plantation anlaşmasına uzanan yolda dönemin İsrail'in sağcı başbakanı Binyamin Netanyahu ile 13 kere görüşmüştü. 
     Meclis Başkanı olmadan önce, Filistin topraklarının kalkınmasına yönelik birçok görev üstlenen Korey, Mart 2001'de iktidara gelen İsrail Başbakanı Ariel Şaron ile görüşen en üst düzey Filistinli yetkili olma özelliğini de taşıyor. 
     Oslo anlaşmalarının İsrailli mimarı olan ve Şaron'un bundan önceki ulusal birlik hükümeti kabinesinde Dışişleri Bakanı olarak görev yapan Şimon Peres ile de birçok kez görüşen Korey, bu müzakerelerin sonunda ''Peres-Ebu Ala'' olarak anılan bir barış planına ulaşılmasını hedefliyordu. 
     İsrail birliklerinin işgal ettiği topraklardan çekilmesini öngören ve o dönemde İsrail-Filistin sorununun çözümü için ilk ciddi girişim olarak değerlendirilen bu plan, şiddetin devam etmesi yüzünden hayata geçirilememişti. 
     Korey, barış arayışları çerçevesinde Şubat 2002'de ABD Dışişleri Bakanı Colin Powell ile Washington'da bir araya gelerek, George Bush yönetiminin görüştüğü ender Filistinli temsilcilerinden biri olmuştu. 
     Ahmed Korey aynı zamanda birçok ekonomik deneme ve etüdün yazarı olarak biliniyor. Korey, 1994'te Norveç Kralı'nın ödülü olmak üzere birçok ödül almış bir yazar. 
     
</TEXT>
</DOC>
