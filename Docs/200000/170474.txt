<DOC>
<DOCNO> 170474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/guncel/gun03.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gururlandıran ödül 
</HEADLINE>
<TEXT>

11 yıldan bu yana insan hakları, hukuk, demokrasi ve kültürler arası diyaloğun gelişmesine katkıda bulunan kurumlara ve kişilere verilen ödül İKSV'nin oldu 
     İSTANBUL Milliyet 

     '2003 Avrupa Kültür Ödülü"ne, İstanbul Kültür Sanat Vakfı İKSV layık görüldü. AB'ye bağlı Avrupa Kültür Forumu tarafından organize edilen ödül, 11 yıldan bu yana insan hakları, hukuk, demokrasi ve kültürler arası diyaloğun gelişmesine katkıda bulunan kişi ve kuruluşlara veriliyor. Avrupa'nın önde gelen politikacı, bilim adamı ve sanatçılarından oluşan forumun, İKSV'yi üç yıl boyunca izlediği açıklandı. Kültür Forum - Europa Yönetim Kurulu Başkanı Dieter Topp, vakıf yöneticilerine gönderdiği mektupta, şöyle dedi 
     "30 yılı aşkın süredir kültürler arası diyalog ve hoşgörü ilkesiyle gerçekleştirdiği Uluslararası İstanbul Festivalleri aracılığıyla, Türkiye'nin kapılarını Avrupa ve dünyaya açan İKSV, Doğu ve Batıda birçok insanan bir araya gelmesine yol açtı. Vakıf, ünlü sanatçıların yanı sıra, tanınmamış genç sanatçıların festivallerde, ortak yapımlarda, kültürel değişim programlarında, atölye çalışmalarında, konferans ve sempozyumlarda birbirlerini tanımalarına ve izleyicilerle buluşmalarına olanak sağlamıştır." 
     
     11 YILDIR KİMLERE VERİLDİ 
     Ödül, Eylül'de 8. Uluslararası İstanbul Bienali açılışında verilecek. Alman Dışişleri Bakanı Hans Dietrich Genscher önderliğinde 1992 yılında kurulan Avrupa Kültür Forumu'nun geleneksel ödülleri önceki yıllarda, Alman Parlemento Başkanı Annemarie Renger, Viyana Belediye Başkanı Prof. Dr. Helmut Zilk, Yunan Hukukçu Prof. Dr. Dimitris Tsatsos, 3 Sat televizyon programı, NRW Başbakanı Almanya Federe Cumhurbaşkanı Johannes Rau, İsrail Büyükelçisi Avi Primor, Viyana Josefstadt Tiyatrosu'nda yer alan prodüksiyonu için New York'lu yazar Jeff Baron ve Polonya'dan Elzbieta Penderecki'ye verilmişti. 
     

</TEXT>
</DOC>
