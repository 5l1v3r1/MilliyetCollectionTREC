<DOC>
<DOCNO> 173809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sontur20.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Irak'a asker göndermeyi siyasi açıdan inceliyoruz'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin Irak'taki koalisyon güçlerine katılımı konusunda askeri ve siyasi açıdan risk analizleri yapıldığını söyledi. 
     Gül, Dışişleri Bakanlığı'na gelişinde, Başbakanlık'ta bugün yapılan Irak zirvesine ilişkin kısa bir değerlendirmede bulundu. 
     Abdullah Gül, zirvenin, bir ön çalışma olduğunu, askeri ve siyasi değerlendirmelerin yapıldığına dikkat çekerek, konunun öneminin altını çizdi. 
     Irak'ta olup bitenlerin Türkiye'yi yakından ilgilendirdiğini belirten Gül, ''Irak'ın istikrara kavuşması, bir an önce normalleşmesi, sivil yönetimin işbaşına gelmesi, Irak'ı Iraklıların yönetmeye ve kendi kaynaklarını kendilerinin kullanmaya başlamasından, en çok komşu ülkeler ve Türkiye faydalanacaktır'' dedi. 
     Gül, tüm bunların değerlendirildiğini, konuyu en iyi şekilde incelemenin hükümetin görevi olduğunu belirterek, ''Genelkurmay Başkanlığımız da şüphesiz ki güvenlik ve askeri açılardan risk analizleri yapacaktır. Bizler siyasi açıdan yapıyoruz'' diye konuştu. 
     
</TEXT>
</DOC>
