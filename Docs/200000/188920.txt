<DOC>
<DOCNO> 188920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/siyaset/siy08.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Talimat Baykal'dan son söz delegenin 
</HEADLINE>
<TEXT>

   CHP Genel Başkanı Baykal, örgütün karşı çıkmasına rağmen, tüzükte blok listeye gidilmesi talimatı verdi 
   EZELHAN ÜSTÜNKAYA Ankara 

   
   CHP Genel Başkanı Deniz Baykal, tüzükte, blok liste yönünde değişikliğe gidilmesi konusunda parti içinde devam eden tartışmaya son noktayı koydu. Baykal, parti örgütünün "CHP'nin geçmişten gelen demokratik çizgisiyle bağdaşmadığı" gerekçesiyle karşı çıkmasına rağmen, tüzükte blok listeye gidilmesi yönünde talimat verdi. 
   Baykal'ın blok liste önerisi, gelecek hafta yapılacak kurultayda tüzük hazırlık komisyonuna aktarılacak. Komisyon, öneriyi delegelerin iradesine sunacak. Delegelerin karar vermesi durumunda tüzükte blok liste yönünde değişikliğe gidilecek. 
   Baykal, blok listeyle ilgili parti örgütündeki tepkiyi azaltmak için kurultayda delege ağırlığına sahip Ankara, istanbul ve İzmir il örgütlerini ziyaret etme kararı aldı. 
   
   Bilgi verdi 
   Önce parti yönetimi ile genel merkezde toplantı yapan Baykal, dün akşam da TBMM'de CHP milletvekillerine blok liste tercihine ilişkin bilgi verdi. Parti içindeki tartışmaların partiye zarar verdiğini belirten Baykal, şunları kaydetti 
   "Bu sorunları aşmak gerekiyor. Parti içi çatışmalardan, tartışmalardan çok zarar gördük. Blok liste doğru bir yöntem. Çarşaf liste çıktığında anahtar liste hazırlanıyor. Bunun da sakıncaları var. Daha önce önseçim yaptık, önseçim yaptığımız halde baraj altında kaldık. Çalışabilecek ekibin blok liste üzerinden değerlendirilmesi daha sağlıklı ve demokratik olacak. Kavga kültürünü sona erdirecek." 
   
   
</TEXT>
</DOC>
