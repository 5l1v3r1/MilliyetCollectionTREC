<DOC>
<DOCNO> 165079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/spor/spo06.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
BASK'IN KRALI 
</HEADLINE>
<TEXT>

Real Sociedad'ı Şampiyonlar Ligi'ne taşıyan isimlerin başında gelen milli futbolcumuza, Bask Parlementosu özel ödül verecek 
     MEHMET ÇİFTÇİ 

     Sabaha kadar eğlence 
     LİG ikincisi olmasına rağmen, tarihinde ilk kez Şampiyonlar Ligi'ne katılma hakkını elde eden Real Sociedad, bu zaferini sabaha kadar eğlenerek kutladı. Atletico Madrid galibiyetinin ardından üstü açık bir otobüsle sabah 04.00'e kadar şehir turu atan Mavi - Beyazlılar, bu kutlamaları dün de devam ettirdi. Onbinlerce taraftar, "Şampiyon, şampiyon" tezahüratlarıyla geceye damgasını vurdu. 
     
     Parası ikiye katlanacak 
     OYNADIĞI futbolla başarıda önemli katkısı bulunan Nihat'a Bask Parlementosu'nun özel ödül vereceği öğrenildi. Ayrıca yıldızın başka bir takıma gitmesini engellemek isteyen parlementonun, ekonomik kriz içinde bulunan Sociedad'a para aktaracağı da öğrenildi. Halen İspanya Ligi'nde en az ücret alan futbolcular arasında yer alan Nihat'ın parasının ikiye katlanacağı belirtildi. 
     
     "Kimseyi satmıyoruz" 
     REAL Sociedad, kadrosunda bulunan hiçbir futbolcusunu satışa koymayacağını açıkladı. Şampiyonlar Ligi'nde aynı ekibi koruma kararı aldıklarını belirten Başkan Asti, "Devler karşısında en büyük kozumuz, sistemimiz ve forvetimizdeki Nihat - Kovaçeviç olacak" diyerek son sözünü söyledi. İspanyol ekibi, Nihat için gelecek teklifleri geri çevirecek. 
     
'Siz şampiyonsunuz'      En iyi dördün içinde 
     REAL Madrid muhalifi Bask ve Katalan gazeteleri, bu sezon şampiyonluğun Real Sociedad'ın hakkı olduğunu vurguladı. Bask bölgesinde yayınlanan, El Diario Basco gazetesi, "Siz şampiyonsunuz" diye başlık attı, "Bu sene olmadı, gelecek sene" temennisinde bulundu. Katalan gazetelerinden Sport, "Bizim için şampiyon sensin" diyerek Real Sociedad'a destek verdi. El Mundo Deportivo Gazetesi ise, Nihat'ın dünyanın en iyi ilk 4 futbolcu arasında olduğunu yazdı. 
     
     "Mucize gerçekleşti" 
     İSPANYA'DA yayınlanan diğer gazeteler de, Real Sociedad'ın bu sezon çıkardığı futbola alkış tutarak, "Bu kadroyla bir mucize gerçekleşti" yorumunu yaptı. Marca, "Şampiyonluk aslında geçen hafta Celta'da kaybedilmişti. Real Madrid bu hatayı affetmedi" diye yazdı. Diario As gazetesi de, "3-0'lık galibiyet yetmedi" başlığıyla verdiği haberinde, "Real Madrid hata affetmez. Avantajını iyi kullandı, şampiyon oldu" sözlerini kullandı. 
     
Real Madrid coştu      DAVID Beckham'ı transfer etmelerinin ardından önceki akşam da 29. şampiyonluğunu kutlayan Real Madrid, şimdi de Ronaldinho'ya göz dikti. Cibeles Meydanı'nda toplanan yaklaşık 50 bin kişilik taraftar grubuyla coşan İspanyollar, Del Bosque ile devam kararı alırken, Paris Saint Germain'de top koşturan Brezilyalı yıldız için temaslara başladı. 
     

</TEXT>
</DOC>
