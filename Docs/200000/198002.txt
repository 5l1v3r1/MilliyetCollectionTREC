<DOC>
<DOCNO> 198002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo14.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Şampiyonu, Trabzon'a geldi... 
</HEADLINE>
<TEXT>

     Çin Halk Cumhuriyeti'nde yapılan Dünya Liselerarası Futbol Şampiyonası'nda birinci olan Trabzon Lisesi, Trabzon'a geldi. 
     Şanghay kentinde yapılan şampiyonada birinci olan okul takımını, Trabzon Havaalanı'nda yüzlerce kişi karşıladı. 
     Onlarca araçlık bir konvoyla şehir turu atan şampiyon öğrenciler, daha sonra Trabzon Lisesi bahçesinde düzenlenen kutlamalara katıldılar. 
     Kutlamalarda konuşan Milli Eğitim Müdürü Yavuz Selim Sandıkçı, Trabzon'un bugün çifte bayram yaşadığını belirterek, ''Bu çocuklar liselerini, Trabzon'u ve Türkiye'yi çok güzel bir şekilde temsil ettiler. Ekip çalışmasının başarısını ortaya koydular ve Trabzon'un futbol beşiği olduğunu herkese gösterdiler'' dedi. 
     Trabzon Lisesi Müdürü Ömer Eyüpoğlu da tarihi bir misyona sahip Trabzon Lisesi'nin, bu misyonunu daha da ileri götüreceğini ve bu başarı ile sınırlı kalmayacaklarını söyledi. 
     Eyüboğlu, Trabzon halkından çok büyük destek gördüklerini ve bu destek sonucunda başarıya ulaştıklarını vurgulayarak, ''Dünya şampiyonu olan öğrenciler tarih yazdı. Hem Trabzon'u hem de Türkiye'yi en iyi şekilde temsil ettiler'' diye konuştu. 
     Şanghay kentinde yapılan şampiyonada kendilerine çok büyük destek veren Şanghay Konsolosu Tuncay İnkaya'ya sonsuz teşekkürler ettiklerini de dile getiren Eyüboğlu, ''Her maçımıza geldi. Adeta bir amigo gibi bizimle üzüldü, bizimle sevindi. Kendi makam arabasıyla öğrencileri taşıdı. Oradaki Türkleri bir araya toplayarak bize destek verdi. Bizi her zaman destekledi'' dedi. 
     Okul takımını çalıştıran matematik öğretmeni Ahmet Aydın ve beden eğitimi öğretmeni Hakan Zıvalıoğlu da takımlarının şampiyonada kapasitelerinin çok üzerinde mücadele ettiğini ve sonunda da başarıyı yakaladığını kaydettiler. 
     Trabzon Lisesi'ndeki törenlere Vali Yardımcısı Erdoğan Aygenç, Belediye Başkan Yardımcıları Mehmet Akkaya, Osman Abonoz, Trabzonspor Kulübü Yöneticileri İsmail Yavuz ve Kenan Atalay da katıldı. 
     
</TEXT>
</DOC>
