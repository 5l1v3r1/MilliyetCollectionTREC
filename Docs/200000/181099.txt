<DOC>
<DOCNO> 181099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur08.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık gerekmese de sezeryan tercih ediliyor... 
</HEADLINE>
<TEXT>

     Uzmanlar, son yıllarda sezaryen uygulamalarındaki artışa dikkati çekerek, gebelerde risk faktörünün yüksek olduğu durumlar dışında normal doğumun tercih edilmesini öneriyor. 
     Çukurova Üniversitesi Tıp Fakültesi Öğretim Üyesi Kadın Hastalıkları ve Doğum Uzmanı Prof. Dr. Mehmet Ali Vardar, son 30 yılda tıp alanındaki gelişmelerin, bebeğin doğum öncesi sağlık durumunun takibi ve müdahalesinde büyük ilerleme sağladığını, buna bağlı olarak da sezaryenli doğumlarda artış meydana geldiğini söyledi. 
     Kadınların sosyal hayattaki aktivitelerinin artması ve evlilik yaşının yükselmesi ile ''kıymetli bebek'' kavramının ortaya çıktığını ve riskli doğum kriterlerinin değiştiğini vurgulayan Vardar, ''Tüm bunlar doğum yöntemlerine etki etti. Batı'da 1970'li yıllar öncesinde yüzde 5'lerde kalan sezaryenli doğum oranı daha sonra yüzde 25'e kadar yükseldi. Yüksek riskli gebeliklerde ise yüzde 40-50 oranında sezaryen tercih ediliyor'' dedi. 
     Sezaryenli doğumlardaki artışın özellikle son yıllarda dikkat çekici rakamlara ulaştığını ve bu yöntemin aileye ekonomik açıdan da yük getirdiğini belirten Vardar, şöyle devam etti 
     ''Vakalarındaki artış çok gerekli olmayan durumlarda da sezaryene başvurulduğunu gösteriyor. Oysa bu yöntem doğal doğuma oranla daha maliyetli bir operasyondur. Gerçekten tıbbi açıdan ihtiyaç duyulmadığı durumlarda tercih edilmemelidir. Bu yöntemin ekonomik açıdan büyük bir yük oluşturduğu ve küçük bir ameliyat olmadığı unutulmamalıdır.'' 
     
     TERCİH VE RİSKE DİKKAT 
     Normal doğumun uzun ve ağrılı bir süreç gerektirmesi nedeniyle anne adaylarının çoğu zaman sezaryeni tercih ettiğini ifade eden Vardar, şunları kaydetti 
     ''Artık anestezi yöntemleri çok gelişti. Normal doğumlarda da son derece ağrısız operasyonlar yapılabiliyor. Ayrıca, unutulmamalıdır ki sezaryen, küçük bir ameliyat değildir. Bir karın cerrahisidir ve karın cerrahisi sonrasında meydana gelebilecek tüm komplikasyonları sezaryende görme riski vardır. Cerrahi olarak hastaya yüklenen risk fazladır. 
     Bu nedenlerle normal şartlar altında devam eden ve risk taşımayan gebeliklerde, doğal doğum tercih edilmelidir. Hasta ve doktor mutlaka bu konuda tüm ayrıntıları konuşmalı ve ortak bir karar vermelidir.'' Normal doğum sürecinde hasta takibinin önemine dikkati çeken Vardar, ''Anne adayı çok yakından takip edilmeli ve riskli bir durum ortaya çıkması halinde gerekli müdahale zamanında ve en doğru biçimde yapılmalıdır'' dedi. 
     Vardar, anne adaylarının tıbbi durumları olanak sağladığı sürece doğal doğuma özendirilmeleri gerektiğini anlattı. 
     
</TEXT>
</DOC>
