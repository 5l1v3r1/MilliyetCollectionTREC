<DOC>
<DOCNO> 172698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/spor/spo15.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Ayhan iddialı    DÜNYA Şampiyonası hazırlıklarını Kayseri'de sürdüren Avrupa Şampiyonu milli atlet Süreyya Ayhan, rakiplerine gözdağı verdi. Ayhan, "Zorlu yarışlar olacak. Rakiplerim dişli ancak kimin daha iyi olduğu şampiyonada ortaya çıkacak. Kendime güveniyorum. Yine zafere ulaşmak istiyorum" diye konuştu. 
   
   Milliler gitti    2005 yılında düzenlenecek 29. Avrupa Bayanlar Basketbol Şampiyonası finallerinin hazırlıklarına başlayan Bayan Milli Takımımız, Polonya'ya gitti. Ay - Yıldızlılar Varşova'daki ilk hazırlık maçında bugün TSİ 19.00'da Polonya karşısına çıkacak. Milliler pazar günü İstanbul'a geri dönecek. 
   
   Finli takviyesi    YENİ sezona güçlü bir kadroya girmeye hazırlanan Denizlispor, Finlandiya'nın Mypa takımında forma giyen Miika Multaharju'yu renklerine kattı. 30 kez milli olan ve geçen sezon ligde 27 maçta 10 gol atan tecrübeli futbolcunun 3 senelik sözleşme imzaladığı açıklandı. 
   
   Ümitler galip    7. Avrupa Ümit Erkekler Basketbol Şampiyonası Eleme Grubu'ndaki ilk maçında Türkiye, Macaristan'ı 80-73 yendi. Slovenya'nın Murska Sobotal kentinde yapılan karşılaşmanın ilk yarısını da Ay - Yıldızlı ekibimiz 48-39 önde tamamladı. 
   
   Halk kahramanı    GALATASARAY'DAN Werder Bremen'e transfer olan Ümit Davala, Almanya'da büyük ilgi görüyor. Berliner Morgenpost gazetesi, tecrübeli futbolcuya övgüler yağdırdı. "Halk kahramanı beklemede" başlığıyla verilen haberde, "Werder Bremen yeni sezonda 40 bin Türk'ün desteğini alacak" yorumu yapıldı. 
   
   İngiltere maçının provası İrlanda ile    A Milli Takımımız, Avrupa Şampiyonası Eleme Grubu'nda İngiltere ile oynayacağı hayati maçın provasını İrlanda Cumhuriyeti ile yapacak. Milli Takım Menajeri Can Çobanoğlu, 11 Ekim'de Şükrü Saracoğlu Stadı'ndaki kritik maç öncesi 9 Eylül'de Serbest İrlanda ile bir hazırlık maçı yapacaklarını açıkladı. 
   
   HAZIRLIK MAÇI 
   V.Manisa- Casino Salzburg 7-1 
   
   
</TEXT>
</DOC>
