<DOC>
<DOCNO> 191571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sondun32.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Irak'taki saldırıları kınadı 
</HEADLINE>
<TEXT>

     AB Dönem Başkanı İtalya'nın Dışişleri Bakanı Franco Frattini, Bağdat'taki terör eylemlerini şiddetle kınayarak, AB ve uluslararası toplumun Irak konusundaki çabalarını sürdüreceğini söyledi. 
     Frattini, AB Genel İşler Konseyi ve Hükümetlerarası Konferans'ın düzenlediği Brüksel'de yaptığı basın toplantısında, İslam dininin önemli bir dönemini oluşturan Ramazan ayında meydana gelen terör eylemlerinin ''insan yaşamına saygısızlık'' olduğunu bildirdi. 
     Franco Frattini, Irak'ta siyasi geçiş sürecini garanti altına almak, güvenlik koşullarını iyileştirmek, Irak halkına en kısa zamanda normal yaşam koşulları sağlamak için çabaların sürdürüleceğini belirtti. 
     AB Dönem Başkanı İtalya Dışişleri Bakanı Franco Frattini, Hükümetlerarası Konferans çerçevesinde sürdürülen çalışmalar hakkında da bilgi verdi. 
     Konferansta, AB Konseyi'nin yapısı, başkanlık sistemi, karar mekanizması gibi konuların ele alındığını, bazı alanlarda uzlaşma sağlandığını, bazı zorlukların ise aşılamadığını belirten Frattini, AB anayasa taslağına ''AB'nin Hıristiyan kökleri'' konusunun dahil edilmesine çok sayıda üyenin karşı çıktığını söyledi. Frattini, Belçika'nın bunu kesinlikle kabul etmeyeceğini açıkladığını da sözlerine ekledi. 
     
</TEXT>
</DOC>
