<DOC>
<DOCNO> 151151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/yazar/dundar.html </URL>
<DATE> 2003/04/20/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Bir düş kazası 
</HEADLINE>
<TEXT>

     Havada, toprakta, suda, harpte ölmüş bebelerin ayazı... 
     Ekranda bozgun artığı ordular elimde hanidir aynı kitap var. 
     
     "Saklambaç oynayan bir çocuktu 
     büyüttüğüm babasının dudaklarına 
     sıkışmış ve unutulmuş... 
     sobelendim, saklandığım saydam düşlerin 
     ardında. sunacak başka şeyim yoktu, 
     bir çocuğun bayram sabahındaki 
     beklentisini sundum yaşama ve tedirginliğini 
     oğlu savaşta bir annenin. Uzak ezgisini 
     dinleyerek bırakıp gitmelerin..." 
     
     Zafer Ekin Karabay bu mısraları yazdığında 28 yaşındaydı. 
     Hayatın ağırlığı karşısında insanın hafifliğine dayanamadı. 
     Son bir şiir yazdı. 
     Ve büyük sırrını onun dizelerine sakladı 
     
     "Nil güne akarken şubat gibi biriktim 
     dört yıl topladığı acısını yirmi dokuzuncu 
     adımında gösteren. Ve çıktım yaşama 
     onun sakladıklarını sunarak saklandığım 
     yerden. Sonra kendime dönüp dinledim 
     yeniden acılarımı ve sordum 
     yaşamın neresine saklanmalı ozan, 
     ya da nasıl saklamalı yaşamı 
     
     "Gün'e akan Nil", Nilgün'dü aslında Nilgün Marmara - "Hayatın neresinden dönülse k rdır" deyip 29'unda intihar etmişti. 
     Şimdi "yirmi dokuzuncu adımında" sıra Zafer'deydi. 
     "Daha ne kadar dayanabilirdi ki, herkesin, bir başkasının acısı pahasına mutlu olduğu yaşama..." 
     Hayatta ne saklayacak bir şey, ne de saklanacak bir yer kalmıştı. 
     Ölüme sığınmaya karar verdi. 
     Önce kitabı "Şubatta Saklambaç" yayımlanacak ve o, 29. yaşının 29 Şubat'ında vedalaşacaktı hayatla... 
     "Kitabına bir yığın sırla birlikte, intihar edeceği tarihi de gizlemişti". 
     Şubatta bu saklambaç bitecekti. 
     
     Lakin yetişmedi kitap... 
     29. yaş, kapıya dayandı. 
     Artık bekleyecek gücü kalmamıştı. 
     "O kitabı görmeden ölmek bana nasıl acı veriyor bilemezsiniz" diye yazdı son mektubunda... 
     "Beni affedin" dedi. Mektubunun Kül'de yayımlanmasını istedi. 
     Ve geçen eylül Eskişehir'de intihar etti. 
     Henüz 29'una basmamıştı. 
     
     Kül, Ekim 2002'de bastı mektubu. 
     Kapakta Karabay'ın mahzun bir fotoğrafı vardı. 
     Altında iki yitik mısra 
     "Oysa biz hep bir düş kazasında 
     yitirdik arkadaşlarımızı... 
     karşıdan karşıya geçerken 
     eli bırakılan çocuklardık". 
     
     Zafer'in "Görmeden Ölmesem" dediği kitap, ölümünden 3 ay sonra, yayımlandı. Mayıs yayınları, Ankara. Aralık, 2002 
     "Şubatta Saklambaç"ı şubatta okudum, ama üzerine yazı yazamadım. 
     O ara bombalar düştü cemrelerin ardı sıra... 
     Havada, toprakta, suda, karşıdan karşıya geçerken eli bırakılmış çocukların ayazı... 
     29'unda bir şair, ilk kitabını göremeden öldü bir düş kazasında... 
     Belki de ondan hanidir yağmurun iki eli, baharın yakasında... 
     
     







</TEXT>
</DOC>
