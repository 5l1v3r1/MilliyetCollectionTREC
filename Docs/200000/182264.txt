<DOC>
<DOCNO> 182264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sondun09.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC Kelly davasından korkmaya başladı... 
</HEADLINE>
<TEXT>

     İngiltere'de, Lord Hutton tarafından açılan soruşturmaya teslim edilen BBC'nin bazı kurum içi yazışmaları, yayın kuruluşunun yöneticilerinin Dr. David Kelly'nin ölümünden sorumlu tutulmaktan endişe ettiklerini ortaya koydu. 
     Dr. Kelly'nin cesedinin bulunmasından 3 gün sonra BBC'nin Kuzey İrlanda'daki yetkilisi Fabian Monds'un Yönetim Kurulu Başkanı Gavyn Davies'e bir e-posta mesajı göndererek, ''Hepimizin başı bu trajediye dolaylı da olsa verdiğimiz destekten dolayı derde girmiş durumda. Aslında Dr. Kelly'nin bu trajedinin tek kurbanı olduğu da söylenemez. Başka kurbanlar da var'' dediği bildirildi. 
     Bir başka yönetim kurulu üyesi olan Ruth Deech'in de Davies'e bir e-posta gönderdiği, onun da BBC muhabiri Andrew Gillighan tarafından yazılan haberde Dr. Kelly'yi istihbaratçı olarak göstermesinin haberin en zayıf noktasını oluşturduğunu söylediği ortaya çıktı. 
     Deech'in bu vahim hatanın da BBC'nin yazı işleri kadrosunun haberi ne kadar kontrolsüz biçimde yayına koyduklarının bir kanıtını oluşturacağını söylediği bildirildi. 
     Bu son bulguların ise yarın ilk kez Lord Hutton'a ifade verecek olan BBC Genel Müdürü Greg Dyke'ın üzerindeki baskıyı artıracağı belirtiliyor. Yayıncılık ve hukuk çevreleri, soruşturma sırasında BBC yönetiminin, Gillighan'ın haberini kayıtsız şartsız savunmakta gösterdikleri aceleyi izah etmekte güçlük geçeceklerini belirtiyor. 
     
</TEXT>
</DOC>
