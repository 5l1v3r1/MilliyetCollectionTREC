<DOC>
<DOCNO> 197590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun11.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times Scotland Yard, soruşturma için Bingöl'e gidecek 
</HEADLINE>
<TEXT>

     İngiltere'de yayımlanan The Times gazetesi, Scotland Yard'ın, İstanbul'daki saldırılarda rol alan teröristlerle ilgili araştırma için bu hafta Bingöl'e terör uzmanlarından oluşan bir ekip göndermeyi planladığını duyurdu. 
     İki ayrı sinagoga yapılan bombalı saldırılarda patlayıcı yüklü araçları kullandıkları tespit edilen teröristlerin, hafta sonunda sessizce Bingöl'de toprağa verilmesinin dikkatleri buraya çevirdiğini öne süren The Times gazetesi, ''Üçüncü kuşkulunun da Bingöl'den olduğu düşünülüyor. Böylece dördüncü ismin de bunları tanıdığına inanılıyor'' ifadesini kullandı. 
     Gazete, Türkiye'de terör örgütü Hizbullah'ın bir dönem organize olduğu kent olarak bilinen Bingöl'ün bu nedenle bir anda soruşturmanın merkezine taşındığını, Scotland Yard'ın da kente bir ekip gönderip İstanbul Başkonsolosluğu ve HSBC bankasına yapılan saldırılarla ilgili ip ucu arama kararına vardığını belirtti. 
     İngiliz gazetesi, ''Scotland Yard uzmanları ayrıca, Türk polisinin elinde tutuklu bulunan ve olayla ilgilerinden kuşkulanılan 18 sanığı sorgulamak istiyor'' iddiasına da yer verdi. 
     Bu kişilerden bir kısmının saldırılarda ölen teröristlerin ailelerinden olduğunu kaydeden gazete, böylece teröristlerin yeni bazı eylemler planlayıp planlamadıklarının anlaşılmasına çalışılacağını bildirdi. 
     
</TEXT>
</DOC>
