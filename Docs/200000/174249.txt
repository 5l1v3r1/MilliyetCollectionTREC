<DOC>
<DOCNO> 174249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/soneko30.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ Genel Müdürü Bölgesel tarifeye geçmeyi düşünmüyoruz 
</HEADLINE>
<TEXT>

     TEDAŞ Genel Müdürü Haşim Keklik, Türkiye genelinde yüzde 22'ye ulaşan enerji kayıp ve kaçaklarının önlenmesi için yeni tedbirler aldıklarını bildirdi. 
     Keklik, TEDAŞ Adana Elektrik Dağıtım Müessese Müdürlüğü bünyesindeki Halkla İlişkiler Bürosu'nun açılış töreninde yaptığı konuşmada, müşteriye güler yüzlü hizmete büyük önem verdiklerini, bu amaçla kurulan yeni birimler sayesinde kaliteli hizmet sunacaklarını söyledi. 
     Enerji kayıp ve kaçaklarına da değinen Keklik, bu konuda yeni tedbirler aldıklarını belirterek, ''Yüzde 22'ye ulaşan enerji kayıp ve kaçaklarını önlemek zorundayız'' dedi. 
     Keklik, yüzde 14.90'ı kaçak kullanımdan kaynaklanan yüzde 22'lik kaybın önüne geçebilmek için Türkiye genelindeki tüm müessese müdürlüklerinde toplantılar yaptıklarını, alınabilecek önlemleri tartıştıklarını anlattı. 
     Elektrik borcunu ödemeyen her kim ya da kurum olursa olsun resmi kuruluş da olsa enerji hizmetini kestiklerini ifade eden Keklik, kaçak elektrik kullananlar hakkında da Cumhuriyet Savcılığı'na suç duyurusunda bulunduklarını vurguladı. 
     
     ÇUKUROVA ELEKTRİK'İN ABONELERİ... 
     Keklik, Adana'da Çukurova Elektrik'ten enerji alan çok sayıda abone bulunduğunu, bu abonelerin şimdi TEDAŞ abonesi olmaya başladıklarını belirterek, şöyle devam etti 
     ''Daha önce Çukurova Elektrik abonesi olanlardan teminat istiyoruz. Ancak, bu kişilere, Çukurova Elektrik'e verdikleri teminatlarını alıncaya kadar da süre tanıyoruz. Bunun yanı sıra tarımsal sulama abonesi olan üreticilerin mazeretlerini de dikkate alarak 2 aylık bekleme süresi için kolaylıklar getiriyoruz.'' Keklik, bir gazetecinin, enerjide bölgesel tarifeye geçilmesi konusundaki sorusu üzerine de ''Böyle bir tarife modeli yok. Bunu gündeme biz getirmedik. Bu konuda yapılmış bir çalışma olmadığı gibi bu modele geçmeyi de düşünmüyoruz'' dedi. 
     TEDAŞ Adana Elektrik Dağıtım Müessese Müdürlüğü'nün Demirköprü Şubesi'ndeki Halkla İlişkiler Bürosu'nun açılış törenine, TEDAŞ Genel Müdür Yardımcısı Fethi Bulut, Adana Müessese Müdürü Mahmut Nimet Dalkır ile diğer davetliler katıldı. 
     
</TEXT>
</DOC>
