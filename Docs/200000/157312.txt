<DOC>
<DOCNO> 157312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sonspo16.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cuper Inter'de kalıyorum 
</HEADLINE>
<TEXT>

     İtalya Birinci Futbol Ligi takımlarından FC Inter'in teknik direktörü Hector Cuper, ''Başkanla konuştum, Inter'de kalıyorum'' açıklamasında bulundu. 
     İtalyan basınının, ligde şampiyonluğu kaçıran ve Avrupa'da Şampiyonlar Ligi yarı finalinde elenen FC Inter'de, Hector Cuper'in görevine son verileceğine kesin gözüyle bakmasına karşın Arjantinli teknik adam, kalacağını söyleyerek iddiaları yalanladı. 
     Cuper, düzenlediği basın toplantısında, ''Dün başkanla telefonda konuştum ve birlikte devam ediyoruz. Geleceği tartıştık, özel bir konu konuşmadık'' dedi. 
     Henüz takımda kimin kalıp kimin gideceğine karar verilmediğini ifade eden Cuper, Recoba'nın taraftar ve basın tarafından sert dille eleştirilmesiyle ilgili olarak, ''Recoba bir sorun değil. Avrupa Şampiyonlar Ligi'nden de onun yüzünden elenmedik. Ama takımda kalır mı onu bilmiyorum'' diye konuştu. 
     ''İnter'de çok fazla para aldığı için kalmak istiyor'' biçimindeki eleştirilere de yanıt veren Cuper, ''Eğer gelecek yıl ya lig şampiyonluğu ya da Avrupa Şampiyonlar Ligi'ni kazanamazsam 1 yıllık maaşımdan vazgeçeceğim. Para beni ilgilendirmiyor. Ben yalnızca para için çalıştırmıyorum veya yalnızca parayı düşünmüyorum. Mükemmel ve kazancı iyi olan bir iş yapıyorum ama hiçbir şey şampiyonluğun karşılığını veremez. Inter ile ise bu daha da değerli'' görüşünü savundu. 
     Öte yandan Corriere dello Sport Gazetesi, FC Inter ile ilgili transfer haberlerinde Hasan Şaş'ın Galatasaray'dan FC Inter'e transfer olma olasılığını yüzde 90 olarak gösterdi. Hasan'ın FC Inter'e hiçbir bonservis maliyeti olmayacağının altını çizen gazete, ''Inter, 6 aydır Hasan'dan 'evet'i kopardı ve şimdi görüşmeleri sonuna dek götürüp götürmeyeceğine karar vermek zorunda'' diye yazdı. 
     
</TEXT>
</DOC>
