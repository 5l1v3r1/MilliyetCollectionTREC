<DOC>
<DOCNO> 152643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur26.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsan kitap ve kasette 'ürkütücü' rakamlar... 
</HEADLINE>
<TEXT>

     Kültür Bakanlığı Sinema ve Telif Hakları Genel Müdürü Kerem Altun, yayıncılık sektöründe Türkiye'deki 100 trilyon liralık pazarın yüzde 40'ını oluşturan 40 trilyon liranın ürünlerin ''korsan kopyalarının'' piyasaya sürülmesi nedeniyle kayıt dışı kaldığını bildirdi. 
     Milli Kütüphane'de ''Dünya Fikri Mülkiyet Günü'' dolayısıyla düzenlenen toplantıda konuşan Altun, kültürel mirasın yapı taşını oluşturan eserlerin sahiplerinin maddi ve manevi haklarının korunması gerektiğini kaydetti. 
     Kültür Bakanlığı'nın eser sahiplerinin haklarının korunması için toplumda saygı bilincinin oluşturulması konusunda çalışmalar sürdürdüğünü ifade eden Altun, Türkiye'de sinema ve müzik eserleri, süreli olmayan yayınlar ile bilgisayar programları alanlarında korsanlığın çok yaygın olduğunu hatırlattı. Üç büyük kentte korsanlığın yaygın olduğunu anlatan Altun, ''Korsan CD ve VCD'lerin başkenti İstanbul, korsan yayıncılığın başkenti ise maalesef Ankara'dır'' dedi. 
     Müzik piyasasının korsanların iştahını kabartan sektörlerin başında geldiğini kaydeden Altun, yerli müzik repertuarında yüzde 30, yabancı müzik repertuarında ise yüzde 50 oranında korsan yayıncılığın bulunduğunu bildirdi. Altun, geçen yılın son 4 ayında 100 bin korsan materyal, 60 bin korsan kitap toplandığını, 105 kişinin ise bu suçtan yakalandığını belirtti. 
     
     ''DEVLET DE VERGİ KAYBINA UĞRUYOR'' 
     Yayıncılık sektörünün de korsanların önemli hedefleri arasında bulunduğuna işaret eden Kerem Altun, şöyle konuştu 
     ''Yayıncılık sektöründe ülkemizdeki 100 trilyon liralık kitap piyasasının yüzde 40'ı, yani 40 trilyon lira kayıt dışı kalmıştır. Korsan faaliyetler, bu eserlerin sahiplerine maddi ve manevi zarar verirken devletin de vergi kaybına uğramasına sebebiyet vermektedir. 
     Bazı insanların sermayesi parasıdır, bazılarının fiziksel güçtür. Bazı insan ise sesini ya da entelektüel birikimini sermaye yapar. Yani, bir insanın bankadaki parasını çalmakla, onun kitabını, resmini, programını çalmak arasında hiçbir fark yoktur. Biz, Bakanlık olarak bunun önüne geçme konusunda çalışmalarımızı yoğun olarak sürdürüyoruz. Sokaklarda fikir ve sanat eserleri satanlara engel olmak için gerekirse yeni bir yasal düzenleme yapılması da gündemdedir.'' Kültür Bakanlığı Müsteşar Yardımcısı İbrahim Atalay da, yaratıcı insan düşüncesinin bir toplumun dinamiğini beslediğini belirterek, bu düşünceyi koruyan toplumların kültürel ve sosyal açıdan gelişmiş toplumlar olduğunu kaydetti. Atalay, ekonomik ve sosyal açıdan yüksek medeniyete erişmiş toplumların fikri mülkiyeti sistemleştirdiğini söyledi. 
     Bu yıl dünyada ''Fikri Mülkiyet İşiniz Olsun'' sloganının kutlamaların ana teması olarak benimsendiğini ifade eden Atalay, ''Biz de bunu tüm Türkiye'nin işi yapmak istiyoruz. Çünkü, her yurttaşımızı ilgilendiren bir konudur'' dedi. 
     Toplantıda, Kültür Bakanlığı'nın fikri mülkiyetin korunmasına ilişkin spot filmlerinin gösterimi yapıldı ve Kültür Bakanlığı sanatçıları, ''Dünden Bugüne Türk Müziği'' adlı mini bir konser verdi. 
     Toplantının ardından ''Fikri Mülkiyet'' konulu serginin açılışı gerçekleştirildi. 
     





</TEXT>
</DOC>
