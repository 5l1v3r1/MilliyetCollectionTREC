<DOC>
<DOCNO> 181866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/yazar/zbirand.html </URL>
<DATE> 2003/09/12/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
AB kampanyası diktatör ister 
</HEADLINE>
<TEXT>

   
   Dışişleri Bakanı Abdullah Gül, AB'ye yönelik kamuoyu kampanyasını açıkladı. Toplantıyı düzenleyeler, Başbakanın aynı saatte F-1 pist töreninde konuşacağını hesap etmiş olsalardı, Gül'ün açıklamaları kamuoyuna daha iyi yansıtılabilirdi. 
   Kampanya, şimdiye kadar hazırlanmış olanlar içinde en akılcı, en gerçekçi ve iyi uygulanabildiği taktirde de, çok etkili olacağının sinyallerini veren bir çalışma. 
   Benim yıllara dayanan deneyimlerimle yapabileceğim tek uyarı, uygulamayla ilgili olabilir. 
   Komite kurmak ve içine de çeşitli Bakanlık, Genel Müdürlükleri almak güzel de, bu tip örgütlenmelerin en büyük tehlikesi, bürokrasi koridorlarında boğulup kalma olasılığıdır. 
   Bu kampanyanın güçlü ve avantajlı yönü, fikirlerin ve planlamaların Ahmet Sever, Murat Sungar, Volkan Bozkır ve isimlerini buraya yansıtamadığım işini çok iyi bilen insanlardan çıkması. Her birini yakından tanırım. Kompleksleri yoktur, Avrupayı çok iyi bilirler ve organizasyon ustasıdırlar. 
   Benim tek kuşkum, devlet mekanizmasının bu işin üstüne yatması ve pastadan pay koparma mücadelesine girme tutkusudur. Bu tip kampanyalar bürokrasi engeli kaldırmaz. Zaten önümüzde 15 ay var. Bunu bir de iç yazışmalar, bakan onayları ve bütçe sorunlarıyla geçirirsek, hiç bir sonuç alınmaz. 
   Tek çıkış yolu, kampanyanın başına, etkili bir ismi getirmek, ona tüm yetkileri vermek, kısacası geçici bir diktatörlük ilan etmektir. 
   Ülkemiz, Cumhuriyetin en önemli kararlarından biriyle karşı karşıya. Üstelik şanslıyız, tek başına çoğunluk sahibi bir iktidar var ve AB hedefini de içtenlikle destekliyor. Bir de düşünün Ecevit-Şükrü Sina Gürel'li DSP ve Bahçeli'li MHP koalisyonu olsaydı, ne yapardık bu avantajı bürokrasiye kurban etmemeliyiz. 
   Her olayda sıkı yönetim ilan edip, onu bunu yasaklayarak çözüm arayan Türkiye, bu defa da sivil sıkı yönetim ilan edebilir. 
   Gazetecisi, Üniversite hocaları, iş adamları, siyasiler, spor adamları... Herkes, küçükte olsa bir katkı yapsa hedefe ulaşırız. Bunun nasıl gerçekleştirilebileceğini de haftaya yazacağım. Sizin de önerileriniz varsa, bana yazın... 
   
   
   
   BAYKAL'I TAHRİK EDİYORLAR...    Son günlerde bazı yazarlara dikkat ediyorum, CHP'ye karşı son derece ilginç bir kampanya yürütüyorlar. Parti'yi tahrik edenlerin başında da, derin devletin etkinliğini kaybetmesini istemeyenler geliyor. Bunlar, "Kemalizm" adına her gelişmeye karşı çıkan takım. Devlete tapındıkları için, ülkedeki belirli güçlerin devletin etrafında toplanmasını, eskisi gibi derin devletin yeniden yönetime hakim olmasını istiyorlar. 
   "Bu iş Baykal'la olmuyor" başlığı atan bu tipleri sinirlendiren en önemli unsur, CHP'nin onların istedikleri oranda devletçilik yapmaması. Örneğin, Milli Güvenlik Kurulunu yeterince korumaması, devleti kollamaması. Oysa onlar, CHP'nin hırçın bir muhalefet izlemesini, insanları sokağa dökmesini bekliyorlar. 
   Deniz Baykal ise, CHP'yi günün koşullarına uyum sağlayacak biçimde yeniden şekillendirdikçe okları üstüne çekiyor. Bu yazarlar Baykal'ı kışkırtmaya çalışıyorlar. Ancak görebildiğim kadarıyla, CHP lideri bu oyuna gelmiyor. Marjinalleşmekten kaçınıyor. Onun amacı, son derece ince ayar yapıp, hırçınlaşmadan, CHP'yi iktidara taşıyacak yeni yaklaşımler , yeni politikalar oluşturmak. 
   Başarır veya başaramaz, işin o yanı şimdiden anlaşılamaz. Ancak gözle görünen, Baykal'ın bu tip oyunlara düşmediğidir. 
   
   
   
   PKK ARTIK GERÇEKLERİ GÖRMELİ    Son haftalarda PKK'da bir hareketlenme görülüyor. Ardı ardına tehditler, ateş-kes'in bittiği ve silahlı mücadelenin tekrar başlayacağı mesajları veriliyor. 
   PKK'nın politikalarını oluşturanlar ne düşünüyorlar bilemem, ancak dışardan bakıldığında örgüt'ün son derece yanlış bir yöne itildiği görülüyor. 
   Silahlı mücadele noktalanmıştır. Irak'ta müthiş bir değişim yaşanmıştır. Türk-Amerikan ilişkileri ne kadar gerilimli bir aşamadan geçiyor olursa olsun, Kuzey Irak'ın PKK'ya yataklık etmesi imkansızdır. Eski dönem artık kapanmıştır. 
   Hasan Cemal'de geçen gün aynı konuya değindi, silahlı mücadeleye başlamak sadece PKK içinde ve Türkiye'deki bazı kesimlerin işine gelir, ancak genel gidişi değiştiremez. Kamuoyu tekrar eski günlere dönülmesini istememektedir. Silaha başvurulduğu taktirde de, kaybedenlerin başında yine PKK gelecektir. 
   Buna karşılık, Türkiye'nin de Güneydoğu sorununa yaklaşımını daha hızlı şekilde değiştirmesi ve özellikle de Güneydoğu'daki vatandaşlarımızın oylarının TBMM'ne yansımasını engellememesi gerekmektedir. Bu çerçeve içinde de DEHAP'ın bir Kürt partisi değil, Türkiye'nin partisi olması kaçınılmazdır. Yani, herkesin kendi tutumunu yeniden gözden geçirmesi zamanıdır. 
   Özetle, PKK atacağı adımları, değişen dünya ve Türkiye koşullarına göre hesaplamak zorundadır. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
