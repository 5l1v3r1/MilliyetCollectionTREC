<DOC>
<DOCNO> 163040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur47.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiner çekip emniyet müdürlüğünde polisleri bıçakladılar 
</HEADLINE>
<TEXT>

     Manisa'nın Saruhanlı İlçesi'nde, ''hap içip, uçucu madde kullandıkları'' belirtilen 8 kişinin, İlçe Emniyet Müdürlüğü Merkez Karakolu'nda bir başkomiseri darp edip, biri komiser yardımcısı 3 polisi bıçakladığı bildirildi. 
     Alınan bilgiye göre, Merkez Karakolu önüne gelen Ahmet B, Osman Ç, Mustafa K, Emin G, Ersin G, Ö.E, M.A. ve B.G, ''Biz burada polisleri sevmiyoruz. Bizi içeri attırdığınız için sizden intikam alacağız'' diyerek, ekmek bıçağı ve kesici aletlerle karakol görevlilerine saldırdı. 
     Karakolun ve çevredeki işyerlerinin camlarını kıran sanıklar, Başkomiser Bayram Tuncay Ünlü'yü darp edip, Komiser Yardımcısı Recep Agca, polis memurları Tahir Atalay ve Metin Acar'ı da bıçak ve kesici aletlerle yaraladılar. 
     Manisa'dan gelen takviye ekiplerce gözaltına alınan sanıklar, götürüldükleri Saruhanlı Devlet Hastanesi'nde de taşkınlıkta bulunarak doktorları tehdit edip, kapıları ve camları kırdılar. 
     Yetkililer, gözaltına alınan sanıkların soruşturmasına başlandığını, haklarında düzenlenecek evrakla adliyeye sevk edileceğini belirtti. 
     
     VALİ IŞIN ''NAHOŞ BİR HADİSE'' 
     Öte yandan Manisa Valisi Orhan Işın, Saruhanlı İlçesi'nde ''hap ve alkol alıp, uçucu madde koklamış'' bir grubun ''nahoş'' bir hadiseye sebep olduğunu söyledi. 
     Işın, şu bilgiyi verdi 
     ''Alkol, hap almış, tiner çekmiş bir grup, sağa sola taşkınlık yapıp, huzuru bozmuştur. Olaya müdahale eden polislerimiz, şahısları hırpalamadan, sağı solu yıkmadan almayı düşünmüşler. Manisa'dan giden takviye ekipler, camları kıran ve hastanede bile panik yaratan kişileri topladılar. Bugünden itibaren ilçeye takviye polis gücü göndereceğiz. Bu tür nahoş olaylara geçit vermeyeceğiz. İlçede huzur ve güven ortamı vardır, bununda bozulmasına izin vermeyeceğiz.'' 
     
</TEXT>
</DOC>
