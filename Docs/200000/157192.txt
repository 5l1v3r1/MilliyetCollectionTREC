<DOC>
<DOCNO> 157192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/guncel/gun04.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangın sizi bekler mi 
</HEADLINE>
<TEXT>

Bu yıl 420 hektar ormanlık alan kül oldu. Bakanlığın kiraladığı 15 uçak ve 10 helikopter ise hangarda 1 Haziran'daki sezon açılışını bekliyor... 
     AYDIN HASAN Ankara 

     Orman Bakanlığı'nın kiraladığı 15 uçakla 10 helikopterin, yangın sezonu 1 Haziran olarak belirlendiği için hiçbir orman yangınına müdahale edemediği ortaya çıktı. Orman Bakanı Osman Pepe, nisanda valiliklerle yerel birimlere gönderdiği genelgede, ormanla etkin mücadele sezonunun 1 Haziran - 30 Ekim olarak tespit edildiğini bildirdi. İzmir, Antalya ve Muğla'da 6 helikopteri bulunan Orman Genel Müdürlüğü de sezon öncesi ihaleyle 10 helikopter ve Türk Hava Kurumu'ndan 15 yangın söndürme uçağı kiraladı. Ancak yangın sezonu 1 Haziran'dan önce açıldı. 
     Yılbaşından 16 Mayıs'ta çıkan 237 yangında, toplam 420 hektar alan kül oldu. Geçen yıl çıkan 326 yangında ise toplam 550 hektar ormanlık alan zarar gördü. Orman Genel Müdürlüğü, Marmaris ve Karabük Yenişehir de dahil olmak üzere orman yangınlarının hiçbirinde mülkiyetindeki 6 helikopteri kullanmadı. Kiralanan helikopter ve uçaklar da hangarlarda kaldı. Orman Genel Müdürü Osman Kahveci, söz konusu genelgenin her yıl yayımlandığını belirterek, şunları söyledi 
     
     'GEREK GÖRMEDİK' 
     "Yangınla mücadeleye yılbaşından itibaren başlarız. Hazirandan itibaren yangınların şiddeti arttığı için genelgede, sezon tarihi belirlenir. Bu, 1 Haziran'dan önce yangına müdahale etmeyeceğimiz anlamına gelmez. Her duman çıkan yere havadan müdahale olmaz. Bu yıl çıkan yangınlarda havadan müdahaleye gerek görülmedi. 6 helikopterin kullanılmamasının genelgeyle ilgisi yok. 645 itfaiye tipi araç, 137 ağır iş makinesi ve diğer birimlerden 10 bin işçiyle mücadele ediyoruz." 
     

</TEXT>
</DOC>
