<DOC>
<DOCNO> 193614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/dunya/dun01.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yumuşama yok 
</HEADLINE>
<TEXT>

   AB Komisyonu, İlerleme Raporu'nu aynen onayladı. Verheugen, 'Kıbrıs'la Türkiye'nin katılımı arasında bağlantı kurduk. Bu siyasi bir tercihtir' dedi 
   Güven Özalp 

   Brüksel 

   
   Avrupa Birliği AB Komisyonu, Türkiye'ye ilişkin olarak hazırlanan İlerleme Raporu ve Strateji Belgesi'ni onayladı. Milliyet'in daha önce yayımladığı belgelere ilişkin olarak herhangi bir değişikliğe gidilmedi. AB Komisyonu'nun Genişlemeden Sorumlu Üyesi Günter Verheugen, Kıbrıs'a ilişkin olarak Strateji Belgesi'nde yer alan ve Ankara'da büyük rahatsızlık yaratan yaklaşımın gerekliliğini savundu. Avrupa Parlamentosu Genel Kurulu'nda konuşan Verheugen, "Yeni bir adım atarak Kıbrıs sorunuyla Türkiye'nin katılım beklentileri arasında bir bağlantı kurduk. Bu siyasi bir tercihtir. Bu tavrımız bugünkü hükümetin Kıbrıs'ta ilerlemeyi engelleyenlere karşı tavır belirlemesinde yardımcı olabilir" dedi. 
   Strateji Belgesi'nde yer alan "Kıbrıs sorununa çözüm bulunmaması, Türkiye'nin AB beklentileri açısından ciddi bir engel oluşturabilir" ifadesinin bir gerçeğin tespiti olduğunu söyleyen Verheugen, "Sorun, çözülmemesi halinde bu bir engel olarak görülecektir. Bu sürekli dile getirilen bir unsur. Gelen tepkiler bizi şaşırtıyor" diye konuştu. 
   Verheugen, Kıbrıs konusunda katılım sürecinin sorunun çözümü açısından katalizör olacağını düşündüklerini belirterek, "Bu sonuca varmak için her türlü unsurun kullanılması gerek" şeklinde konuştu. 
   Türkiye'deki gelişmelerin raporda adil ve objektif bir şekilde ele alındığını belirterek, hükümetin kararlılığını takdir ettiklerini söyleyen Verheugen, "Buna karşın bizim beklentilerimizi karşılamayan çok unsur var. Bunu açıkça söylemek gerek" dedi. Verheugen, raporun yapılanların hakkını verdiğini söyledi. Verheugen, uygulama konusundaki gelişmeleri ise, "Bu alanda büyük açık var" şeklinde tanımladı. 
   
   Kürtçe isim sorunu 
   İlerleme Raporu'nda Kıbrıs kadar sorun yaratan bir başka konu ise, Kürtçe isim alanların, isimlerinde bulunan "Q, W, X" gibi harfleri kullanamamaları oldu. AB Komisyonu'nun, bu konuda sorulara yanıt vermekte zorluk çekmesi ise dikkat çekti. Komisyon, bu konunun nasıl halledilmesi gerektiğine açıklık getiremezken, Günter Verheugen, "Türkiye'nin bu konuyu nasıl ele alacağına aldırmıyorum. Önemli olan Türkçe dışındaki bir dilde eğitimin mümkün olmasıdır. Bu kesin bir önkoşuldur. Bu koşul yerine getirilmeden pozitif bir değerlendirme yapmayacağız" diye konuştu. 
   
   2004 kader yılı    BRÜKSEL Milliyet 

   AB Komisyonu tarafından yayımlanan İlerleme Raporu ve ona bağlı Strateji Belgesi, Türkiye'nin artı ve eksilerini ortaya koyması açısından önem taşıyor. Bu belgede yer alan eksik unsurlar ve eleştiriler, AB'nin 2004 yılı sonunda yapılacak değerlendirmeye kadar Türkiye'den beklentilerini oluşturuyor. Başka bir deyişle bu raporda yer alan eksiklikler, Türkiye'nin 2004 yılına yönelik ev ödevini oluşturuyor. 
   Bu aşamadan sonra Komisyon Türkiye'de atılacak adımları yakından takip ederek analiz etmeye devam edecek. Türkiye'ye yönelik ilk üst düzey açıklama ise, aralık ayında Brüksel'de yapılacak ve İtalyan Dönem Başkanlığı'nı sona erdirecek olan Brüksel Zirvesi'nde gerçekleşecek. 2004'teki kritik dönemeçler şöyle 
   1 Mayıs 2004 Bu zirvenin ardından gerek Dışişleri Bakanlığı düzeyinde, gerekse zirveler aracılığıyla daha üst düzeyde temaslar sürecek. 2004 için Türkiye açısından en önemli tarihlerden birini ise Kıbrıs'ın da AB'ye katılacağı 1 Mayıs 2004 oluşturacak. 
   Nisan 2004 AB sürecinin yanı sıra nisan ayında Avrupa Konseyi'nin Türkiye'nin izleme sürecinden çıkıp çıkmayacağına ilişkin kararı büyük önem taşıyor. Bu süreçten çıkarılmaması Türkiye'nin AB sürecini baltalayabilecek bir niteliğe sahip olabilir. 
   2004 sonbaharı Komisyon, AB liderleri açısından rehber niteliğinde bir İlerleme Raporu yayımlayacak. Bu raporda Türkiye'nin müzakerelere başlaması konusunda olumlu ya da olumsuz karar içeren bir görüş bildirecek. AB liderleri bu görüşe uymak zorunda olmasalar da pratikte uymayı tercih edecekler. 
   Aralık 2004 Bu raporun ardından ise Aralık 2004'te AB liderleri Türkiye'ye ilişkin kararlarını açıklayacak. 
   
   
   
   
</TEXT>
</DOC>
