<DOC>
<DOCNO> 179348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sonspo07.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Agassi'nin maçı yarıda kaldı... 
</HEADLINE>
<TEXT>

     Sezonun 4. ve son ''Grand Slam'' mücadelesi olan 123. ABD Açık Tenis Turnuvası, New York kentinde sürüyor. 
     USTA Ulusal Tenis Merkezi Kortları'nda süren 17 milyon dolar yaklaşık 23.8 trilyon lira toplam ödüllü turnuvanın 6. gününde, tek erkeklerde ve tek bayanlarda 3. tur maçlarına devam edildi. 
     Tek erkeklerde dünya klasmanında ilk sırada bulunan 1 numaralı seribaşı ABD'li Andre Agassi'nin 28 numaralı seribaşı Rus rakibi Yevgeny Kafelnikov ile yaptığı 3. tur mücadelesinde ilk seti Agassi 6-3 aldı. 2. sette 1-0 Kafelnikov öndeyken yağmurun başlaması üzerine maç yarına kaldı. 
     Tek erkeklerde 3 numaralı seribaşı İspanyol Juan Carlos Ferrero, Arjantinli Juan Ignacio Chela'yı 6-3, 6-4 ve 6-1'lik setlerle 3-0 yenerek 4. tura geçerken, 6 numaralı seribaşı Avustralyalı Lleyton Hewitt de Çek Radek Stepanek önünde 2-0 öndeyken rakibinin sakatlığı nedeniyle maçtan çekilmesi üzerine hükmen galip gelerek tur atladı. 
     Tek bayanlarda ise 2 numaralı seribaşı Belçikalı Justine Henin-Hardenne de 3. turda Japon rakibi Saori Obata karşısında 6-1 ve 6-2'lik setlerle 2-0 galip gelerek 4. tura çıktı. 
     
</TEXT>
</DOC>
