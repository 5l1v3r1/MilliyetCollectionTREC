<DOC>
<DOCNO> 165459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur34.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'de genel af zamanı... 
</HEADLINE>
<TEXT>

     DYP Genel İdare Kurulu GİK , geçmiş dönemlerde partiden ihraç edilen parti kurucularıyla ilgili Yüksek Haysiyet Divanı YHD kararlarının, tüm sonuçlarıyla ortadan kaldırılmasını kararlaştırdı. 
     GİK'in dün yapılan toplantısında, ''Geçmiş dönemlerde partiden ihraç edilmiş olan parti kurucularının durumlarıyla ilgili YHD kararlarının tüm sonuçlarıyla iptali'' konusu ele alındı. Yapılan değerlendirmelerden sonra, aralarında eski genel başkanlardan Hüsamettin Cindoruk ve eski bakanlardan Gökberk Ergenekon'un da bulunduğu ihraç edilmiş kurucularla ilgili disiplin işlemlerinin tüm sonuçlarıyla iptal edilmesi, oybirliğiyle kararlaştırıldı. 
     Böylece, kurucu üyeler, DYP üyeliğine ve doğal delegelik haklarına yeniden kavuşmuş oldular. 
     Hüsamettin Cindoruk ve Gökberk Ergenekon, 29.10.1999 tarihinde, DYP Müşterek Disiplin Kurulu tarafından, 51. Hükümet'in güvenoylamasına katılmadıkları veya katılıp da ret oyu kullandıkları gerekçesiyle ihraç edilmişlerdi. 
     
     TÜZÜK DEĞİŞİKLİĞİ 
     Toplantıda, tüzük değişikliği çalışmaları konusunda da üyelere Ahmet İyimaya tarafından bilgi verildi. 
     Tüzük taslağının gerekçesinde, Siyasi Partiler Yasası'nın elverdiği ölçüde, en ileri çerçevede ''üye ve teşkilata dayanan, lider sultası ve keyfiliği önleyen bir tüzük yapılmasının hedeflendiğini'' belirtildi. 
     Demokrat ve Adalet partilerinin tüzüklerinin esas alındığı belirtilen tüzükte genel başkanlık süresinin sınırlandırılması, mükerrer üyeliğin önlenmesi için ''e-parti''ye geçilmesi, devlet yardımının örgütler arasında paylaştırılması, seçimlerde merkez yoklamasının yüzde 5 ile sınırlanması, aday belirlemede GİK'in yetkilerinin devredilmemesi, hukuk işlerinden sorumlu genel başkan yardımcılığının kurulması, haklı bir neden olmaksızın partisinden istifa eden milletvekilinin genel merkez tarafından aday gösterilememesi gibi önerilere yer verildi. 
     Tüzük taslağı önce örgütlere gönderilecek, örgütlerden gelen öneriler doğrultusunda sonbaharda toplanması planlanan tüzük kurultayında delegelerin görüşüne sunulacak. 
     
</TEXT>
</DOC>
