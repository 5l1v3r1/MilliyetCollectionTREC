<DOC>
<DOCNO> 158045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sonspo02.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Top toplayıcı çocuğa tokat atan Çağdaş'a 10 milyar ceza.. 
</HEADLINE>
<TEXT>

     Birinci Süper Futbol Ligi'nde oynanan Bursaspor-Altay maçında top toplayıcı bir çocuğa tokat attığı için kırmızı kart gören Altaylı Çağdaş'a, kulübü tarafından 10 milyar lira para cezası verildi. 
     Altay Kulübü Başkanı Ahmet Taşpınar, Çağdaş'ın hareketini bugün siyah-beyazlı kulübün yönetim kurulu toplantısında değerlendirdiklerini kaydetti. 
     Çağdaş'ın yaptığı hareket nedeniyle takımının zarar gördüğünü belirten Taşpınar, Çağdaş'a 10 milyar lira para cezası vermeyi uygun gördüklerini söyledi. 
     Öte yandan, Altay Sosyal Dayanışma Derneği'nde Türkiye Kupası'nı alan kadrolarda yer alan bir grup eski futbolcu biraraya geldi. 
     Kulüp Başkanı Ahmet Taşpınar, toplantıda yaptığı konuşmada, ''Sizlerin karşısına matematiksel olarak daha rahat bir durumda çıkmak isterdim. Ancak şundan emin olabilirsiniz ki bu yıl Altay küme düşmeyecek'' diye konuştu. 
     
</TEXT>
</DOC>
