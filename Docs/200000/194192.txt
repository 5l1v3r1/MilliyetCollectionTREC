<DOC>
<DOCNO> 194192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sondun03.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Irak'a Türk askerinin askıya alınması herkesin çıkarına 
</HEADLINE>
<TEXT>

     ABD Dışişleri Bakanlığı sözcülerinden Adam Ereli, Irak'a Türk askeri gönderilmesi konusunun askıya alınmasının, ''şu an için bütün tarafların çıkarına'' olduğunu söyledi. 
     Ereli, Washington'daki yabancı gazeteciler için düzenlediği basın toplantısında, Irak'a Türk askeri gönderilmesi konusundaki sorularını yanıtladı. 
     Bir gazetecinin, ''ABD'nin, Irak'taki koşulları yeterince değerlendirmeden Türkiye'den Irak'a asker göndermesi talebinde bulunmasının hata olduğunu düşünüyor musunuz '' sorusu üzerine, Ereli ''Ben, ortada herhangi bir tarafın hatası olduğunu düşünmüyorum'' dedi. 
     Adam Ereli, ''Türkiye iyi niyetli, iyi karşılanan, Irak'ın istikrarı için çok iyi bir öneride bulundu. Birçok nedenden ötürü bu öneri operasyonel hale getirilemedi. Bu üzüntü verici. Eğer Türkiye'nin önerisi gerçekleştirilebilseydi çok iyi olacaktı. Ancak bu durum, problemlerin çözümünden çok probleme yol açabilirdi'' diye konuştu. 
     Bir gazetecinin, ABD'nin yanlış hesap yaptığı yönündeki sorusuna karşılık Ereli, ''Bunların hiçbiri yanlış hesap ürünü değil. Bir takım şeyleri denemeden bilemezsiniz. Denemenin kimseye zararı yok'' yanıtını verdi. 
     Türk askerinin Irak'a gidişini engelleyen ''hassasiyet noktalarının'' sorulması üzerine Ereli, ''Türk hükümeti, öneriyi yeniden değerlendireceğini söyledi. Bu soruları Türk hükümetine yöneltmelisiniz'' dedi. 
     Bir başka gazetecinin, asker konusunda fikrini değiştirenin Türkiye olup olmadığı sorusu üzerine Ereli, ''Hayır. Asker gönderme konusunda, her iki taraf için de doğru koşulların olduğunu düşünmüyorum. Şu an için, Türk askeri yerleştirmenin askıya alınması, bütün tarafların çıkarınadır'' diye konuştu. 
     
</TEXT>
</DOC>
