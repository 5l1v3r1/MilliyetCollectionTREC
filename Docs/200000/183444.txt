<DOC>
<DOCNO> 183444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sonspo31.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Florya'da Terim rüzgarı... Pinto'nun yerine Bratu... 
</HEADLINE>
<TEXT>

     Galatasaray, Fenerbahçe ile 21 Eylül Pazar günü oynayacağı derbi maçın hazırlıklarını sürdürürken, antrenmanda adeta Teknik Direktör Fatih Terim'in rüzgarı esti. 
     Terim yönetiminde, Florya Metin Oktay Tesisleri'nde gerçekleştirilen 1,5 saatlik antrenmanda, sarı-kırmızılı futbolcular tek pas ve depar çalışmasının ardından dar alanda pres ve çift kale maç yaptı. 
     Teknik Direktör Terim, daha önce 15 dakikasının açık olduğu bildirilen antrenmanı 1 saat basın mensuplarına açarken, çift kale maçta oyuncularına ciddi uyarılarda bulundu. Çalışma öncesinde futbolcularını sahada toplayıp konuşan Terim, daha sonra da Prates, Frank de Boer, Bülent ve Hakan Ünsal'dan oluşan savunmaya öğütler verdi. Bu sırada De Boer'in, tercüman aracılığıyla savunmada yaşadığı sıkıntıları dile getirmesi dikkat çekti. De Boer ayrıca, Bülent'le de taktik açıdan bir konuşma yaptı. 
     Fatih Terim, antrenman maçında Prates'e, yapması gerekenleri uygulamalı olarak gösterirken, birçok futbolcuyu da adlarıyla seslenerek uyardı. 
     Maçta, 3 şutu gol olmayan Hakan Şükür, 4. vuruşunda golünü atarken, Sabri önce 25 metreden mükemmel bir gol attı, ancak sonraki vuruşunda top tesislerin arkasındaki evlerin balkonuna kadar gitti. 
     
     PİNTO KULÜBEYE, BRATU İLK 11'DE 

     Terim, taktik maçında Juventus maçının 11'indeki Pinto'yu değiştirerek, bu oyuncunun yerine Bratu'ya as kadroda şans tanıdı. Maçın ilerleyen bölümlerinde de Terim, Hakan Ünsal ve Bratu'yu yedeğe çekip, Volkan ve Arif'i kadroya aldı. 
     Antrenmanın son bölümünde futbolcular kaleyi adeta şut bombardımanına tutarken, kaleci Mondragon'un formsuz olduğu gözlendi. 
     Sakatlıkları süren Lukunku ve Ömer'in katılmadığı antrenmanda, Ümit ve Orhan düz koşu yapmakla yetindi. 
     Antrenmanı, Kulüp İkinci Başkanı ve Basın Sözcüsü Ali Dürüst'ün yanı sıra yönetim kurulu üyeliğinden daha önce istifa eden Burak Elmas da izledi. 
     Galatasaray, Fenerbahçe maçı için yarın kampa girecek. 

     
</TEXT>
</DOC>
