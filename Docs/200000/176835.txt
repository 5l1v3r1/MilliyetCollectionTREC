<DOC>
<DOCNO> 176835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/dunya/dun01.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kudüs'te otobüse kamikaze 20 ölü 
</HEADLINE>
<TEXT>

   Bombalı intihar saldırısında105 kişi de yaralandı. İsrail, Filistinli yetkililerle sürdürdüğü Batı Şeria kentlerinden çekilme görüşmelerini dondurdu 
      DIŞ HABERLER SERVİSİ 

   
   Kudüs'te dün gece bir yolcu otobüsüne gerçekleştirilen intihar saldırısında 20 kişinin öldüğü, 105 kişinin de yaralandığı bildirildi. İsrail Ordu Radyosu, ölenler arasında çok sayıda çocuğun da bulunduğunu duyurdu. Patlamada, biri ağır olmak üzere iki otobüsün de hasar gördüğü belirtildi. 
   Saldırı üzerine İsrail, Filistinli yetkililerle sürdürülen güvenlik görüşmelerini dondurdu. İsrailli bir hükümet yetkilisi, saldırıdan sonra, İsrail güvenlik güçlerinin Batı Şeria kentlerinden çekilmesi konularının da ele alındığı güvenlik görüşmelerinin dondurulduğunu açıkladı. 
   Görgü tanıkları, Kudüs'ün işlek caddelerinden birinde yolcu otobüsündeki patlamanın ardından çok sayıda ambulans ve kurtarma görevlisinin bölgeye gittiğini söyledi. 
   Saldırıyı İslami Cihad Örgütü ve İslami Direniş Hareketi HAMAS üstlendi. Eylemcinin, Ortodoks Yahudi kiyafetiyle otobüse bindikten sonra üzerindeki patlayıcıları infilak ettirdiği kaydedildi. 
   Bu arada Beyaz Saray, saldırıyı kınadı. Beyaz Saray'dan yapılan açıklamada, Filistinlilerden de terörist grupları tecrit etmesi istendi. Amerikan Ulusal Güvenlik Konseyi Sözcüsü Sean McCormack, "Bu gaddarca terörist eylemi şiddetle kınıyoruz. Ölen ve yaralananların ailelerine dualarımızı gönderiyoruz" dedi. 
   
   
</TEXT>
</DOC>
