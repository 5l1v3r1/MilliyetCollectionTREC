<DOC>
<DOCNO> 160063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/ekonomi/aeko.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari açık hedefi revize ediliyor 
</HEADLINE>
<TEXT>

Devlet Bakanı Ali Babacan, 3.4 milyar dolar öngörülen cari açığın revize edilse bile çok ürkütücü boyutlara ulaşmayacağını söyledi 
     EKONOMİ SERVİSİ 

     Devlet Bakanı Ali Babacan, IMF'yle beşinci gözden geçirme çalışmaları çerçevesinde cari işlemler açığının revize edilebileceğini ancak değişimin büyük miktarlarda olmayacağını söyledi. 
     Bu yıl için öngörülen cari açık hedefi 3.4 milyar dolar. Bu yılın ilk üç ayındaki açık ise 2.3 milyar dolar olarak gerçekleşmişti. 
     Deutsche Bank tarafından düzenlenen "Geçiş ve değişim sürecinde Türkiye" başlıklı toplantıya katılan Babacan, yüzde 5'lik büyüme hedefi ve yüzde 20 enflasyon hedefinin ise revize edilmeyeceğini söyledi. Babacan, "Ancak cari işlemler açığındaki hedefin bir miktar revize edilmesi gerekecek gibi gözüküyor. Ankara'da arkadaşlarımız çalışmalara devam ediyor. Fakat revize edilse bile bu cari işlemler açığında çok ürkütücü boyutlara ulaşılmayacağını tahmin ediyoruz. Çünkü şu anda biliyorsunuz dalgalı kur politikası uyguluyoruz" dedi. 
     
     Meclis çalışacak 
     Babacan, parlamentonun IMF'ye verilen taahhütlerin yerine getirilmesi için temmuz ayında da çalışmalarını sürdüreceğini belirtti. 
     Bu arada Başbakan Yardımcısı Abdüllatif Şener de tarımdaki büyümeyle birlikte yüzde 5'lik büyüme hedefinin rahatlıkla gerçekleştirileceğini söyledi. 
     
Koç AKP büyük bir koalisyon      Koç Holding Yönetim Kurulu Başkanı Mustafa Koç, Deutsche Bank'ın düzenlediği konferansta yaptığı konuşmada, 1991'den beri ilk kez yaşanan tek parti hükümetinin siyasi, ekonomik kararların alınmasını kolaylaştıracağını söyledi. Koç, "Şimdiye kadar tüm keşfettiğimiz, Ak Parti'nin gerçekte farklı grupların oluşturduğu büyük bir koalisyon olmasıdır" dedi. Ekonomik programın popülist yaklaşım veya sorumsuz tahriklere toleransı olamayacağını vurgulayan Koç, AB üyeliği konusunda da Türkiye'nin çok vakit kaybettiğini söyledi. 
     

</TEXT>
</DOC>
