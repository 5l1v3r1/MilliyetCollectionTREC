<DOC>
<DOCNO> 188773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sondun27.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rolling Stones'un konser DVD'si çıkıyor... 
</HEADLINE>
<TEXT>

     Rolling Stones'un geçen yıl yaptığı dünya turundaki konserlerden seçme 50'den fazla şarkının yer aldığı DVD'si gelecek ay piyasaya çıkıyor. 
     5 saatlik ''Four Flicks'' adlı DVD'de konserlerden seçme görüntüler, sahne arkası görüntüleri, bu yıl başı sona eren dünya turu ile ilgili yorumlar, grup üyelerinin DVD'de yer alan şarkıları yazarken ve bestelerken yaptıkları konuşmalardan bölümler yer alıyor. 
     New York, Londra ve Paris'te piyasaya sürülecek DVD'de izleyiciler şarkıyı dinlerken, favorileri olan Stones üyesine zoom yapabilecek. DVD koleksiyonunda yer alan görüntüler, geçen yıl Eylül'de ABD'de başlayıp, Japonya, Hindistan, Avrupa ve İngiltere'yi kapsayan, 1.5 milyon kişinin katıldığı konserleri içeren turda çekilen görüntülerden yapılan seçmelerle hazırlandı. 
     Bu arada, Rolling Stones gelecek ay Hong Kong'da iki konser verecek. 7 ve 9 Kasım'daki konserler, grubun 40 yıllık tarihinde bir Çin kentinde vereceği ilk konserler olacak. 
     
</TEXT>
</DOC>
