<DOC>
<DOCNO> 171183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko43.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygün 1. taksidi ödeyenlerin durumu bir an evvel belil olsun 
</HEADLINE>
<TEXT>

     Ankara Ticaret Odası ATO Başkanı Sinan Aygün, Anayasa Mahkemesi'nce iptal edilen ek motorlu taşıtlar vergisinin birinci taksitini ödeyen vatandaşların durumunun bir an önce açıklığa kavuşturulmasını istedi. 
     Aygün yaptığı yazılı açıklamada, piyasaların ek motorlu taşıtlar vergisinin iptal edilmesinden tedirginlik duymaması gerektiğini belirterek, hükümetin 1.7 katrilyon liralık kaynak yerine başta tasarruf olmak üzere gerekli tedbirleri alacağını kaydetti. 
     Anayasa Mahkemesi kararı ile birlikte ek motorlu taşıtlar vergisinin birinci taksitini ödeyen vatandaşların durumlarının bir an önce açıklığa kavuşturulması gerektiğinin altını çizen Aygün, şunları kaydetti 
     ''Bunun yapılış şeklinin de ek vergilerin konulma gerekçeleri kadar haksızlık içermemesi gerekir. Vatandaşın parasını en uygun yolla iade ya da mahsup edin. En makulü 1. taksit olarak alınan ek motorlu taşıtlar vergisinin 2. taksit ödemesi olarak kabul edilip vatandaşın motorlu taşıt vergisi hesabı kapatılmalıdır.'' Ek vergilerin haksız bir vergi olduğunun mahkeme tarafından tescil edilmesinin ''suyun mecrasından akıtılması'' yönünde tarihi bir karar olduğunu ifade eden Aygün, ''Ben bir işaret fişeği attım. Bu işaret fişeğiyle artık hükümetler bir defalık olduğunu ileri sürdükleri, ancak vergi sistemine çaktırmadan yerleştirdikleri ek motorlu taşıtlar vergisi yoluna bir daha başvurmayacaklar. En çarpıcı sonuç budur'' dedi. 
     Aygün, bu arada ek emlak vergilerinin ise Anayasa'ya aykırılık gerekçelerinin ek motorlu taşıtlar vergisiyle aynı olmasına karşın neden iptal edilmediğini de anlayamadıklarını belirtti. 
     
</TEXT>
</DOC>
