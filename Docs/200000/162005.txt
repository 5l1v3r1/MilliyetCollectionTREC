<DOC>
<DOCNO> 162005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/soneko14.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaş enflasyonu "kader" olarak değerlendiriyor... 
</HEADLINE>
<TEXT>

     Yapılan bir araştırma, vatandaşların yüzde 39'unun ''ekonomik sıkıntılara alıştığını'', yüzde 59'unun ise enflasyonu ''kader'' olarak kanıksadığını ortaya çıkardı. 
     Selçuk Üniversitesi İletişim Fakültesi'nde Dr. Zülfikar Damlapınar, Konya merkezde 579 kişi üzerinde yaptığı araştırmayla, ''ekonomik kriz işsizlik ve enflasyonun zihninizde canlandırdığı ilk imge nedir '' sorusuna cevap aradı. Araştırmaya katılanların yüzde 64'ü bu soruya ''hiç bitmeyen sorunlar'', yüzde 26'sı ''kötü yönetim yoksulluk, yolsuzluk'' yüzde 9 ''stres'' cevabı verirken, yüzde 1'i yanıtsız bıraktı. 
     ''Mevcut sosyal ve ekonomik şartlara göre psikolojik durumları'' sorulan vatandaşların yüzde 38.9'u ''kötü ekonomik durumlara alıştığını'' söylerken, yüzde 32.3 ''böyle geldi böyle gider'', yüzde 23.3 ''umutlu değilim'' yüzde 5.5'i de ''kötü ekonomik durum beni etkilemedikçe sorun yok'' dedi. 
     Medyada adı yolsuzlukla anılan kişilerden 5 tanesinin isminin yazılmasının istendiği araştırmada, bu soruya cevap verebilenlerin oranı yalnızca yüzde 21.8'le sınırlı kaldı. 
     
     ''HALİME ŞÜKREDİYORUM'' 
     Araştırmaya katılanlar, ''Medyada yayınlanan ekonomik durumu kötü insanların haberlerinin kendilerinde hangi duyguyu uyandırdığı'' ile ilgili bir soruya yüzde 40.4 oranında ''kendi halime şükrediyorum'' cevabını verdi. 
     Bu soru karşısında yüzde 27.2 ''umudumu yok ediyor'', yüzde 16.4'ü ''yetkilileri suçluyorum'', yüzde 13.6'sı ''acıma hissi uyandırıyor'' derken, yüzde 2.4'ü ''kendi suçları olduğunu düşünüyorum'' dedi. 
     ''Enflasyon bizim kaderimiz'' yargısına katılıp katılmadığı sorulan vatandaşların yüzde 59.4'ü ''katıldığı'', yüzde 35.5 ''katılmadığını'', yüzde 5.1'i ise konu hakkında fikri olmadığını söyledi. 
     Araştırma, Türk ekonomisine uluslararası güçlerin olumsuz etki yaptığına inananların oranın yüksek olduğunu da ortaya çıkardı. Bu güçlerin ekonomiyi olumsuz etkilediğine inananların oranı yüzde 73'ü bulurken, yüzde 15 aksini iddia etti, yüzde 12 ise fikir beyan edemedi. 
     
     KÖTÜ HABER OLUMSUZ ETKİLİYOR 
     Medyada yer alan ekonomi haberlerinin ''umutsuzluğa kapılmayı'' ne kadar etkilediğine ilişkin bir soru da, vatandaşların bu konuda etkiye çok açık olduğunu ortaya koydu. Araştırmaya katılanların yüzde 43'ü her zaman olumsuz etkilendiklerini, yüzde 47.7'si bazen etkilendiklerini, yüzde 9.3'ü ise hiç etkilenmediklerini belirtti. 
     Araştırmada ayrıca, ''Ekonomik krizlerin Türkiye'de kesinlikle bitmeyeceği''ne inanların oranı 54.1 olurken, yüzde 36.9 ise bu görüşü paylaşmadı, yüzde 9 ise fikri olmadığını ifade etti. 
     Vatandaşların yüzde 77.5'i de Türkiye'de ekonomik krizlerin siyasi istikrarsızlıklarla yakın ilgili olduğu yönünde görüş bildirirken, yüzde 13.5 aynı fikiri paylaşmadı. Yüzde 9 ise bu konuda fikirsiz olduğunu söyledi. 
     
</TEXT>
</DOC>
