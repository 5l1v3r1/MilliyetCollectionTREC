<DOC>
<DOCNO> 177516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur25.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bütçemiz 6 katrilyon, 5 katrilyonu personele gidiyor..' 
</HEADLINE>
<TEXT>

     Milli Eğitim Bakanlığı İlköğretim Genel Müdürü Hüseyin Çalık, ''İlköğretim Genel Müdürlüğümüz'ün bütçesi 6 katrilyon 200 trilyon lira. Bunun 5 katrilyon 250 trilyon lirası personele ve cari harcamalara gidiyor'' dedi. 
     Milli Eğitim Bakanlığı'nca okul yatırımları ve onarımları konusunda bilgi alışverişinde bulunmak amacıyla düzenlenen ''Temel Eğitim Projesi 2. Faz Faaliyetleri'' toplantısı Antakya Öğretmenevi'nde yapıldı. 
     İlköğretim Genel Müdürü Hüseyin Çalık, toplantıdaki konuşmasında, Türkiye'de en fazla tartışılan konunun başında yolsuzluklar ile kötü ve atıl durumdaki yatırımların geldiğini anlattı. 
     Çalık, kötü yatırımların, her alanda olduğu gibi eğitimde de dikkati çektiğini vurgulayarak, ''Genel bütçeden eğitime ayrılan payın en iyi şekilde değerlendirilmesi için eğitim yatırımlarında planlamaya gideceğiz'' dedi. 
     Eğitim yatırımlarının, ihtiyaç duyulan yerlerde ve uygun projelerle yapılması için çaba sarf ettiklerini anlatan Çalık, plansızlığın yanı sıra sık sık yapılan idareci tayini ve yönetim değişikliğinin de yatırımları olumsuz etkilediğini vurguladı. 
     Genel Müdür Çalık, en büyük vatanseverliğin, iyi planlayıcı olmak ve kaynakları iyi yerde kullanmaktan geçtiğini savunarak, şöyle devam etti 
     ''İlköğretim Genel Müdürlüğümüz'ün bütçesi 6 katrilyon 200 trilyon lira. Bunun 5 katrilyon 250 trilyon lirası personel ve cari harcamalara gidiyor. Geriye kalan 950 trilyon lirayla okul ihtiyaçlarını karşılayamıyoruz. Bu yüzden Dünya Bankası'ndan 300 milyon dolarlık faizli kredi anlaşması yaptık.'' Çalık, AB'nin de 105 milyon dolarlık hibe yardımı yapacağını ve bu kaynakların, okul yatırımı ve mevcut okulların onarımı için harcanacağını kaydetti. 
     
     700 BİN ÇOCUK OKULA GİTMİYOR 
     Çalık, yapılan araştırmalarda, Türkiye'de 700 bin çocuğun okula gitmediğini ya da gidiyormuş gibi gösterildiğini, bu nedenle göç alan ve göç veren bölgeler bazında çok ciddi bir okul yatırım programı hazırladıklarını bildirdi. 
     Türkiye'de tüm okullarda 30 öğrencilik sınıflar, normal eğitim ve yüzde 100 okullaşma hedeflediklerini belirten Hüseyin Çalık, Başbakan Recep Tayyip Erdoğan'ın da önümüzdeki günlerde işadamlarıyla okul yaptırma kampanyası başlatacağını bildirdi. 
     Hatay Milli Eğitim Müdürü Şinasi Soyer ise il genelinde 30 kişilik sınıflara ulaşabilmek için 1583 yeni dersliğe ihtiyaç duyulduğunu belirtti. Soyer, Hatay'da okul yapmak için 1997 yılından bu yana 83 hayırseverin protokol imzaladığını ve bunun memnuniyet verici bir gelişme olduğunu bildirdi. 
     Toplantıya, Hatay Vali Vekili Cafer Odabaş ile 27 ilden gelen Milli Eğitim Müdürlüğü yetkilileri katıldı. 
     
</TEXT>
</DOC>
