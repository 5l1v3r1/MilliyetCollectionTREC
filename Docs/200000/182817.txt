<DOC>
<DOCNO> 182817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/spor/ygokce.html </URL>
<DATE> 2003/09/17/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kartal'ın ağır yükü 
</HEADLINE>
<TEXT>

   
   Ya Beşiktaş'ın ya da Luce'nin kaderi bu... Lazio önünde yine hayal kırıklığı, yine hüsran yaşadılar. Şampiyonlar Ligi açılışında Beşiktaş, İtalyan rakibinin çabukluğuna ayak uyduramadı. Orta alan ve savunmada gördüğü baskıyı aşamadı. Üçer forvet değiştirmesine rağmen Lazio kalesinde bir delik açamadı. 
   Beşiktaş'ın dünkü kurgusu, tıkanıklık, yetersizlik ve etkisizlikle bir anda kırık hayallere dönüştü. Şimdi oyunun analizini yapmaya çalışalım 
   Bugüne kadar lig maçlarında oyunun ağırlığını taşıyan, hem savunmayı hem oyun kurmayı üstlenen Zago, Ronaldo ve Ahmet Yıldırım üçlüsü, Lazio'nun hücumda ve orta alanda kurduğu baskı yüzünden rahat top kullanamadı. Sık sık alan ve zaman darlığından sıkıntıya düştü. Hatalar yaptı. Orta alanda Tayfur ve Giunti çok çalıştılar, ancak Conceiçao, Albertini, Stankoviç ve Favalli'nin ezici baskısından kurtulamadılar. Tümer ile Pancu tüm çabalarına karşın İlhan'ı ceza alanında topla buluşturamadı. İlhan topla ilk ve son kez 54. dakikada buluşup bir kafa vuruşu yaptı ama, nafile Lucescu 56. dakikada İlhan'ın yerine Sergen'i, Tümer'in yerine Ahmed Hassan'ı aldı. Ancak değişen bir şey yoktu. Sergen'in tek frikik atışı dışında rakip kaleye etkili bir atağını göremedik. Giunti'nin yerine oyuna alınan Sinan Kaloğlu da etkili olamadı. Şimdi açık ve seçik şunu söyleyelim. Forvetler o kadar suçlu değil. Savunma ve orta alanın yeterince besleyemediği, adam eksilterek pozisyon hazırlayamadığı bir baskı ortamında fazlasını beklemek haksızlık olurdu. Rakibinden daha çok korner kullanan Beşiktaş bunları da değerlendiremedi. Bizce Malatyaspor maçında ortaya çıkan yüksek top zaafları Lucescu tarafından iyi değerlendirilmeli, Emre Aşık kadroda olmalıydı. Beşiktaş ilk golü kornerden gelen topa savunmacı Stam'ın vurduğu kafadan yedi. İkinci gol ise baskıya soğukkanlılıkla dayanan Lazio'nun çabuk ve organize atakla Beşiktaş savunmasına yaptığı baskından doğdu. 
   Lucescu, sezonun açılışından son transfer gününe kadar İlhan Mansız'a sonsuz krediler açıp yabancı golcü arayışını engelledi. Yöneticilerin kararını değiştirdi. Şimdi en azından bu tercihini yeniden sorgulamalı ve hesabını yapmalıdır. Yine de karamsar olmaya gerek yok. Kötü bir başlangıç yaptılar, ama mutlu sona ulaşabilmek için daha beş maç var. Biliyorsunuz, futbolda sürprizler de gökteki yıldızlar kadar. 
   
      
   
</TEXT>
</DOC>
