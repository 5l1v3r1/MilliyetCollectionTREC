<DOC>
<DOCNO> 188414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/dunya/adun.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kuzey'den geçirmeyiz' 
</HEADLINE>
<TEXT>

   ABD'nin Türkleri çağırarak kendi kalesine gol attığını savunan K. Irak'taki Kürt özerk yönetimi Başbakanı Necirvan Barzani, 'Türklerin Kürdistan'dan geçmesine kesinlikle karşı çıkacağız' dedi 
      DIŞ HABERLER SERVİSİ 

   
   Merkezi Erbil'de bulunan Kuzey Irak Kürt oluşumunun Başbakanı Necirvan Barzani, İngiliz "The Guardian" gazetesine yaptığı açıklamalarda, Türk askerinin Irak'a gelmesi durumunda, Kürt bölgesinden geçmesine kesin olarak karşı çıkacaklarını söyledi. 
   Necirvan Barzani, "Eğer ABD, Türklerin gelmesi konusunda ısrarcı olursa, o zaman, onların Kürt bölgesinden geçmesine kesinlikle izin vermeyiz" dedi. ABD'nin Türk askerlerini Irak'a çağırmasını eleştiren Kürt yetkili, Bush yönetiminin bu tavrıyla, ABD'ye minnettarlık duyan Kürt halkının duygularını gereksiz bir şekilde rencide ederek kendi kalesine gol attığını öne sürdü. 
   Türklere Irak'ın merkez ve güney kesimlerindeki Sünni ve Şii Arapların da karşı olduğunu iddia eden Necirvan Barzani, "Türklerin veya başka bir komşu ülkenin Irak'taki varlıkları yalnızca istikrarsızlığı körükler" diye konuştu. 
   
   'Şiddetli itiraz' iddiası 
   Necirvan Barzani, ABD'ye yönelik eleştirilerini sürdürerek, "Önümüzde duran sorun, 'ABD, Irak halkının, geçici yönetim konseyinin ve siyasi partilerin iradesine ve dileklerine ne kadar saygı duyuyor ' sorusudur" şeklinde konuştu. 
   Gazete, Türk askerinin Irak'a gelmesine öteki bölgelerde de şiddetli itirazlar olduğunu ileri sürdü. Felluce Belediye Başkanı Fevzi Şafi'nin açıklamalarını örnek gösteren Guardian, Şafi'nin Türklerin Irak'a gelmesinin Irak halkı tarafından "ABD, bizi cezalandırıyor" şeklinde algılanacağını iddia ettiğini belirtti. Gazeteye göre Şafi, "Türk askerinin Irak'a gelmesi Ankara'nın eline, eski projelerini canlandırmak ve Irak'ın içişlerine karışmak için bir koz verecek" dedi. 
   
   
   
</TEXT>
</DOC>
