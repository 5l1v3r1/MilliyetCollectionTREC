<DOC>
<DOCNO> 193865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur33.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye'de 2.5 milyon paket kaçak sigara ele geçirildi 
</HEADLINE>
<TEXT>

     Ümraniye'de, kaçak olarak Türkiye'ye getirilerek piyasaya sürülmek istenen 2.5 milyon paket sigara ele geçirildi. 
     Mali Şube Müdürlüğü'nden alınan bilgiye göre, bir ihbarı değerlendiren polis ekipleri, bazı kişilerin kaçak olarak yurtdışından getirdikleri sigaraları piyasaya sürmek istediklerini belirledi. 
     Takibe alınan kişilere yönelik, Ümraniye Gümrüğü'nde düzenlenen operasyonda, 3 konteyner dolusu, çeşitli markalarda 2 milyon 500 bin paket kaçak sigara ele geçirildi. 
     Olayla ilgili, 2 TIR sürücüsü ile bu sigaraları konteynerlerden boşaltan 6 hamal gözaltına alındı. 
     Ele geçirilen sigaraların kaçak olarak gemilerle önce Haydarpaşa Limanı'na, sonra da Ümraniye Gümrüğü'ne getirilerek piyasaya sürülmek istendiği belirlendi. 
     Yetkililer, mal sahibi 1 kişinin arandığını ve soruşturmanın sürdürüldüğünü kaydetti. 
     
</TEXT>
</DOC>
