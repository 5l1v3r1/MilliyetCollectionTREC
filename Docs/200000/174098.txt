<DOC>
<DOCNO> 174098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/ekonomi/eko01.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
CEO'lara 'Ben de bu yollardan geçtim' mektubu 
</HEADLINE>
<TEXT>

   Bakan Babacan, Yatırım Konseyi Zirvesi için dev şirketlerin CEO'larına yazdığı mektupta , 'Ben de yatırımcıların karşılaştığı zorlukları yaşadım' dedi 
      SEÇKİN ÜREY Ankara 
   
   Dünyanın en büyük şirketlerinin CEO'larını buluşturacak Yatırım Danışma Konseyi Zirvesi kasım sonu veya aralık başında toplanacak. IMF Başkanı Horst Köhler ve Dünya Bankası Başkanı James Wolfhensohn'un zirveye katılımı kesinleşti. 
   Devlet Bakanı Ali Babacan, 45 şirketin CEO'larına ve Köhler ile Wolfhensohn'a zirveyle ilgili 25 Temmuz'da ön bilgilendirme mektupları gönderdi. Zirvenin kesin tarihi Dünya Bankası ve IMF'den ortaklaşa bildirilecek katılım gününe göre belirlenecek. Ardından resmi davetiyeler CEO'lara gönderilecek. 
   
   İş tarzı değişecek 
   Babacan, CEO'lara gönderdiği mektupta hükümetin Türkiye'de "iş yapılış tarzını" the way business done in Turkey değiştirmekte kararlı olduğunu bildirdi. Kendisininde özel sektörden gelen bir işadamı olduğunu belirten Babacan, "Ben de yatırım yapmak isteyen şirketlerin karşı karşıya kaldıkları sorunları yaşadım. Bürokratik işlemlerin yarattığı zorluklarla karşılaştım" dedi. 
   
   12 yasa kaldı 
   Mektupta Türkiye'de yatırım ortamının iyileştirilmesi yönünde çıkarılan kanunlar hakkında bilgi veren Babacan, CEO'ların zirveye katılarak fikirlerini kendileriyle paylaşmasını istedi. 
   Bu arada hem zirvenin görüşülmesi hem de yatırım ortamıyla ilgili halen çıkmayan kanunların ele alınması için 27 Ağustos'ta Yatırım Ortamının İyileştirilmesi Koordinasyon Kurulu YOİKK toplanacak. Yatırım ortamının iyileştirilmesi için çıkarılmasına karar verilen toplam 21 kanundan bugüne kadar 9'u Meclis'ten geçti. 
   
   IMF'ye, 'Rehberliğe devam edin' çağrısı    Yatırım Danışma Konseyi Zirvesi için Köhler ve Wolfhensohn'a gönderdiği mektuplarda, zirvenin kasım sonu veya aralık başında toplanacağını belirten Babacan, kesin tarihin iki başkanın belirleyeceği katılım tarihine göre kamuoyuna duyurulacağını belirtti. Mektuplarda, "Türkiye'de yatırım ortamının gelişebilmesi için sizin rehberliğinizin devamını diliyoruz" diyen Babacan, yatırım ortamının iyileştirilmesiyle ilgili çeşitli kanunların çıkarılmasına rağmen Türkiye'nin halen yeterli seviyede doğrudan yabancı yatırım çekemediğini kaydetti. 
   
   
</TEXT>
</DOC>
