<DOC>
<DOCNO> 164767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sonspo08.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor 2 oyuncu daha alacak... 
</HEADLINE>
<TEXT>

     Trabzonspor Kulübü Asbaşkanı Erol Tuna, bordo-mavili kulübün bu sezon transferi büyük ölçüde tamamladığını belirtti. 
     Tuna, Güney Koreli oyuncu Lee Eul Yong'un bordo-mavili takımla anlaşmadan ülkesine dönmesinin ardından sol kenar oyuncusu arayışlarına başladıklarını belirterek, şunları söyledi 
     ''Lee ile anlaşacağımızı sanıyorduk. Ondan böyle bir davranış beklemiyorduk. Şimdi bu oyuncunun boşluğunu doldurmaya çalışacağız. Forvette ise Bursasporlu Okan'ın milli takım kampından dönmesini bekliyoruz. Bu futbolcuyla bir görüşme yapacağız. Okan'ın gelişi forvette, Mehmet Yılmaz ve Fatih'i rahatlatacaktır. Kadromuza biri sol kenar diğeri ise forvet olmak üzere 2 oyuncu transferi daha gerçekleştireceğiz. Ancak bu konuda aceleci olmayacağız. Kulübün bünyesine göre oyuncu arayışlarımız sürüyor.'' 
     
     10 TRANSFER 
     Bordo-mavililer, yeni sezon öncesi kadrosuna 10 oyuncu transferi gerçekleştirdi. 
     Karadeniz ekibi, sırasıyla Kocaelispor'dan Emrah Eren, Belçika'nın Antwerp takımından İbrahim Yattara, geçen sezon kiralık olarak forma giyen oyuncusu Mehmet Yılmaz, Gençlerbirliği'nden Hasan Sönmez, Hollanda'nın Twente takımından Van De Paar, Çaykur Rizespor'dan Recep Asil, Göztepe'den Göksel Yaman, Yimpaş Yozgatspor'dan Emre Toraman, Erzurumspor'dan İbrahim Ege ile sözleşme imzalamıştı. 
     Bordo-mavililerin prensipte anlaştığı ve bu akşam Trabzon'a getireceği Belçikalı Karel D'Haene ile de yarın sözleşme imzalaması bekleniyor. 
     
</TEXT>
</DOC>
