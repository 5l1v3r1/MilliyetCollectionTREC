<DOC>
<DOCNO> 196754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/yazar/altan.html </URL>
<DATE> 2003/11/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bilimsel realizme nanik yapa yapa... 
</HEADLINE>
<TEXT>

   
   Bayram yaklaşıyor ya nereden nereye, aklıma Cenap Şahabettin'in 80 - 90 yıl önce yazmış olduğu "Bayram" şiirinden, bir iki dize geldi 
   
   "...herkes eder hanesine şitap, koşarak gider evine doğru 
   Gideyim ben de, beni de çünkü bekler bir soğuk uzlet yalnızlık ile bir de kara kaplı kitap" 
   
   Bizde gerek halk şiiri, gerek divan şiiri, gerek daha sonraki dönemlerin şiiri, hep yalnızlıktan ve çaresizlikten yakınma üstüne... 
   İşte bu da Fuzuli'den 
   
   "Ne yanar kimse bana ateş - i dilden özge kendi ateşimden başka 
   Ne açar kimse kapım, bad - ı sebadan gayrı sabah rüzgarından başka 
   
   Böyle daha kimbilir kaç yüz bin şiir... 
   
   Kitlelerle bireylerden yansıyan, yalnızlık ve çaresizlik sızlanmaları yanında bir de dış dünyaya karşı babalanma geleneği var bizim politik söylemlerde... 
   İnsanın söylemeye dili pek varmıyor ama, psiko - sosyolojik açıdan bakıldığında, tam bir ortaçağ tablosu... 
   
   Bilimsel bir realizm ise, özellikle iktidar sahibi politikacıların da hoşuna gitmiyor, üst düzey bürokratların da... 
   Çünkü bilimsel bir realizm, ekonomik tablodaki çapaçullukla yamukluğu ve "yağma Hasan'ın böreği" savurganlığını çıkarıyor ortaya. 
   Şu son kanlı cinayet depremleri, yeniden gündeme İstanbul'un bir başka gerçeğini getirdi 15 milyonluk megapolün, sağlık örgütlenmesi açısından ne kadar cicoz olduğunu... 
   Hastaneler, 300'ü aşkın yaralı karşısında hemen felç oldular. Ambulanslar da yetersiz kaldı kan bulma işlemleri de... 
   
   Kara ağızlı olmayı istemeyiz ama, en geç 20 yıla kadar gerçekleşeceğine kesin gözüyle bakılan, en az 7 şiddetindeki bir İstanbul depreminde yine en az 50 bin kişinin hayatını kaybedeceği öngörülüyor yaralı sayısı da kimbilir kaç yüz bini bulacak 
   Üstünden 4 yıl geçtiği halde, İzmit depremzedelerinin önemli bir bölümü, derme çatma prefabrike evlerde zar zor yaşamaya çalışıyorlar... 
   Ve bir de, bir İstanbul depremi yaşandığında... 
   
   Şimdi gelelim siyasal alandaki babalanmalara... 
   Avrupa Konseyi AİHM'nin, Kıbrıslı Rum Titiana Loizidu'ya ödenmesine karar verdiği 1 milyon dolarlık tazminat hakkında, Türkiye'ye ciddi bir uyarıda bulundu 
   - Size bir hafta mühlet 19 Kasım'a kadar, Loizidu'ya karşı mahkum olduğunuz 1 milyon dolarlık tazminatı ödeyiniz. 
   
   Ankara biliyor ki, bu tazminatı hemen ödediğinde, 3500 Kıbrıslı Rum daha sıraya girecek... Böylece toplamı 20 milyar doları bulan bir tazminatı ödemeye mahkum olacak Türkiye... 
   O nedenle de, karşılıklı bir anlaşmayla daha ılımlı bir çözümün yollarını arıyoruz. 
   Ancak Avrupa Konseyi'nin verdiği mühlet de bitti. 
   
   İster istemez iş, yine babalanmaya kaldı 
   - Verilen mühletin bitmesinden bir şey çıkmaz... O tazminatı ancak karşılıklı bir anlaşmaya varırsak, öderiz... Ellerinden geleni artlarına koymasınlar... 
   Hem Avrupa Konseyi üyesi olmak, hem de Avrupa Konseyi İnsan Hakları Mahkemesi'nin verdiği karara omuz silkmek ayrıca Avrupa Konseyi'nin verdiği bir haftalık mühleti de iplememek... 
   Ve ayrıca bir de, yana yakıla AB üyeliği için gerekli müzakerelerin başlamasını beklemek... 
   Birleşmiş Milletler raporuna göre de, "yaşam kalitesi" açısından 175 ülke arasında, 96. sıraya düşmek... 
   
   Sonra da, bitip tükenmeyen bir yalnızlık ve sızlanma edebiyatı... 
   "Ayranı yok içmeye, tahtırevanla gider şey etmeye" diye de bir atasözümüz var ama bir başka atasözümüz daha var "inadım inat, kıçım iki kanat"... 
   Bilimsel realizmin ise saptadığı evrensel yasa şu 
   - Sen olayların üstesinden gelemezsen, olaylar senin üstenden gelir... 
   
      
   
</TEXT>
</DOC>
