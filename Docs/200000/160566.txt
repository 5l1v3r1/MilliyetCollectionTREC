<DOC>
<DOCNO> 160566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/soneko47.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı ve Kredi Bankası'nın Mayıs ayı enflasyon tahmini yüzde 0.9 
</HEADLINE>
<TEXT>

     Yapı ve Kredi Bankası, yarın açıklanacak Mayıs ayı tüketici fiyatlarındaki artışı yüzde 0.9 olarak tahmin ediyor. 
     Yapı Kredi Kurumsal ve Ekonomik Araştırmalar Yönetimi tarafından hazırlanan ''Haftalık Görünüm'' raporunda, özel imalat sanayii fiyatlarındaki artış ise yüzde 0.5 olarak öngörüldü. 
     Raporda, ikinci el bono ve tahvil piyasasında faizlerin haftaya yaklaşık bir puanlık yükselişle başladığı belirtilerek, şu değerlendirmelerde bulunuldu 
     ''5. Gözden Geçirme görüşmeleri için Türkiye'de bulunan IMF heyetinin ziyaretinin sona ermesinin ardından piyasalar, Merkez Bankası'nın gecelik faizler konusunda alacağı karara odaklanmıştır. Piyasalarda, Merkez Bankası'nın Mayıs ayı enflasyon verilerinin ya da Haziran ayı beklenti anketinin ilk dönem sonuçlarının ardından gecelik faizleri düşüreceği beklentisi hakimdir. Dolayısıyla, faizlerin yönünün bu beklentinin gerçekleşip gerçekleşmemesine bağlı olarak belirleneceği düşünülmektedir. Merkez Bankası'nın enflasyon verilerinin hemen ardından faizleri düşürmemesi durumunda piyasaların beklenti anketine kadar faiz düşüşü beklentisini koruyacağı ve ikinci el piyasa faizlerinin yüzde 47-48 seviyesinde kalacağı tahmin edilmektedir. 
     Merkez Bankası'nın gecelik faizleri düşürmesi durumunda ise bir süredir satın alınan beklentinin gerçekleşmesi ile faizlerde kar satışlarına bağlı bir yükseliş yaşanabileceği düşünülmektedir. Ancak, bu yükselişin sınırlı kalacağı tahmin edilmekte ve olumsuz bir gelişme olmadığı sürece bono ve tahvil faizlerinin gecelik faizlerin bileşik seviyesinin üzerine çıkması beklenmemektedir.'' Raporda ayrıca, yarın yapılacak 5 Kasım tarihli bono ihalesinde yıllık bileşik faizin yüzde 45-46 seviyesinde oluşmasının beklendiği de bildirildi. 
     
</TEXT>
</DOC>
