<DOC>
<DOCNO> 188213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/ekonomi/eko01.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Global'e manipülasyon davası 
</HEADLINE>
<TEXT>

   Global Menkul'ün 5 yöneticisi Menderes Tekstil'de yatırımcıların kazancını etkileyecek şekilde yanlış ve yanıltıcı bilgi verdiği için İstanbul 4. Asliye Ceza Mahmekesi'nde yargılanıyor 
   NEZİH GÜROL - ESRA ALUS İstanbul 
   
   ANAP eski Genel Başkanı Mesut Yılmaz'ın kuzeni Mehmet Kutman'ın sahibi olduğu Global Menkul'ün beş yöneticisi, Menderes Tekstil'de manipülasyon iddiasıyla yargılanıyor. 
   Sermaye Piyasası Kurulu'nun SPK suç duyurusu üzerine Global Menkul eski Genel Müdürü Ian Connor, Hukuk Müşaviri Mert Engindeniz, Kurumsal Finansman Müdür Yardımcısı Değer Şahbaz, Kurumsal Finansman Direktörü Mehmet Sağıroğlu ile Operasyon ve Finansman Direktörü Angela Benbasa hakkında 5 yıla kadar hapis, 10 - 25 milyar arası ağır para cezası istemiyle dava açıldı. İstanbul 4. Asliye Ceza Mahkemesi'ndeki davada, manipülasyonun Menderes Tekstil'in 20-21 Ekim 2000'de hisselerin halka arzında yapıldığı iddia edildi. 
   
   Şirket sahibi aldırdı iddiası 
   İddianameye dayanak olan suç duyusunda, halka arz edilen hisselerin yüzde 15'inin 65 bin 103 lot satılmadığı halde, tüm hisse senetlerinin satılmış gibi gösterildiği, sanıkların satılamayan senetlerini yasaya aykırı şekilde toplam 13 kişi üzerinden Menderes Tekstil şirketinin yöneticilerine satın aldırdığı öne sürüldü. Suç duyurusunda sanıkların, yalan, yanlış ve yanıltıcı işlemlerle yasalara aykırı davrandığı kaydedildi. 
   Bu arada geçtiğimiz günlerde davanın ilk duruşmasına katılan sanıklar suçlamayı kabul etmedi. 
   
   Talep faksları şirketten çekilmiş    Araştırmada yüksek bireysel yatırımcılar listesindeki dört kişinin talep formlarını Menderes Tekstil'e ait fakstan gönderdikleri ortaya çıktı. Hisse sahibi gözüken 13 kişi, bu olaylardan yarar sağlamadıklarını belirttikleri ifadelerinde, "Senet bedellerini Menderes Tekstil Yönetim Kurulu Başkanı Osman Akça'nın karşıladığını, kendilerinin sadece gerekli belgelere imza attıklarını, senetlerin bir kısmının Akça'nın sağlığında bir kısmının da ölümünden sonra satıldığını" söyledi. 
   
   
</TEXT>
</DOC>
