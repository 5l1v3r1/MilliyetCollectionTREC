<DOC>
<DOCNO> 153545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo18.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da mutlak hedef UEFA... 
</HEADLINE>
<TEXT>

     Ligde İstanbulspor'u yenerek 4. sıraya yükselen Gaziantepspor'da hedef mutlaka UEFA Kupası'na katılabilmek. Son haftalarda alınan başarılı sonuçlar, yönetim, teknik heyet, futbolcular ve taraftarları UEFA Kupası'na katılmak için daha da umutlandırdı. 
     Gaziantepspor Kulübü Basın Sözcüsü Kamil Gereççi, Kocaelispor ve İstanbulspor galibiyetleriyle UEFA Kupası hedeflerine çok yaklaştıklarını söyledi. 
     Gaziantepspor'un şu anda 4. sırada bulunduğunu ifade eden Gereççi, ''Amacımız, bulunduğumuz sıralamadaki yerimizi korumak. Ligin bitmesine 5 maç kaldı. Tüm maçlara iyi hazırlanıp galibiyet için sahaya çıkacağız. Hedefimize ulaşabilmek için iyi bir konumda bulunuyoruz. Bunu gerçekleştirmek için sezon sonuna kadar mücadelemiz devam edecek'' dedi. 
     Deplasmanda yapacacakları Diyarbakırspor maçına da mutlak galibiyet için hazırlandıklarını ifade eden Gereççi, şöyle konuştu 
     ''Hedefimize ulaşabilmek için bu hafta deplasmanda çok önemli bir sınav daha vereceğiz. Futbolcularımız, bu maça çok iyi hazırlanıyor. Tüm hesaplarımız galibiyete yönelik. Gaziantepspor, aldığı başarılı sonuçlarla iyi bir hava yakaladı. Takımda moraller çok iyi. Diyarbakırspor maçı hazırlıkları, iyi bir havada sürüyor. Futbolcular, hırslı ve istekli çalışıyor. Ayrıca, deplasman korkumuz da yok. Son haftalardaki başarılı çıkışımızı devam ettirmek için Diyarbakırspor'u yenmek istiyoruz. Başka bir sonucu düşünmek dahi istemiyorum.'' 
     
     PASCAL NOUMA 
     Gereççi, ligde şampiyonluk mücadelesi veren Beşiktaş'ın, disiplinsiz hareketlerle spor kamuoyunun tepkisini çeken Pascal Nouma konusunda çok başarılı bir sınav verdiğine dikkati çekerek, şöyle konuştu 
     ''Fenerbahçe maçında seyirciye karşı, hiç de hoş olmayan bir hareket yapan Pascal Nouma, Beşiktaş yönetimi tarafından ağır bir şekilde cezalandırıldı. Şu anda lider durumda bulunan ve şampiyonluk mücadelesi veren Beşiktaş'ta, kulüp yönetiminin, şampiyonluğunu dahi riske atarak, fair-play adına göstermiş olduğu bu tepki, Türk futbolu adına çok olumlu bir gelişme.'' 
     




</TEXT>
</DOC>
