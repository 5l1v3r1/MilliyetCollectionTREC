<DOC>
<DOCNO> 173141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/yasam/yas04.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölümü sevdiğinin elinden oldu 
</HEADLINE>
<TEXT>

   Aktris Marie Trintignant yaşama veda etti onu döverek öldüren Noir Desir'in solisti Cantat ise 'ruhsal bozulma' tanısıyla hastanede 
      DIŞ HABERLER SERVİSİ 
   
   Fransız rock grubu Noir Desir'in Kara Arzu solisti Bertrand Cantat'ın aşırı alkollü olduğu sırada öldüresiye dövdüğü sevgilisi Marie Trintignant, yaşama veda etti. 
   'Colette' adlı filmin çekimleri için haziran başından bu yana Litvanya'nın başkenti Vilnius'ta olan 41 yaşındaki Trintignant, geçtiğimiz pazar günü 39 yaşındaki sevgilisi tarafından komaya sokulmuş ve doktorlar, 'son bir umut' olarak gerçekleştirdikleri beyin ameliyatının ardından aktrisin hayatından ümidi kesmişti. 
   
   Cezaevi hastanesinde 
   Falcon tipi ambulans uçakla önceki gün Fransa'nın başkenti Paris'e götürülerek Neuilly-sur-Seine'deki Hartmann Hastanesi'ne kaldırılan oyuncunun dün beyin ödemi sonucu öldüğü açıklandı. 
   Türkiye'de de geçtiğimiz yıl bir konser veren Noir Desir grubunun solisti olan Cantat, olaydan sonra Vilnius'ta gözaltına alınmış ve 14 Ağustos'a kadar gözetim altında tutulacağı açıklanmıştı. 
   Cantat'nın bulunduğu Lukiskiu Cezaevi'nin Müdürü Rimantas Gagys, dün yaptığı açıklamada, "Bertrand Cantat, ruhsal durumunda bozulma nedeniyle cezaevi hastanesine kaldırıldı" dedi. 
   
   
</TEXT>
</DOC>
