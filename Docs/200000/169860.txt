<DOC>
<DOCNO> 169860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur32.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Minareyi çalanlar kılıfını iyi hazırlamışlar" 
</HEADLINE>
<TEXT>

     Başbakan Recep Tayyip Erdoğan, yolsuzlukların, hortumlamaların damarına girdiklerini, 10 kuruşluk işin 100 kuruşa yapıldığını ifade ederek, ''Minareyi çalanlar kılıfını iyi hazırlamışlar. Hortumlarla bu duruma geldik'' dedi. 
     Erdoğan, 2 Mart Spor Salonu'nda partisinin il kongresine katılarak, partililere hitap etti. 
     Erdoğan, Türkiye'nin kuzeyini, güneyini, doğusunu, batısını kalkındırmak ve yeniden yapılandırmak için ellerinden gelen tüm gayreti sarfettiklerini, ancak bunu da imkanlar ölçüsünde yapabileceklerini söyledi. Türkiye'nin sadece bu yıl 73 milyar dolar borç faizi ödeyeceğini kaydeden Erdoğan, bu duruma bugüne kadar yapılan 'hortumlamalarla'' gelindiğini ifade etti. Erdoğan, ''minareyi çalanların kılıfını hazırladığını'' kaydederek, 10 kuruşa yapılması gereken işin bugüne kadar 100 kuruşa yapıldığını anlattı. 
     Başbakan Erdoğan, yapılan yolsuzlukların üzerine gittiklerini, hepsini ortaya çıkaracaklarını dile getirerek, sadece 3 Kasım'dan sonra yolsuzlukların olmadığı bir Türkiye'nin olması durumunda bile Türkiye'nin ayakta kalacağını, o güce sahip olduğunu ifade etti. 
     Artık yetimin hakkının yenmediği bir hükümetin işbaşında olduğunu belirten Erdoğan, hükümetin icraatlarını anlattı. Maddi gücü kısıtlı 10 bin öğrencinin devlet tarafından özel okullarda okutulması için başlattıkları proje hakkında bilgi veren Erdoğan, buna benzer projeler için kaynağın nereden bulunduğu sorusunun sıkça yönetildiğini anımsattı. Erdoğan, ''Kaynak, hortumcular'' dedi. 
     
     ''HACI AHMET KAPTAN'IN OĞLU, TAYYİP...'' 
     Kaynakların artık hortumculara gitmediğini ifade eden Erdoğan, kendisinin de hep su satarak, simit satarak okuduğunu, ama hiçbir zaman onurunu ezdirmediğini ifade etti. Erdoğan, ''Ben Hacı Ahmet Kaptan'ın oğlu Tayyip. Hiçbir zaman ezilmedim, onurumu ezdirmedim. Babam o cesareti verdi'' diye konuştu. 
     İşsizlik sorununa da değinen Başbakan, devlet kapısının da istihdam kapısı olmaktan çıkarılacağını dile getirdi. 
     İşadamlarının yatırımlarını artırmaları için önlerini açacak girişimlerde bulunduklarını, bunun da işsizlere iş kapısı anlamına geldiğini anlatan Erdoğan, kişi başına geliri 1500 doların altında bölgelere yönelik kalkınmayı teşvik edecek tedbirler alındığını söyledi. 
     Terörün yoksulluk ile birlikte büyüdüğünü ifade eden Erdoğan, ''Nerede yolsuzluk olursa orada terör oluşur'' diye konuştu. 
     
     ''İDEOLOJİNİN DELİ GÖMLEĞİ...'' 
     Başbakan Recep Tayyip Erdoğan, yeni dönemde hazırlanacak YÖK Yasası'na da değinerek, artık ''10 öğrenciden birinin üniversiteye girdiği'' bir anlayışı değil daha çoğunun üniversiteye girdiği bir anlayışı hazırlamaya çalıştıklarını bildirdi. Erdoğan, ''Ne ile Modern teknoloji, bilişim ile. Siyaset bu noktada ne gerekiyorsa onu yapacaktır. İdeolojinin o deli gömleğinden sıyrılmış bir nesil yetişsin istiyoruz. Bunun için de çalışmalarımızı sürdürüyoruz'' diye konuştu. 
     
     ''OLMAYAN ŞEY VERİLMEZ'' 
     Konuşmasında, kamu toplu iş sözleşmeleri konusuna da işaret eden Erdoğan, sendikaların zam taleplerine ilişkin değerlendirmelerde bulundu. Erdoğan, ellerindeki güç ve imkanlarla hareket ettiklerini belirtti. 
     ''Gücümüz neyi yetiyorsa onu yapacağız. Olmayan şey verilmez. Varsa verirsin'' diye konuşan Erdoğan, milletvekillerinin aldığı maaşların hep tartışıldığını söyledi. İktidara geldikten sonra milletvekillerinden lojmanlarda oturmamalarını istediğini anlatan Erdoğan, düşük maaşlı memurlara yüksek, yüksek maaşlı memurlara düşük zam yaptıklarını kaydetti. 
     Ortada bir tas çorba varsa bunu adil şekilde paylaşacaklarını, ama daha fazlasının istenmesinin adil olmayacağını kaydeden Başbakan, vatandaşların ezilmesini istemelerinin sözkonusu bile olamayacağını belirti. 
     Erdoğan, gelecek yıl yapılacak yerel seçimlere kısa bir süre kaldığını da ifade ederek, partililerden çok çalışmalarını istedi. 
     Erdoğan, daha sonra, karayoluyla Trabzon'a hareket etti. 
     
</TEXT>
</DOC>
