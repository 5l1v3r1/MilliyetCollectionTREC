<DOC>
<DOCNO> 185162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur06.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasta çocuklara "çizgi film" 
</HEADLINE>
<TEXT>

     Trakya Üniversitesi T.Ü. Tıp Fakültesi bünyesinde hizmet veren Hastane Okulu'nda, tedavi gören çocukların eğitimi için VCD ile televizyona gereksinim olduğu belirtildi. 
     Hastane Okulu Müdürü Kaya Şirin, hastanedeki çocukların eğitimden uzak kalmamaları için, kurum içinde okul hizmeti verdiklerini söyledi. Sınıfta eğitim gören çocukların sayısının aylara göre değiştiğini ifade eden Şirin, ortalama 18 olan öğrenci sayısının, kimi zaman 30'lara çıktığını söyledi. 
     2001 yılında faaliyete başlayan okulda karma ilköğretim düzeyinde eğitim verdiklerini bildiren Şirin, şunları kaydetti 
     ''Okulda kullanılan kırtasiye malzemeleri ve kitaplar Milli Eğitim İl Müdürlüğü tarafından sağlanıyor. Okulda bir öğretmen hizmet veriyor. Milli Eğitim Müdürlüğü müfredatı doğrultusunda çalışmalar sürdürülüyor. Okulda eğitim alan çocuklara daha faydalı olmak için bir VCD ile televizyona gereksinim duyuyoruz. VCD olması halinde hastanedeki çocuklara çizgi film ya da eğitici programlar izletebiliriz.'' Okuldaki tahta üzerinde öğrencilere ders anlattıklarını ancak, görsel yönden de eğitime ihtiyaç duyulduğunu anlatan Şirin, VCD olması halinde daha başarılı olacaklarına inandıklarını söyledi. 
     
</TEXT>
</DOC>
