<DOC>
<DOCNO> 179862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur38.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas olayları hükümlüleri 25 Eylül'de yargılanacak 
</HEADLINE>
<TEXT>

     Topluma Kazandırma Yasası'ndan yararlanmak için başvuran Sivas olayları davası hükümlülerinden 49 kişi için 25 Eylül tarihi duruşma günü olarak belirlendi. 
     Sivas'ta, 2 Temmuz 1993'te meydana gelen ve 37 kişinin ölümüyle sonuçlanan olaylardan sonra açılan davada çeşitli mahkumiyet cezalarına çarptırılan 6'sı gıyabi tutuklu 49 kişi, Topluma Kazandırma Yasası'ndan yararlanmak için Ankara 1 No'lu DGM'ye başvuruda bulundu. 
     Başvuruları değerlendiren 1 No'lu DGM, 48 kişi yönünden tensip tutanağını hazırladı. Mahkeme, tensip tutanağını hazırladıktan sonra da 1 kişinin başvuruda bulunduğu öğrenildi. 
     Duruşma günü olarak 25 Eylül 2003 tarihini belirleyen Mahkeme, Topluma Kazandırma Yasası'ndan yararlanmak için başvuran hükümlülerinin bulundukları cezaevlerinin olduğu yerlerdeki ağır ve asliye ceza mahkemelerine, ''işlenen suçlar hakkında açıklayıcı bilgilerinin tespiti'' için talimat yazılmasına karar verdi. 
     Gıyabi tutuklu 6 kişiden yurtdışında olan 5'inin Türkiye'ye dönüşlerinin beklenmesine karar veren 1 No'lu DGM, hükümlülerin ifadeleri değerlendirildikten sonra, Topluma Kazandırma Yasası'ndan yararlanıp yararlanmayacakları konusunda İçişleri Bakanlığı'ndan görüş sorulmasını kararlaştırdı. 
     
     ''BAŞVURULAR HUKUKİ DEĞİL'' 
     Başvuruları değerlendiren müdahil avukatlarından Şenal Sarıhan, Topluma Kazandırma Yasası'nın amaç kısmında, ''terör örgütleri mensuplarının bu yasadan yararlanacaklarının'' ifade edildiğini belirterek, böylece yasanın yararlanacakları sınırlandırdığını kaydetti. Sarıhan, şöyle konuştu 
     ''Yasada asıl aranan terör örgütü üyesi olmaktır. Müdahil taraf, davanın başından itibaren, Sivas olaylarının örgütlü bir eylem olduğu konusunda ısrarcı olmuş, ancak sanıklar ve avukatları bu iddiayı reddetmiş, mahkemede bir örgüt saptamasında bulunmamıştır. Sivas davası gerekçeli kararında da hükümlülere yönelik olarak örgüt üyesi kabulü yoktur. 
     Sivas davası hükümlüleri, TCK'nın 146. maddesinin bir terör suçu olduğunu, bu sebeple de kendilerinin yasa kapsamına girdikleri iddiasındadırlar. Oysa Terörle Mücadele Yasası, terör suçunu tanımlamaktadır. Terör suçu ile terör örgütü üyesi olmak iki ayrı hukuki durumdur. Bu yanı ile sanıkların yasadan yararlanmaları mümkün değildir. Başvurular hukuka uygun değildir.'' 
     
</TEXT>
</DOC>
