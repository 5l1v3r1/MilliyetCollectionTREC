<DOC>
<DOCNO> 189788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/spor/spo04.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'a serum 0-1 
</HEADLINE>
<TEXT>

   Bordo-Mavili ekip, Denizli'yi Romaschenko'nun penaltısıyla yıktı, Villarreal yenilgisinin yarasını sardı. Ev sahibi, oyunun son bölümünde kalesinde devleşen Petkoviç'e takıldı 
      
   UEFA Kupası'ndaki Villarreal şoku nedeniyle sıkıntılı günler yaşayan Trabzonspor, Denizli deplasmanında moral buldu. Maçın ilk yarısındaki baskı gol getirmezken, 56'da iki savunma oyuncusunu geçerek, kaleci ile karşı karşıya kalan Gökdeniz, Süleymanou tarafından yere düşürülünce hakem penaltıyı gösterdi. Atışı kullanan Romaschenko ağları havalandırdı. Denizli, golden sonra yüklenmesine rağmen Petkovic'i geçemedi. 85'te Hüseyin kırmızı kart gördü. 
   
   Aybaba Bedel ödüyorum    TRABZONSPOR'UN teknik patronu, ihtiyaçları olan bir galibiyet aldıklarını belirtti, "Böylece son günlerde garip bir şekil almaya başlayan şahsıma karşı eleştirilere, futbolcularım da sahada en iyi cevabı verdi" dedi. Samet Aybaba, neden eleştirildiği sorusuna ise, "Türkiye'de başarılı olmanın bir bedeli var. Ben de bunu ödüyorum" yanıtını verdi. 
   GEÇEN hafta 10 milyon dolar bağışlayacağını belirterek, başkan adayı olan Mahmut Koto dün yarıştan çekildiğini açıkladı. Diğer aday Afacan Yılmaz Ergün de hafta içinde adaylıktan çekilebileceğinin sinyallerini verdi. Denizli'nin hocası Giray Bulak, "Daha maçın başında hakemlerin tavrından karşılaşmayı kaybedeceklerini anladım" yorumunu yaptı. 
   
   
</TEXT>
</DOC>
