<DOC>
<DOCNO> 166063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sontur06.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Anız yakarken demiryolu tahtalarını tutuşturdu 
</HEADLINE>
<TEXT>

     İzmir'in Torbalı İlçesi Yazıbaşı Beldesi'nde, bir kişi, tarlasında anızları yakarken yakındaki tren yolunun tahtalarına zarar verdi. 
     Alınan bilgiye göre, devriye görevi yapan İlçe Jandarma Komutanlığı ekipleri, İlter Ö'nün tarlasındaki anız yangınının demiryoluna kadar uzandığını ve rayları tutan tahtaları tutuşturduğunu farketti. 
     İtfaiyenin müdahalesiyle yangın söndürülürken, rayları tutan tahtaların 113'ünün kısmen yandığı bildirildi. 
     Jandarmanın geldiğini görünce kaçmak isteyen ancak yakalanarak gözaltına alınan İlter Ö'nün, Torbalı Adliyesi'ne sevk edileceği bildirildi. 
     Öte yandan, orman yangınlarına neden olduğu için yasaklanan anız yakmaya karşı, devriyelerle denetim yapan jandarma ekipleri, Torbalı İlçesi Pancar ve Yazıbaşı Beldeleri'nde Musa G, Bekin Y, Hasan T, Nebi S. ve Dilaver Y'yi, anızları tutuşturarak ''Hükümet emirlerine muhalefet'' ettikleri gerekçesiyle gözaltına aldı. 
     
</TEXT>
</DOC>
