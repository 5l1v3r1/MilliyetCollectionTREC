<DOC>
<DOCNO> 177827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/soneko04.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslar, Gazprom için tekrar geliyor... 
</HEADLINE>
<TEXT>

     Rus Gazprom yetkilileri, doğalgaz fiyatlandırması konusunda görüşmelerde bulunmak üzere 26 Ağustos'ta bir kez daha Ankara'ya geliyor. 
     Botaş ile Rus Gazprom şirketi arasında fiyat anlaşmazlığı sonucu tahkime kadar giden ilişkiler, önceki hafta anlaşma zemininin oluşması ve tahkimin dondurulmasıyla yumuşarken, hafta içinde yapılacak görüşmelerin olumlu geçmesi bekleniyor. 
     Rus gaz şirketi Gazexport'un Mavi Akım Anlaşması'nda fiyat oluşum formülünün yanlış yazıldığını öne sürerek Botaş'tan yüksek fiyattan gaz almasını istemesi üzerine çıkan anlaşmazlığın, önümüzdeki hafta Salı günü yeniden başlayacak görüşmeler sürecinde çözümlenmesi bekleniyor. 
     Gazprom şirketi, diğer bütün anlaşmalardaki formülün aynı olduğunu, yalnız bu anlaşmada formülün farklı olduğunu belirterek, bunun bir yazım hatası olduğunu ve diğerleriyle aynı olması gerektiğini öne sürüyor. 
     Botaş'ın savı ise formülün mantıksız sonuçlar vermemesi noktasında hareketle, uluslararası fiyatlar aşırı yükseldiğinde, daha düşük fiyat oluşumuyla Botaş'ın aşırı etkilenmemesini sağlıyor. 
     Öte yandan uluslararası fiyatların dibe vurduğu zamanlarda ise fiyatları biraz daha yüksek tutarak yatırımcıyı koruyan formül, Botaş'a göre oldukça mantıklı. 
     Gazprom'un iddia ettiği gibi formülün değişmesi durumunda, Türkiye'ye milyarlarca doları bulan ek bir fatura çıkması gündeme gelirken, geçtiğimiz günlerde, tahkim sürecinin dondurulması, Bulgaristan üzerinden iki ayrı hattan ve Mavi Akım Projesinden olmak üzere üç ayrı anlaşmada, Avrupa ülkelerinin ortalama gaz alım fiyatı dikkate alınarak belirlenecek ''tek fiyat'' üzerinden tadilat yapılması hususlarında mutabakat sağlanmıştı. 
     Anlaşmaların tadili sonucu, Türkiye'nin 25 yılda toplam 17 milyar dolar daha az fatura ödeyeceği ifade edilirken, fiyat artırımı isteyen Gazexport ile hangi noktada uzlaşma sağlanacağı merak edilen konuların başında geliyor. 
     
</TEXT>
</DOC>
