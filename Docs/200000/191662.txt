<DOC>
<DOCNO> 191662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sontur09.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti'den Sezer'e tepki büyüyor... 
</HEADLINE>
<TEXT>

     AK Parti Ağrı Milletvekili Mehmet Melik Özmen, Cumhurbaşkanı Ahmet Necdet Sezer'e, ''Resepsiyonla ilgili tavrınız eğer AK Parti'ye yönelikse, kendi durumunuz tartışmalı hale gelir'' dedi. 
     Özmen, Parlamento'da düzenlediği basın toplantısında, 29 Ekim Cumhuriyet Bayramı resepsiyonu davetiyesi tartışmalarını değerlendirdi. ''Niçin bir Cumhurbaşkanı'na ihtiyaç var '' sorusuna yanıtlar veren Özmen, Cumhurbaşkanı Ahmet Necdet Sezer'e şöyle seslendi 
     ''Sayın Cumhurbaşkanım, sizin kişiliğinizi sevip sevmemek önemli değil. Ben, sizin bulunduğunuz ve milletimin birinci hamisi Atatürk'ün siz ve sizden sonraki cumhurbaşkanlarına miras olan makamınıza sevgi ve saygı duyuyorum. Bu makamın gereği olarak sizden saygı ve hürmetle istirham ediyorum ki halkla buluşup Çankaya'nın kapılarını kadın, erkek, çocuk herkese açıp, coşkulu bayramlar yapınız. Halkın seçtiği ve egemenlik haklarını kullanma görevini verdiği milletvekillerinin eşleri arasında ayırım yaparak Çankaya'yı kapatmayınız. 
     Cumhuriyet gibi hepimizin en üst değerinin bayramında küslükler ve gerginlikler yaratmayınız. 
     Meclis dışındaki siyasi partilerle bağlarınızı kopuk bir şekilde ülkeyi yönetmeyiniz. 
     Meclis resepsiyonlarına katılmayarak milletvekilleriyle irtibatınızı koparmayınız. 
     Yaptığınız icraatlarla ana muhalefet partisini de zor durumda bırakarak özgün muhalefet yapma görevini bozmayınız. CHP gibi halkçı bir partiyi halktan uzaklaştırmayınız. 
     Devletin kurumları arasında ihtilaflarda denge unsuru olmanız gerekirken tam tersine bizzat ihtilaflar oluşturmayınız. 
     Kadınlar arasında başörtülü-başörtüsüz gibi ayırımlar yaparak tarafsızlığınızı zedelemeyiniz. 
     Gerginlikleri ve çatışmaları yok edecek bir yapı yerine olmayan bir gerginliği bizzat siz çıkarmayın. Yönetimde suni kriz çıkarmak suretiyle dış güçlere ülkemiz içinde siyasi ve ekonomik manevra alanı oluşturmayız. 
     Hoşgörüyü, kendi düşüncelerinizin dayatması olarak ortaya koymayınız. 
     Meclis'in verimli çalışmasını ve ülkenin sorunlarına çözüm arayışlarını yavaşlatmayınız.'' 
     
     ''YANILTAN BİLGİ KAYNAKLARINIZ VAR'' 
     Cumhurbaşkanı Sezer'e, ''Resepsiyonla ilgili tavrınız eğer AK Parti'ye yönelikse, kendi durumunuz tartışmalı hale gelir'' diyen Özmen, şöyle devam etti 
     ''Yok eğer sadece başörtülülere yönelikse kendi eşimden biliyorum çünkü eşim başı açık bir hanımdır. Sizi yanıltan bilgi kaynaklarınız var. Bu yanılgı içindeki kaynaklarınızdan aldığınız bilgilerle hareket etmektesiniz. Tamamen yanlış bilgilerle, yanlış karar almaktasınız. İşte o zaman Cumhurbaşkanlığınızı tam tartışmaya açmış oluyorsunuz. Ya önceki kararlarınız da yanlış bilgilerle sizi yanıltan kaynaklardan alınmışsa Bu kararlarınızın tümünün yeniden gözden geçirilmesi sözkonusu olmaktadır. 
     Sayın Cumhurbaşkanım, tarafsızlığınız ortadan kalkmış ve kurucu başkanımızın miras bıraktığı tasarruf kararlarıyla bağlayıcı olan ancak yazılı olmayan görevlerinizi de yapamaz duruma gelmişseniz, ülkenize son bir hizmet yapmanızı sizden düşünmenizi istiyorum.'' 
     
     ''KARARINI GÖZDEN GEÇİRİRSE...'' 
     Özmen, ''Cumhurbaşkanı Sezer'den beklediğiniz son hizmet nedir '' sorusuna, ''Bunu kendisine bırakıyorum. Kendi sorumluluğunun gerektirdiği ve kendisinden sonra da yüzünü ağartan bir karar... Atatürk gibi Cumhurbaşkanlığı yapmasını kimseden beklemiyorum. Ama en az ona yaklaşan bir cumhurbaşkanı olması gerektiğini söylüyorum'' karşılığını verdi. 
     Özmen, resepsiyona katılıp katılmayacağı sorusuna karşılık, eşinin başının örtülü olmadığını belirterek, ancak bunun milletvekillerinin tamamına dönük bir ayrımcılık olarak algıladığını, ''Cumhurbaşkanı'nın kararını gözden geçirip, hanımlardan kibarca davete icabet etmelerini istemesi halinde'' davete katılacağını, aksi taktirde resepsiyona katılmayacağını söyledi. 
     
</TEXT>
</DOC>
