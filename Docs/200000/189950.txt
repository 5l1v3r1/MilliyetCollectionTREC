<DOC>
<DOCNO> 189950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sonspo22.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'dan İlhan'ın açıklamalarına sert tepki 
</HEADLINE>
<TEXT>

     Samsunspor Basın Sözcüsü Ercan İnce, eski Hakem Sadık İlhan'ın bir televizyon kanalında yaptığı açıklamalarla ilgili, ''İlhan'ın beyanatında anlaşılıyor ki Türk futbol dünyası bir takım telkinlerin altında kalıyor'' dedi. 
     Eski hakem Sadık İlhan'ın görev aldığı Samsunspor-Trabzonspor maçında Trabzonspor'un kazanması gerektiği yönünde Merkez Hakem Kurulu MHK Başkanı Bülent Yavuz'un telkin verdiği yönündeki açıklamasını değerlendiren Ercan İnce, Samsunspor olarak bu tür olayları kınadıklarını söyledi. 
     Samsunspor olarak 'fair-play' anlayışını sürdürdüklerini ve haksız puan kayıplarına rağmen seslerini çıkartmadıklarını belirten İnce, şunları kaydetti 
     ''Ancak, Sadık İlhan'ın beyanatından da anlaşılıyor ki Türk futbol dünyası bir takım telkinlerin altında kalıyor. Yaşanmamış bir olayı aktarma ihtimali yoktur. Bizler her zaman centilmence oynayıp kazanmaktan yanayız. Umarım bu ifadeler Türk futbolunun UEFA kritelerine ulaşması için ateşleyici neden olur.'' 
     
</TEXT>
</DOC>
