<DOC>
<DOCNO> 179491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sondun07.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte ABD'li şahinlerden Irak'ta hata itirafları... 
</HEADLINE>
<TEXT>

     Irak'ta savaşın sona erdiğinin ABD tarafından resmen ilan edilmesinden dört ay sonra ülkede çok daha büyük karışıklıkların sürmesi, Başkan George W. Bush yönetiminin kilit isimlerini günah çıkarmaya zorluyor. 
     Aralarında Savunma Bakanı Donald Rumsfeld, yardımcısı Paul Wolfowitz ve Dışişleri Bakan Yardımcısı Richard Armitage'in de yer aldığı isimler, ABD'nin savaşa ilişkin hatalarını açık dille itiraf etmeye başlarken, uzmanlara göre Washington, henüz bu hatalarından ders aldığını ortaya koyacak etkili yeni politikalar uygulamaya başlayamadı. 
     Üst düzey Amerikalı yetkililerin itiraf ettiği en büyük hata, Irak'ta esas savaşın kısa sürmesinin ardından silahlı güçlerin mücadeleyi sürdüreceğinin hesap edilememesi oldu. Wolfowitz, bu konuda, ''Özellikle güvenlik alanında durum, beklediğimizden daha kötü çıktı. Savaştan önce, Irak'ı yönetme adına ülkeyi 35 yıldır kasıp kavuran sadistlerin ve gangsterlerin bu ölçüde savaşmaya devam edeceğini tahayyül bile edebilmemiz çok zordu'' dedi. 
     Wolfowitz, Irak'ın yeniden imarını finanse etmesi umulan petrol gelirlerinin de devam eden gerilla savası ortamında, beklentilerin çok altında kaldığını itiraf etti. 
     Irak için savaş öncesi beklentilerin tutmaması konusunda Armitage de ''Birincisi, Saddam Hüseyin'in 35 yıllık iktidarının Irak halkında ne kadar büyük bir korku ve etki bırakabileceğini tahmin edemedik. İkincisi de Irak'ın bu ölçüde bir suçlu cenneti haline gelebileceği öngörülemedi'' değerlendirmesini yaptı. 
     Rumsfeld ise Irak'ta savaş sonrasında karşılaştıkları direncin boyutunun beklentilerinin ötesinde olduğunu itiraf ederken, ''Şavaş planımız gayet genişti, ancak askeri işlerde her zaman evdeki hesap çarşıya uymaz, planlar gerçeklerle karşılaştığında, yeni durumlara göre ayarlanması gerekir'' diye konuştu. 
     Genelkurmay Başkanı Orgeneral Richard Myers da ''Bu düşman, daha önce çarpıştığımız düşmanlara benzemiyor. Hala çok kurnaz ve kötüler'' yorumunda bulundu. 
     
</TEXT>
</DOC>
