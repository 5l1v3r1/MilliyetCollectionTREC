<DOC>
<DOCNO> 150112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/spor/spo15.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Boksta 10 galibiyet      18. Uluslararası Ahmet Cömert Boks Turnuvası dün start aldı. Ahmet Cömert Spor Salonu'nda başlayan turnuvanın ilk gününde açılış programının ardından mücadelelere geçildi. 23 ülkeden 146 erkek, 68 bayan sporcunun mücadele ettiği turnuvanın ilk turunda ringe çıkan boksörlerimiz 10 galibiyet, 12 mağlubiyet elde etti. Fotoğraf Serkan Hacıoğlu 
     
Amatörlere belediye desteği      İSTANBUL Büyükşehir Belediyesi Başkanı Ali Müfit Gürtuna, "Amatörlere Destek Gecesi" nde belediyenin ildeki 700 amatör kulübe yaklaşık 2,5 trilyon liralık malzeme yardımı yapacağını söyledi. Geceye, amatör kulüp yöneticilerinin yanısıra Fenerbahçe Başkanı Aziz Yıldırım, Galatasaray Başkanı Özhan Canaydın ve Beşiktaş 2. Başkanı Hüsnü Güreli de katıldı. 
     
Ceza yağmuru      PFDK, Kayseri - Rize maçında çıkan olaylarla ilgili dosyayı görüştü. AKP'li milletvekillerinin de dövüldüğü olaylar nedeniyle Kayseri'nin sahasını üç maç kapatan kurul, 2 milyar 500 milyon lira da para cezası kesti. Toplantıda, Diyarbakırspor ve Malatyaspor'a da 1'er milyar lira para cezası verildi. 
     
Güven ödülünü aldı      TÜRKİYE Spor Yazarları Derneği tarafından her yıl geleneksel olarak düzenlenen Yılın Spor Gazeteciliği Ödül töreni, TSYD Levent Tesisleri'nde yapıldı. Özhan Canaydın, Aziz Yıldırım ve Serdar Bilgili'nin yanı sıra bir çok ünlü konuğun katıldığı törende, Serbest Yazı dalında birinci olan arkadaşımız Ercan Güven de ödülünü aldı. Güven'e plaketini Ali Şen verdi. 
     
FIFA'dan şok karar      AZERBAYCAN Milli Takımı, FIFA tarafından tüm uluslararası müsabakalardan men edildi. FIFA'dan yapılan açıklamada, karara gerekçe olarak, "son dönemlerde Azerbaycan Hükümeti'nin futbol federasyonunun icraatlarına karışması ve baskı oluşturması" gösterildi. Ayrıca Azerbaycan Futbol Federasyonu'nun uluslararası platformdaki oy hakkı da elinden alındı. 
     
Hentbolde zafer      YUNANİSTAN'DA düzenlenen Balkan Hentbol Şampiyonası'nda Türkiye, bayanlarda şampiyonluğu kazanırken, erkeklerde 2. oldu. Bayan Milli Hentbol Takımı, son maçında Bulgaristan'ı 26 - 19 yenerek zirveye çıktı. Erkekler ise son sınavında Bulgaristan'ı 37 - 24 yenmesine karşın 2. oldu. 
     


SPOR 























</TEXT>
</DOC>
