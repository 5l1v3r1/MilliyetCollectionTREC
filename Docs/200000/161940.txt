<DOC>
<DOCNO> 161940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/yasam/yas04.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Köroğlu çekirgesi' tarihe geçti 
</HEADLINE>
<TEXT>

İzzet Baysal Üniversitesi'nde görevli genç bilim adamı Mustafa Ünal, Bolu'da tespit ettiği iki çekirge türünün biyoloji literatürüne geçmesini sağladı... 
     ÖZDEN ELÇİ, ÖZGÜR CANSU Bolu DHA 

     Abant İzzet Baysal Üniversitesi Fen Edebiyat Fakültesi Biyoloji Bölümü öğretim üyesi Yrd. Doç. Dr. Mustafa Ünal, yörede buldukları endemik çekirge türüne ünlü halk ozanı Köroğlu'nun adını verdi. Bolu Dağı'nda yaşayan bu çekirge türü literatüre de 'Köroğlu Çekirgesi' olarak geçti. 
     Bolu çevresinde 11 yıldır araştırmalar yapan Ünal, Gerede Aktaş mevkiinde sekiz yıl önce yöreye özgü bir çekirge türü tespit etti. 2.5 santimetre boyunda ve yarım santimetre enindeki kahverengi - yeşil renkli çekirgeyle ilgili bilgiler bilim dergisi Entomological News dergisinde de yayımlandı ve "Bolua Türkiyae" adıyla literatüre geçti. 
     Ünal, 2000 yılında yörede sürdürdüğü araştırmalar sırasında yeni bir çekirge türüne daha rastladı. Aladağ'ın 2378 metre yüksekliğindeki 'Köroğlu tepesi'nde yaşayan 1 - 1.5 santimetre boyundaki siyah çekirgeyle ilgili yazı, yine aynı dergide yayınlandı. Bu çekirge türü de "Koroglus disporalatus" adıyla literatürdeki yerini aldı. 
     

</TEXT>
</DOC>
