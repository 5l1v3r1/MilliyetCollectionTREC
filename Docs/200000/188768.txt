<DOC>
<DOCNO> 188768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sondun22.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Guantanamo tutsaklarının akıbetleri meçhul 
</HEADLINE>
<TEXT>

     Fransız avukatlar, ABD'nin Küba'daki Guantanamo üssünde tuttuğu Fransızların akıbetinden kaygılı olduklarını bildirdiler ve konuyu BM'nin dikkatine sundular. 
     Paris'te basın toplantısı yapan avukatlar, Guantanamo üssündeki tutsaklara yapılan muameleden kaygı duyduklarını belirttiler. Avukatlar, BM'nin konuya dikketini çekmek için işkenceyle mücadeleden sorumlu temsilciye mektup yolladıklarını bildirdiler. Avukatlar, mektupta, ''Tutsaklara yapılan muameleden özellikle kaygılanıyoruz. Bu nedenle dikkatinizi Fransız uyruklu tutsaklar sorununa çekmek istiyoruz'' ifadesini kullandılar. 
     Guantanamo'da yaklaşık 2 yıldır mahkemeye bile çıkarılmadan tutulan 650'ye yakın tutsak arasında 6 Fransız bulunuyor. 
     Tutsaklara ABD'nin reva gördüğü muamele, uluslararası topluluk ve insan hakları örgütlerince eleştiriliyor. 
     
</TEXT>
</DOC>
