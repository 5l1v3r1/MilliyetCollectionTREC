<DOC>
<DOCNO> 165414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sonspo17.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzik Seyircimizin dikkat etmesi lazım... 
</HEADLINE>
<TEXT>

     UEFA Asbaşkanı Şenes Erzik, A Milli Futbol Takımı'nın Fransa'da oynadığı 6. FIFA Konfederasyon Kupası maçlarında Türk seyircilerin yaptığı taşkınlıklardan olumsuz yönde etkilendiğini belirterek, vatandaşlara sakin olma çağrısında bulundu. 
     İstanbul Valiliği'nde İstanbul İl Spor Güvenliği Kurulu toplantısından sonra basın mensuplarının sorularını yanıtlayan Şenes Erzik, Brezilya maçında yaşananların tüm takımın konsantrasyonunu bozduğunu ifade ederken, ''Taşkınlık bakın nelere maloldu. Sahaya giren seyirciler yüzünden kesintiler oldu, hakemin uzatması 4 dakikaydı neticede golü yedik. Seyircimizin kendine dikkat etmesi lazım'' diye konuştu. 
     İngiliz basınında bu konuyla ilgili yer alan haberler konusunda sorulan bir soruyu yanıtlayan Erzik, ''İngiliz basınının yaptığı hiç önemli değil. Her zaman yaptığı, kopardığı yaygara. Bizde güzel laflar vardır. Önce kendi evinin önünü temizlemek lazım'' dedi. 
     Olayların, A Milli Futbol Takımı'nın İngiltere ile yapacağı maç öncesi olumsuz bir etki yaratmayacağını ifade eden Erzik, ''Makedonya ile burada yaptığımız maçta istenmeyen olaylar oldu. Tabii ki onların raporları nezdinde UEFA Disiplin Kurulu sanıyorum 3 Temmuz'da toplanacak. Oradan bir karar çıkar ama bunun Brezilya maçında yaşananlarla uzaktan yakından alakası yok'' diye konuştu. 
     Erzik, konuşmasını şöyle tamamladı 
     ''Milli takımımızın kazandığı yeni gençlere, dünyanın kabul ettiği beğendiği gençlere daha çok sahip çıkmamız lazım. Sahaya girmenin birçok konuda zararı var. Sadece gole bağlamak istemiyorum. Onların geleceğini düşünerek sevincini kursağında bırakmamaları lazım. Bütün takımın konsantrasyonu bozuldu. Seyircilerin kendilerine dikkat etmeleri lazım. Türk futbolunun geldiği, dünyada kendini kanıtladığı güzel çizgiyi bozmamaları lazım.'' 
     
</TEXT>
</DOC>
