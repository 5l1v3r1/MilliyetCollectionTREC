<DOC>
<DOCNO> 151892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sonspo30.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli futbolcular çocuklarla... 
</HEADLINE>
<TEXT>

     Fenerbahçeli bazı futbolcular, 23 Nisan Ulusal Egemenlik ve Çocuk Bayramı dolayısıyla, Fenerbahçe Koleji'nde düzenlenen etkinliklere katıldı. 
     Tuncay, Semih ve Erman, Kayışdağı'ndaki kolejde gerçekleştirilen kutlamalarda, öğrencilerle birlikte marşlar söyleyerek yaşanan coşkuya ortak oldu. Futbolcular daha sonra kısa bir süre öğrencilerle maç yaptı. 
     Fenerbahçe'de 23 Nisan kutlamaları, ''Genç Fenerbahçeliler'' taraftar grubunun kimsesiz çocuklar için organize ettiği etkinlikle sürdü. 
     Kartal Çocuk Esirgeme Kurumu'ndan yaklaşık 80 çocuğa, Fenerbahçe Şükrü Saracoğlu Stadı'nın altındaki Fenerium mağazasında, sarı-lacivertli renklerdeki ürünlerden hediye edildi. 
     Organizasyona katılan sarı-lacivertli futbolcular Ali Güneş, Tuncay, Semih ve Erman, çocuklara forma ve şort giydirerek onları sevindirmeye çalıştı. 
     





</TEXT>
</DOC>
