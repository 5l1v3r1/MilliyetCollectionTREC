<DOC>
<DOCNO> 183306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/yasam/yas02.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İsimleri yabancı kalpleri bizimle 
</HEADLINE>
<TEXT>

   Eşleri Türk olan Uluslararası İstanbul Kadınlar Birliği üyesi 12 yabancı kadın, ihtiyacı olan herkese koşuyor. Son olarak da lösemili çocukların yardım meleği oldular 
      ŞÜKRAN ÖZÇAKMAK İstanbul 
   
   MONICA Petrini, Angela Kuzucu, Janet Üsküdarlı, Charlotte Erenerol, Kathy Denizeri, Susy Kaluti, Eppie Sözen ve diğerleri... Çoğunluğu, eşleri Türk olan Uluslararası İstanbul Kadınlar Birliği IWI üyesi 12 yabancı kadın... Düzenledikleri defileyle Zekeriyaköy'deki körler okulunun, kermeslerden kazandıklarıyla Bakırköy'deki Çocuk Esirgeme Kurumu ve Bomonti Yaşlılar Yurdu'nun ihtiyaçlarını karşıladılar. 
   
   Çocukların çilesi bitti 
   ONLARA ulaşan Okmeydanı SSK Hastanesi'nin Hematoloji Servisi doktoru Figen Pekün, hastanesinde çocuk hematoloji servisinin olmadığını, çocukların SSK hastanesi ile tıp fakültesi arasında mekik dokuyup çile çektiklerini anlattı. Ellerindeki paraları planlanan şekilde harcamışlardı. Hastaneyi ziyaret ettikten sonra Kathy Denizeri'nin önderliğinde hayırsever aramaya başladılar. Ve iki ay gibi kısa sürede çocuk hematoloji servisini kurdular. 
   
   Çocukların artık bir servisi var    SSK Okmeydanı Hastanesi'nde Hematoloji servis sorumlusu Doktor Figen Pekün, şöyle konuştu "Lösemili çocuklarımız 25 yataklı çocuk dahiliye servisinin 8 yatağını kullanıyordu. Yani bulaşıcı hastalık taşıyan çocuklarla beraber kalıyorlardı. Bu çok tehlikeliydi. Çünkü lösemili çocukların bağışıklık sistemi zayıf. Bu onları ölüme bile götürebilirdi. Bundan sonraki idealimiz yoğun bakım ünitesi." 
   
   
</TEXT>
</DOC>
