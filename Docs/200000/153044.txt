<DOC>
<DOCNO> 153044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo27.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de hesap haftaları... 
</HEADLINE>
<TEXT>

     Trabzonspor deplasmanından getirdiği 1 puan ile Elazığspor'un üstüne çıkan Göztepe'de, kurtuluş mücadelesinin Bursaspor ile yapılacağı inancı hakim. 
     Futbol Şube Sorumlusu Halil Kiraz, son 5 haftaya girilirken gerek zirvedeki, gerekse dipteki hiçbir takımın garanti puanının olmadığına dikkat çekerek, ''Tüm maçların 3 ihtimalli olacağı son döneme girdik. Biz 35 puan toplayarak ligde kalacağımıza inanıyoruz'' diye konuştu. 
     Trabzonspor önünde sergilenen pozitif futbolun gelecek haftalar için moral yarattığını kaydeden Kiraz, düşme hattında 4 takımın bulunduğuna işaret ederek, asıl kurtuluş mücadelesinin Bursaspor ile Göztepe arasında yaşanacağına inandığını söyledi. 
     Kiraz, sözlerini şöyle sürdürdü 
     ''Bence Kocaelispor ve Elazığspor'un fikstür olarak da pek bir avantajları kalmadı. Zaten düşme hattı da bu 4 takımdan oluşuyor. Kurtuluş savaşımız Bursaspor ile yaşanacak. İçeride oynayacağımız Ankaragücü, Denizlispor ve Fenerbahçe maçlarını 9 puanla tamamlayıp, Gaziantepspor veya Malatyaspor deplasmanlarından birinden de 1 puan bizim işimizi görecektir. Zaten bunun dışında başka bir şansımız da görülmüyor.'' Hafta sonunda İzmir'de oynayacakları Ankaragücü maçının hayati önem taşıdığını vurgulayan Kiraz, ''Bu maçtan 3 puan alamayışımızın hiçbir mazereti de olamaz. Zaten alamazsak biteriz. Ankaragücü çok güçlü ve iyi futbol oynayan bir ekip. Resmen bir final maçı oynamaya hazırlanıyoruz'' diye konuştu. 
     




</TEXT>
</DOC>
