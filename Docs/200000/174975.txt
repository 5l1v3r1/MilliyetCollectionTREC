<DOC>
<DOCNO> 174975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/yazar/sazak.html </URL>
<DATE> 2003/08/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Düğün 
</HEADLINE>
<TEXT>

   
   Başbakan'ın oğlu Bilal ile Uzuner ailesinin kızları Reyyan'ın evliliği, sosyolog Nilüfer Göle'nin İslam ve modernlik üzerine 'Melez Desenler' adlı atölye çalışmasına yeni bir bölüm kazandıracak zenginliktedir. 
   Görücü usulü 'aşk hikayesi' dün 7 bin davetli önünde yapılan nikah töreniyle 'mutlu son'a ulaştı. 
   Gençlere yaşam boyu mutluluk diliyoruz. 
   Siyasi yönü ağır basan bu izdivaca İtalya Başbakanı Silvio Berlusconi'nin de tanıklık etmesinin, Türkiye'nin kırk yıllık 'uzatmalı' AB aşkını da noktalayacak bir gelişme olarak yorumlanmasını dış politikacılara bırakalım. 
   Düğün haberlerinin 'Asmalı Konak' dizisi gibi uzamasını yaz sıcağındaki 'televole' bıkkınlığıyla izah etmek güç. Gelinin 'tesettürlü' olması da tek başına ilgiyi açıklamıyor, 1990'lardan itibaren alışmaya başladığımız İslamcı kadının 'türbanla' görünür hale gelmesi nikah törenlerine epeydir yansıdı. 
   İslamcılığın yeni aktörleri, siyasette, ticarette, entelektüel alanda varlık gösterdikten sonra sınıf atlıyor ve kendi 'sosyetesi'ni yaratıyor. 
   Ancak bu süreç yeni çelişkiler doğuruyor ve 'Melez Desenler' ortaya çıkıyor. Nilüfer Göle'nin atölye çalışmasına katılan sosyologlara göre, Refah'la başlayan 'türbanlı kadın'ın evden üniversiteye, özel yaşamdan kamusal alana açılma halinin kimi zorlukları var 
   "Türk toplumunda İslamcı kadınların görünürlüğü, sadece inançla ya da başını kapamayla değil, kültürel terimlerle çerçevelenmesi gereken bir fenomendir. Çünkü bu kadınlar sadece başlarını kapamakla yetinmemekte, yeni bir hayat tarzını, değişik günlük ve sosyal pratikleri görünür kılmakta, modern kent ortamında tutarlı bir inanç ve yaşam sistemi geliştirmeye çalışmaktadırlar." 
   Üniversite kapılarındaki 'türbanlı' kızlar geleneksel İslam kültüründe 'kadının yeri evidir' diyen anlayışı kırdılar. Aslında bu kesim Cumhuriyet'in kazanımlarını reddetmese, 'örtünmeden' de toplum yaşamında yerini alabilir. 1930 - 40'larda annelerinin 'başı açık' olan AKP'nin bugünkü eşleri, kız çocukları günümüzde 'kapanmayı' tercih etmekteler. 
   Bu eğilim 'toplumu İslamileştirme' projesinden soyutlanamaz 
   AB adayı Türkiye'de Başbakan Batı'ya açık bir muhafazakarlığı savunurken, oğlunu 'görücü usulü' evlendirmekte, 17 yaşındaki 'türbanlı' gelin ise eğitimi yarıda bırakarak geleneğe teslim olmaktadır. 
   Böylece Erdoğan - Uzuner ailesinin çocuklarının düğünüyle 'yasaklanmış İslamcı kadının' topluma açılması yerine, evine kapanması sürecine geri dönülmekte 'modernleşme' iddiasına temel olan 'melez desenler' kaybolmaktadır. 
   Gerçi medya sayesinde ortaya 'renkli' bir karışım çıkmıştır ama 'Cola Turka'yı çağrıştıran bu tadın toplumsal sonuçlarını zamanla göreceğiz. 
   Unutmayalım sırada Tayyip Bey'in kızları var 
   
      
   
</TEXT>
</DOC>
