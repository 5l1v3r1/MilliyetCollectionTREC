<DOC>
<DOCNO> 151574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sondun24.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "ABD baskısı Ankara'nın AB üyeliğini olumsuz etkiliyor" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Financial Times'a yaptığı açıklamada, ''Washington'un baskısının Ankara'nın AB'ye üyelik sürecinde olumsuz etki yarattığını'' bildirdi. 
     Verheugen, bu olumsuz etkiden kaçınmak için ABD'nin konu dışında kalması gerektiğini, ''zaten zor olan'' Türkiye ile görüşme sürecinden uzak durarak, daha çok yardımcı olabileceğini kaydetti. 
     Komisyon üyesi, AB'nin 2004 yılı sonunda, Türkiye'nin söz verdiği siyasi reformları yerine getirdiğine dair ''sağlam deliller'' görmek istediklerini belirtti. 
     ABD'nin, Türkiye'yi, mümkün olan en kısa sürede AB'ye sokma girişimlerinin birçok AB üyesinde rahatsızlık yarattığını ifade eden Verheugen, bunun örneğinin Kopenhag zirvesinde görüldüğünü bildirdi. 
     Almanya gibi bazı ülkelerde Türkiye'nin katılımı konusunda siyasi fikir ayrılığının bulunduğunu anlatan Verheugen, ABD'nin lobi faaliyetlerinin bu fikir ayrılıklarını derinleştirmesinden endişe edildiğini söyledi. 
     ''Unutmamalıyız ki, 15 AB lideri, Türkiye'nin Birlik'e üye olabileceğini karar verdi'' diyen Verheugen, büyük baskı uygulanmasına gerek olmadığını ifade etti. 
     ''Reform sürecinin henüz tamamlanmadığını, yapılacak çok şey olduğunu'' söyleyen Verheugen, Brüksel'in Ankara'nın bu konudaki ciddiyetini görmeye ihtiyacı olduğunu kaydetti. 
     





</TEXT>
</DOC>
