<DOC>
<DOCNO> 165805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sondun09.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS'ten ölümler 2020'de 70 milyonu bulabilir 
</HEADLINE>
<TEXT>

     AIDS konusunda araştırma yapan uzmanlar, hastalıktan ölümlerin 2020 yılında 70 milyon kişiyi bulacağı uyarısında bulundular ve bu sayının azaltılabilmesi için AIDS aşısı ile ilgili çalışmalara hız verilmesini istediler. 
     ''Science'' dergisinde yayınlanan çağrıya imza koyan 24 bilim adamı, aşıyla ilgili çalışmaların tek elden koordine edilmesi için bir merkez kurulmasını da talep ettiler. Aralarında Nobel ödülü kazanmış 2 bilim adamının da bulunduğu uzmanlar, Fransa, Güney Afrika, İngiltere, İsviçre, Çin, Hindistan ve ABD'yi temsil ediyor. 
     AIDS aşısı geliştirme projesini, 2. Dünya Savaşı öncesinde atom bombası yapım projesine benzeten Dr. David Baltimore, ''Çalışmalar bir anlamda bilim dünyasının sorunu çözmek için tüm maharetini ortaya koyması gibi bir şey'' dedi. 
     
     NEDEN AŞI YAPILAMIYOR 
     Uzmanlar, 20 yıldır çalışmalarına rağmen hala AIDS'e karşı etkili bir aşı geliştiremediler. Aşılar genelde vücuda giren mikrobu etkisiz hale getirecek antikor üretimini sağlıyor. Oysa AIDS virüsü doğrudan vücudun bağışıklık mekanizmasını tahrip ettiği için, aşı AIDS'e karşı etkili olamıyor. 
     Uzmanlar, 2010 yılında 45 milyon kişinin daha AIDS'e yakalanacağını tahmin ediyorlar. 
     
     250 BİN AIDS TESTİ KİTİ DAĞITILACAK 
     Öte yandan, ABD Hastalık Kontrol ve Önleme Merkezi CDC , AIDS hastalığında görülen hızlı yayılmanın yavaşlatılabilmesi amacıyla 250 bin ''çabuk AIDS testi kiti'' dağıtılacağını bildirdi. 
     Amerika'nın 50 eyaletinde dağıtılacak kitler, 20 dakikada bir kişinin AIDS virüsü taşıyıp taşımadığını belirliyor. 
     ABD'de her yıl 40 bin kişinin AIDS'e yakalandığı bildirildi. Ülkede AIDS virüsü taşıdığı halde bunun farkında olmayan 950 bin kişinin yaşadığı tahmin ediliyor. 
     
</TEXT>
</DOC>
