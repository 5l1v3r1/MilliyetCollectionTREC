<DOC>
<DOCNO> 173186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/soneko11.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Ağustos-Aralık ayında 40 milyar dolar ödeme yapacak 
</HEADLINE>
<TEXT>

     Türkiye 2003 yılının Ocak-Temmuz döneminde 66.5 milyar dolar ödeme gerçekleştirirken, Ağustos-Aralık döneminde yapacağı ödeme tutarı 40.4 milyar dolar olarak belirlendi. 
     2002 yılında toplam 89.2 milyar dolar ödeme yerine getiren Hazine, bu yıl 106.9 milyar dolar ödeme yapacak. 
     Devlet Bakanı Ali Babacan'ın bugün düzenlediği basın toplantısında yaptığı sunumda verilen bilgi notunda, Hazine'nin finansman programı da yer aldı. 
     Bilgi notuna göre, Hazine'nin 2003 Ağustos-Aralık döneminde aynı yılın Ocak-Temmuz dönemine göre toplam borç çevirme oranı 19 puan, piyasa borç çevirme oranı 22 puan geriledi. 
     Hazine'nin 2003 Ocak-Temmuz döneminde yüzde 96 olarak belirlenen yeni borçlanmanın ödenen borç tutarına oranı, yılın Ağustos-Aralık döneminde yüzde 77 olarak öngörüldü. Piyasa açısından aynı rakam 2003 Ocak-Temmuz'da yüzde 102 olurken, Ağustos-Aralık döneminde yüzde 80 tahmin edildi. 
     Yeni borçlanmanın ödenen borç tutarına oranı, 2003 yılı için toplam borçlarda yüzde 89, piyasa borçlarında yüzde 93 olarak belirlendi. 2002 yılında bu rakamlar sırasıyla yüzde 81 ve yüzde 101 olmuştu. 
     Hazine 2003 Ağustos-Aralık döneminde yapacağı 40.4 milyar dolar tutarındaki ödemenin 36 milyar doları iç borç, 4.3 milyar doları da dış borç ödemesi oluşturuyor. 
     Hazine'nin bu dönemde yapacağı 36 milyar dolar tutarındaki iç borç ödemesinin 25.6 milyar doları anaparayı, 10.5 milyar doları faizi içeriyor. 
     2003 Ağustos-Aralık döneminde Hazine'nin yapacağı 4.3 milyar dolar tutarındaki dış borç ödemesinin 2.6 milyar doları anapara, 1.7 milyar doları faizden oluşuyor. 
     Hazine'nin Ağustos-Aralık döneminde ihtiyacı olan 40.4 milyar dolar tutarındaki finansman ihtiyacının 28 milyar dolarını iç piyasa, 12.5 milyar dolarını da diğer finansman yöntemleriyle karşılamayı planlıyor. 
     Aynı dönemde diğer finansman kaleminde yer alan faiz dışı fazladan 8.4 milyar dolar, özelleştirmeden 0.7 milyar dolar, uluslararası kuruluşlardan 1.5 milyar dolar, dış borçlanma yoluyla 1.7 milyar dolar sağlanması hedefleniyor. 
     
</TEXT>
</DOC>
