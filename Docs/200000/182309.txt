<DOC>
<DOCNO> 182309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sontur09.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğum uzmanları anne ve bebek arasında kalıyor... 
</HEADLINE>
<TEXT>

     Tıpta meslek etiği ve yasaların zaman zaman çakıştığı, en büyük sorunu ise bazen ''anne ve bebek arasında'' bocalayan kadın hastalıkları ve doğum uzmanlarının yaşadığı belirtildi. 
     Çukurova Üniversitesi ÇÜ Tıp Fakültesi Kadın Hastalıkları ve Doğum Anabilim Dalı Başkanı Prof. Dr. Oktay Kadayıfçı, sözlük anlamı ''Doğrular ve yanlışların ahlaki değerlerimiz açısından irdelenmesi'' anlamına gelen etiğin, her meslek grubu için olduğu gibi tıp alanında da önemli bir değer taşıdığını bildirdi. 
     Kadayıfçı, etik değerlerin ülkeden ülkeye, kişiden kişiye, hatta kişinin o andaki ruh durumuna göre bile değişebildiğini belirtti. Tıp etiğinin önemine işaret eden Kadayıfçı, şöyle konuştu 
     ''Hekim bir girişimi yaparken birçok kurala uymalıdır. Örneğin, bulunacağı girişimin yapılabilirliği kanıtlanmalı, hekimin yapabilme yeteneği olmalı, girişimin yapıldığı kurum bu amaca yönelik düzenlenmeli. Son olarak da ülkenin yasalarına ters düşmemelidir. 
     Ne var ki doğum hekimi için bu kurallara uymak çok zordur. Zira aynı anda iki kişi ile yani bebek ve annesi ilgilenir. Bazen biri için verilen karar diğeri aleyhine olabilir. Buna çocukla anne arasında çıkar çatışması diyoruz ve bu hekimi ciddi boyutlarda sıkıntıya sokabilir. Anne adayı mı, bebek mi işte işin zor yanı budur.'' Kadayıfçı, hekimin çalıştığı kuruma, tedavi ettiği hastasına, hastasının ailesine, hastanın masraflarını ödeyen organizasyona, hastanın çalıştığı kuruma, kendi vicdanına ve hatta tüm insanlığa karşı sorumlu olduğunu kaydetti. 
     
     ''GÜNAH KEÇİSİ OLUYORUZ'' 
     Meslek etiğinin yanı sıra evrensel yasalara ve bulunduğu ülkenin yasalarına uymak zorunda olan hekimin, bir müdahale ile ilgili hastanın görüşünü almasının yasal zorunluluk olduğunu ifade eden Kadayıfçı, şöyle konuştu 
     ''Hastalar, bazen hekimi suçlu duruma düşürecek taleplerde bulunuyorlar. Buna küçük bir örnek vermek isterim Standart kabul edilen sezaryen oranı gelişmiş ülkelerde yüzde 17 kadardır. Eğer yüzde 25'in üzerine çıkmış ise bir yerde hata vardır veya bilimsel bir neden yoksa kurum bunu izah etmek zorundadır. Çünkü sezeryanın topluma getireceği ilave yük, yatak ve maddi giderler milli hasıladaki belli bir gelirden gidecektir. Bu nedenle sebepsiz yapılmaz, yapılırsa hekimin başı yasalarla derde girer. 
     Çoğu kez de sistem veya kurum hatasında bir anne adayı ya da bebek kaybedildiğinde özveri ile çalışan, gecesi, gündüzü olmayan doğum hekimi günah keçisi durumuna düşürülür.'' 
     
</TEXT>
</DOC>
