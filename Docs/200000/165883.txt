<DOC>
<DOCNO> 165883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sonspo21.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir sonraki Konfederasyon Kupası'nın adı FOE 
</HEADLINE>
<TEXT>

     FIFA'nın, bundan sonraki Konfederasyon Kupası'nı, dün yapılan yarı final karşılaşmasında yaşamını yitiren Kamerunlu futbolcu Foe'nin adına düzenlemeyi düşündüğü bildirildi. 
     FIFA Başkanı Sepp Blatter, gelecek Konfederasyon Kupası'nın sahada yaşamını yitiren Foe adına düzenlenmesini ciddi bir biçimde düşündüklerini söyledi. 
     Öte yandan arkadaşlarını yitirmenin acısıyla hala şokta olan Kamerunlu oyuncuların, pazar günü yapılacak final karşılaşmasına çıkıp Foe'nin anısına oynamayı kararlaştırdıkları bildirildi. 
     Finalin yapılmaması konusundaki önerilere karşı Blatter, ''Hepimiz çok üzgünüz, ancak gelecek için aynı zamanda umutluyuz. Geleceğe ilişkin bu yaklaşımımızı ortaya koyabilmek için finalin oynanması gerekiyor'' diye konuştu. 
     Fransa'ya 1994 yılında gelen Foe, 5 yıl süreyle RC Lens takımda top koşturmuş, daha sonra 1999 yılında İngiltere'nin West Ham United takımına transfer olmuştu. 
     Foe, 2000 yılında yeniden Fransa'ya gelerek Olympique Lyon'da oynamış, geçen yıl ise Manchester City'ye kiralanmıştı. 
     
</TEXT>
</DOC>
