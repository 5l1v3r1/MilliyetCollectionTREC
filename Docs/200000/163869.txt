<DOC>
<DOCNO> 163869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/yazar/uras.html </URL>
<DATE> 2003/06/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Tarım unutuluyor 
</HEADLINE>
<TEXT>

     Ben bugün sayın okuyucularıma bazı tarım haberleri vereceğim... Bakalım ilgilerini çekebilecek miyim 
     Kapadokya'dan "yatak limon ihracatı" başladı. Mersin'de yetiştirilen limonlar Nevşehir'in Ortahisar kasabasında yeraltındaki mağaralarda saklanır. Bu mağaralara her yıl yaklaşık 35 bin ton limon depo edilir. Kış aylarında 10 derece sıcaklıkta 5 ay bekletilen limonlar hem sulanır, hem olgunlaşır. Depoya yaklaşık 70 gram ağırlığında giren limon depodan yaklaşık 100 ile 110 gram ağırlığında çıkar. Bu depolardan yılda yaklaşık 4 - 5 milyon sandık "yataklık limon" ihraç edilir. Yaklaşık 3 milyon dolar gelir sağlanır. Ortahisar Belediye Başkanı Yücel Yazıcı'nın verdiği bilgiye göre bu yıl olumsuz hava koşulları nedeniyle mağaralarda sadece 1.5 milyon sandık limon saklanabildi. Depolardaki limonlardan yılın ilk parti ihracatı Rusya, Ermenistan, Bulgaristan ve Romanya'ya yapıldı. 
     Antalya'dan geçen yıl 187 milyon dal kesme çiçek ihraç edildi. Antalya Ticaret Borsası Başkanı Nurettin Utku'nun verdiği bilgiye göre Türkiye'den ihraç edilen kesme çiçeklerin yüzde 95'i Antalya'da yetiştiriliyor. Geçen yıl kesme çiçek ihracatından 18.5 milyon dolar gelir sağlandı. 1985 yılında 70 dekar arazide başlayan kesme çiçek üretimi, şimdilerde 2 bin 800 dekar arazide sürdürülüyor. Beş yıl içinde ihracat gelirinin 60 milyon dolara yükseltilebileceğine inanılıyor. 
     Salçalık domates fiyatları üreticiyi üzdü. Türkiye'nin en önemli domates üretim merkezi olan Bursa'nın Karacabey İlçesi Ziraat Odası Başkanı Nuri Karaca, büyük bölümü ihracat ağırlıklı üretim yapan salça fabrikalarının, salçalık domates alım fiyatlarını 100 bin lira olarak açıklamalarının üreticileri üzdüğünü söylüyor. Domates üreticileri bu yıl salçalık domateste en az 130 bin liralık fiyat bekleyişinde idi. 
     Doğu Karadeniz'de yaş çay alım kampanyası başladı. Doğu Karadeniz'de yaklaşık 767 bin dekar arazide 204 bin üretici çay yetiştiriyor. Bu çayın en büyük alıcısı olan Çaykur'dan yapılan açıklamaya göre, Çaykur yaklaşık 3 bin alım merkezinde yaklaşık 5 ay sürecek çay alım kampanyasını başlattı. Çaykur yanında çok sayıda özel sektör işletmesi de çay alımı yapıyor. 
     Kahramanmaraşlı üretici kırmızıbiberin "itibarını" koruma savaşı veriyor. Birkaç yıl önce kırmızıbiberde "aflatoksin" adı verilen bir tür küfün görülmesi ile kırmızıbiberin "itibarı" sarsılmıştı. Yurtdışına satılan biberler geri gönderilmiş, ihracat kapıları kapanmıştı. Kahramanmaraş Biberciler Odası eski Başkanı biber üreticisi Fahri Kalaycı, hijyenik şartlarda üretime ve ambalajlamaya özen göstererek kırmızıbibere tekrar "itibar" kazandırmaya çalıştıklarını söylüyor. Kahramanmaraş ve çevresinde yılda 10 bin ton kırmızıbiber üretiliyor, bu üretimin çoğu ihraç ediliyor. Ve de bu işte 15 bin kişi çalışıyor. 
     Sanayici süt alımını yavaşlattı. Süt üreticisi zor durumda. Setbir Genel Sekreteri Prof. Dr. Erkan Benli'nin açıklamasına göre, "Sanayici sütünü satamıyor. Çünkü işlenmiş süte talep azaldı... Bu nedenle de üreticiden süt alımını azalttı." Torbalı'da süt üreticiliği yapan İzmir İli Damızlık Holstein Süt Sığırı Yetiştiricileri Birliği Yönetim Kurulu üyesi Adnan Erkin, "Sanayiciler alımı kestiği için, bir ay önce kilosu 370 bin lira olan süt fiyatının şimdilerde Ödemiş ve çevresinde 320 bin liraya kadar düştüğünü" söylüyor. Birlik Başkanı Halil Tokoğlu, "sanayicilerin sadece alım miktarını düşürmekle kalmadıklarını, bazı alım merkezlerini de kapattıklarını" belirtiyor. 
     Bu tür haberlere medya pek ilgi göstermiyor. Ama siz sayın okuyucularımın ilgisini çekiyor ise, tarımda olan biteni sizlere duyurmak hoşuma gider. Yazmaya devam ederim. 
     
     

</TEXT>
</DOC>
