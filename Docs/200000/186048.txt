<DOC>
<DOCNO> 186048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sonspo26.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir futboluna para arayışları çözüme kavuştu... 
</HEADLINE>
<TEXT>

     ''İzmir Futbolunda Yaşanan Sorunlar ve Çözüm Arayışları'' toplantısında, 3 trilyon liralık eşya piyangosu düzenlenmesine ve Valiliğe ait otoparkların İzmir Gücü Spor Vakfı'na İZVAK devredilmesine karar verildiği bildirildi. 
     İzmir Valisi Yusuf Ziya Göksu önderliğinde, dün basına kapalı yapılan ''İzmir Futbolunda Yaşanan Sorunlar ve Çözüm Arayışları'' toplantısı ile ilgili İZVAK'tan açıklama yapıldı. 
     Açıklamada, İzmir kulüplerinin maddi sorunlarına çözüm bulunabilmesi için önemli kararlar alındığı belirtildi. 
     Kulüplere maddi destek sağlamak için öncelikle 3 trilyon liralık bir eşya piyangosu düzenlenmesi için komite oluşturulduğu kaydedilen açıklamada, ''Vilayet tasarrufundaki otoparkların işletmecilik hakkının İZVAK'a devredilerek gelirlerinin yine vakfımız tarafından kulüplerimize dağıtımı uygun görülmüştür'' denildi. 
     Toplantıda ayrıca Milli Emlak Müdürlüğü'nün tasarrufunda bulunan 25-30 dönümlük bir arazinin İZVAK'a uzun süreli kiralanarak, arazide sosyal ve sportif amaçlı tesisler yapılmasının ve buradan elde edilecek gelirlerin yine kulüplere dağıtılmasının kararlaştırıldığı kaydedildi. 
     Toplantıda AK Parti İzmir İl Başkanı Ali Aşlık ve yönetim kurulu üyelerinin İzmir takımlarına göğüs ve kol reklamı bulmak için girişimlerde bulunacaklarını ifade ettikleri belirtilen açıklamada, şu ifadelere yer verildi 
     ''Kulüplerimizin uzun süredir devam eden sorunları nedeniyle İzmir futbolunun düştüğü bu durumdan kurtarılması konusunda yapılan bu toplantıda alınan kararların süratle uygulanması halinde İzmir'de spor heyecanının tekrar başlayacağı ve İzmir'in Türk spor aleminde eski yerini alacağına inanmaktayız. Sayın Valimiz önderliğinde büyük bir kararlılıkla başlatılan bu girişimin İzmir futbolu için son kurtuluş şansı olduğunu düşünüyoruz.'' 
     
</TEXT>
</DOC>
