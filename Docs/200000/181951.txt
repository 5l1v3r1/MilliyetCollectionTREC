<DOC>
<DOCNO> 181951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sonspo21.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın yeni sigortası "Aviva"... 
</HEADLINE>
<TEXT>

     Galatasaray Kulübü, sigorta sektöründe faaliyet gösteren Aviva ile 3 yıllık sponsorluk anlaşması imzaladı. 
     Ali Sami Yen Stadı'nın yanında bulunan Cafe GS Çadır Tesisi'nde gerçekleştirilen törenle Galatasaray Kulübü İkinci Başkanı ve Basın Sözcüsü Ali Dürüst ile Aviva'ya bağlı Commercial Union'un CEO'su Bert Paterson, 3 yıllık sponsorluk anlaşmasını imzaladılar. 
     İmza töreninde konuşan Ali Dürüst, Aviva ile 4. sponsorluk anlaşmasını imzaladıklarını belirterek, ''Sponsorluk konusunda öncü bir çalışma yapıyoruz. Yaptığımız çalışmalar sonrasında Aviva ile 4. sponsorluk anlaşmamızı gerçekleştirdik'' dedi. 
     Bert Paterson ise Galatasaray'ın Türkiye'nin en başarılı takımı olduğunu ve sarı-kırmızılı takımı tüm dünyanın tanıdığını ifade ederek, bu nedenle yaptıkları anlaşmadan memnun olduklarını dile getirdi. 
     
</TEXT>
</DOC>
