<DOC>
<DOCNO> 161286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo37.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milliler Viyana'yı gezdi... 
</HEADLINE>
<TEXT>

     12. Avrupa Şampiyonası 7. Eleme Grubu'nda 7 Haziran Cumartesi günü Slovakya ile deplasmanda yapacağı karşılaşmanın hazırlıklarını Avusturya'nın başkenti Viyana'da sürdüren A Milli Futbol Takımı'nın bazı futbolcuları ile federasyon başkanı Haluk Ulusoy ve Milli Takımlar Teknik Direktörü Şenol Güneş, bugün Viyana kent merkezini gezdi. 
     Slovakya maçının hazırlıklarını 2 gündür sıkı bir tempoda sürdüren A milliler, biraz olsun değişik bir ortamda rahatlarken, bazı futbolcular ise otelde kaldı. 
     Futbolculardan kaptan Bülent, Tayfun, Volkan, Murat, Fatih Sonkaya ve Ömer, 16. yüzyıldaki 2. Viyana kuşatmasının izlerini taşıyan tarihi kent merkezi Kaertner Caddesi'nde gezip alışveriş yaptı. Bu arada Haluk Ulusoy ile Şenol Güneş, Kanuni Sultan Süleyman'ın 1583'te gerçekleştirilen 1. Viyana kuşatmasında, ''Yüce Allah'ım bana bu katedralde namaz kılmayı ihsan eyle'' dediği Stephan Kilisesi'nin önünde hatıra fotoğrafı çektirdi. 
     Viyana'daki, 1. ve 2. Türk kuşatmasına ait tarih kitaplarında, Stephan Kilisesi'nin 1 metre boyundaki kulesinin en üst bölümünde yer alan 13 ton ağırlığındaki ''Türk Çanı''nın, 2. Viyana kuşatması sırasında Katolik dünyasının dini lideri Papa'nın emriyle kurulan birleşik Hıristiyan ordusunun saldırısı sonucu Viyana kuşatmasını bırakarak geri çekilen Merzifonlu Kara Mustafa Paşa'nın mevzilerde bıraktığı silahların eritilmesiyle yapıldığı ileri sürülüyor. 
     
     GURBETÇİLERİN İLGİSİ 
     Federasyon başkanı Ulusoy, teknik direktör Güneş ve futbolcular gezi sırasında gurbetçilerin büyük ilgisiyle karşılaştı. 
     Gurbetçiler sürekli olarak formalara, bayraklara, tişörtlerine ve kartlara imza attırırken, bir Türk gencinin Şenol Güneş'e, 100 Euro'nun üzerine imza attırması ve bu parayı saklayacağını söylemesi dikkati çekti. 
     Daha sonra Haluk Ulusoy ve Şenol Güneş meydandaki bir kafede Trabzonspor Kulübü Başkanı Özkan Sümer ile karşılaştı. Güneş ve Ulusoy, Özkan Sümer'den bordo-mavili kulübün transfer çalışmaları konusunda bilgi aldı. 
     
</TEXT>
</DOC>
