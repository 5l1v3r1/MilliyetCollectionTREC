<DOC>
<DOCNO> 164795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sontur16.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı dil sınavı sona erdi... 
</HEADLINE>
<TEXT>

     Üniversitelerin yabancı dil ile ilgili programlarında okumak isteyen adayların girdiği ve saat 09.30'da başlayan Yabancı Dil Sınavı YDS , saat 12.00'de sona erdi. 
     YDS, Türkiye'de devlet üniversitesi rektörlüklerinin bulunduğu 40 il ile KKTC'nin başkenti Lefkoşa'da gerçekleştirildi. 
     Geçen hafta Öğrenci Seçme Sınavı'na ÖSS giren adaylar, bugün YDS'de ter döktü. Toplam 41 bin 970 adayın katıldığı YDS, Almanca, Fransızca ve İngilizce dillerinde gerçekleştirildi. Adaylara kelime ve dil bilgisi, okuduğunu anlama ve Türkçe'den yabancı dile, yabancı dilden Türkçe'ye çeviri ile ilgili toplam 100 soru yöneltildi. Soruları yanıtlamaları için adaylara 150 dakika süre verildi. 
     Sınavda cevap kağıdına yabancı dilini işaretlemeyen veya birden fazla yabancı dil işaretleyenlerin YDS puanı hesaplanmayacak. 
     
     SINAV SONUÇLARI TEMMUZ'DA 
     Sınavı gerçekleştiren Öğrenci Seçme ve Yerleştirme Merkezi'nin ÖSYM Başkanı Prof. Dr. Savaş Küçükyavuz, YDS ile ilgili kendilerine şu ana kadar herhangi bir sorun bildirilmediğini, sınavın genelde sakin geçtiğini kaydetti. 
     Prof. Dr. Küçükyavuz, 15 Haziran 2003 tarihinde gerçekleştirilen Öğrenci Seçme Sınavı ÖSS yanıt kağıtlarının bilgisayar ortamında değerlendirilmesine başlandığını, sınav sonuçlarını Temmuz ayının üçüncü veya son haftasında açıklamayı planladıklarını söyledi. 
     ÖSS'ye katılan tüm adayların adreslerine 2003 Yükseköğretim Programları ve Kontenjanları Kılavuzu ve tercih formlarının gönderilmeye başlandığını da kaydeden Prof. Dr. Küçüyavuz, sınavı kazanan adayların tercih formunu doldurma işlemlerine geçebileceklerini ifade etti. 
     
</TEXT>
</DOC>
