<DOC>
<DOCNO> 165028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/dunya/dun02.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Boru hattına yine sabotaj 
</HEADLINE>
<TEXT>

     DIŞ HABERLER SERVİSİ 

     Irak'ta petrol ve doğalgaz boru hatlarına yönelik saldırılar artıyor. Önceki gün, Irak'ı kuzeyden güneye kat eden doğalgaz boru hattına yönelik saldırının ardından, dün de Suriye sınırı yakınlarındaki El Abidiye El Garbiye bölgesi yakınlarındaki petrol boru hattına kimliği bilinmeyen kişilerce sabotaj düzenlendiği bildirildi. 
     Bir Irak Petrol Bakanlığı yetkilisi, bu tür saldırıların son zamanlarda sık sık tekrarlanmaya başladığını belirterek, "Öyle görünüyor ki, her Allah'ın günü petrol boru hatlarına yönelik saldırılar yapmaya kendilerini hazırlamış gruplar var" diye konuştu. Yetkili, son saldırının Bağdat'ın 300 km. kuzeybatısından geçen ve Suriye'nin Akdeniz kıyısındaki Banias terminali ile Lübnan'ın Trablus limanına petrol akıtan boru hattına ne kadar zarar verdiği konusunda bilgi vermedi. 
     Önceki gün de Bağdat'ın 150 km. batısındaki Hit kasabasında yer alan boru hattında meydana gelen patlama ciddi boyutlarda hasara neden olmuştu. Boru hattının en erken 5 gün içinde onarılabileceği belirtiliyor. 

</TEXT>
</DOC>
