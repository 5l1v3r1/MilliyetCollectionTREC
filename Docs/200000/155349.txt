<DOC>
<DOCNO> 155349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko25.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın Tüpraş'ın özelleştirilmesinin hiçbir gerekçesi yoktur 
</HEADLINE>
<TEXT>

     Sosyal Demokrat Halk Partisi SHP Genel Başkanı Murat Karayalçın, ''Tüpraş'ın özelleştirilmesinin hiçbir gerekçesi yoktur'' dedi. 
     Karayalçın, Kocaeli İl Örgütü'nde düzenlediği basın toplantısında, Tüpraş'ın özelleştirilmesi konusundaki düşüncelerini açıkladı. Partisinin, özelleştirmenin yanında ya da karşısında bir tavır geliştirmediğini, yeni olan şeylerin denenmesinden yana olduklarını ifade eden Karayalçın, ''Tüpraş zarar eden değil, 61 trilyon vergi ödeyecek konuma gelen bir kuruluştur. Bu yüzden, Tüpraş'ın özelleştirilmesinin hiçbir gerekçesi yoktur'' dedi. 
     Dünya petrol piyasasının, Irak savaşı sonrası yeni yapılanma dönemine girdiğini de ifade eden Karayalçın, şöyle konuştu 
     ''Özelleştirme mutlaka yapılacaksa da, bu dönemde yapılmamalıdır. Ayrıca, yüzde 49'u özelleştirilmeli ve yüzde 51'i ise kamuda kalmalıdır. Böyle bir dönemde yüzde 51'in blok satış yöntemiyle özelleştirilmesini planlamak hatadır. Amaç özel sektörü piyasaya sokmak ise kurulması planlanan iki rafineriyi özel sektör yapsın. Akdeniz ve Karadeniz'de kurulması planlanan yeni rafinerileri özel sektör yapabilir.'' Karayalçın, Devlet Bakanı Ali Babacan'ın ''düşük fiyattan da olsa satacağız'' dediğini anımsatarak, şöyle devam etti 
     ''Bu tür demeçler çok yanlıştır. Bir bakan bunu söyleyemez. Düşük fiyatla satıp tasarruf edeceğiz diyor. Orada zarar yok ki. Maliye Bakanı da KİT'leri duman edeceğim, babalar gibi satarım diyor. Bu sözler kamu yönetiminin saygısının yitirildiğini gösteriyor.'' 
     
     SORULARA YANITLAR 
     Karayalçın, açıklamalarının ardından gazetecilerin sorularını da yanıtladı. 
     ''Orman özelliğini yitirmiş alanların satılması'' konusundaki düşüncesi sorulan Karayalçın, ''Bakanlık, bu konuda Or-Kop'la ilişkiye girip, onlarla çözüm üretmelidir. Sorun sadece Sultanbeyli ile sınırlı olmamalıdır. Orman köylüsünün durumu da ele alınmalıdır'' dedi. 
     Orman Bakanı Osman Pepe'nin, Kocaeli'ndeki bir yerel gazetede çıkan ''Güney Kore ile ortak olarak dünya çapında 2 tersane kurulması planlandı'' açıklamasını değerlendirmesi de istenilen Karayalçın, ''Böyle bir şey duymadım. Eğer dünya çapında tersane kurulacaksa, bunu Orman Bakanı değil, ilgili bakanlık açıklamalı. Ama eğer yapılacaksa da yer için çok ciddi çalışmalar yapılmalıdır'' diye konuştu. 
     Murat Karayalçın, daha sonra partililerle basına kapalı görüşme yaptı. 
     
</TEXT>
</DOC>
