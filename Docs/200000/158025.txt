<DOC>
<DOCNO> 158025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/soneko20.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Siyaset, ekonominin günlük işleyişine müdahale etmemeli 
</HEADLINE>
<TEXT>

     CHP İstanbul Milletvekili Kemal Derviş, ekonominin günlük işlerine yeniden siyasi parti olarak karışılması durumunda, 90'lı yılların zararlarının, olumsuzluklarının yeniden yaşanacağını bildirdi. 
     Derviş, TÜSİAD tarafından Ankara Hilton Oteli'nde düzenlenen ''Bağımsız Düzenleyici Kurumlar Semineri''nde yaptığı konuşmada, sosyal piyasa ekonomisinin işleyebilmesi için siyasetin bu modele saygı göstermesi ve piyasa alanı içinde olan kararlara mikro düzeyde müdahale etmemesi gerektiğini söyledi. 
     Özerk kurul ve kurumların temel nedeninin de bu olduğunu ifade eden Derviş, siyasetin ekonominin günlük işleyişine müdahale biçiminde olması durumunda çağdaş, sağlıklı piyasa ekonomisine büyük zarar verilmiş olacağını kaydetti. Kemal Derviş, şöyle konuştu 
     ''Maalesef Türkiye'de 90'lı yıllarda bunu fazlası ile yaşadık. Bunun temelinde çığırından çıkmış piyasaya her an müdahale eden bir siyasal yarışma vardı. Bunu ben kendim de partisiz bir bakan olarak bir süre yaşadım. 2001 krizinin temelinde de bu yatıyor. Ekonomiyi korumak için günlük siyasetten bağımsız kurulların ortaya çıkması ve kurulların her an değiştirilememesi, sürelerinin iktidar süresinden daha uzun olması, çalışma düzenlerinin günlük siyasi müdahaleye değil kendi özerk yapısına yanıt verecek biçimde olması gereklidir.'' Derviş, iktidar partisinin bu konuda çok net olmadığını, daha seçim zamanında özerk kurullardan şikayet eder bir üslup içinde olduğunu söyledi. 
     
     
     ÖZERK KURULLARIN RAHAT ÇALIŞMASI 

     Özerk kurulların temel siyasi hedefler doğrultusunda rahat çalışmalarını sağlamanın, günlük kararlarında serbest olmalarını sağlamanın çağdaş piyasa ekonomisinin temel gereği olduğunu vurgulayan Derviş, şunları söyledi 
     ''Bu tabi özerk kurulların her şeyi doğru yapacağına dair bir söz değildir. Kurulların çoğu yeni, işlerini yeni öğreniyorlar. Geçmişten gelen yanlışları düzeltmek yıllar alacaktır. Ama piyasa ekonomisini korumak için siyasi partiler kendilerini bu konuda sınırlama olgunluğunu gösterebilirlerse çok daha etkin, çalışan bir ekonomiye sahip olabiliriz. Türkiye son 6 ayda zor bir dönemden geçti. Seçim, Irak Savaşı... Bütün bunlara rağmen dengelerin çok az bozulması, kur, faiz, para politikaları, maliye dengeleri olsun ekonominin genel makro dengelerinin durumuna bakıldığında bütün bu olumsuzlukları nispeten rahat bir biçimde atlattığımızı görüyoruz.'' Kemal Derviş, bundan toplumun siyasilerin sağduyusu ile Merkez Bankası ve özerk kurulların iş başında olması, belirsizliği azaltmış olmalarının bu zor 6 ayı Türkiye'nin nispeten rahat atlatmasının önemli bir nedeni olduğunu bildirdi. 
     Seminerde açılış konuşmalarının ardından Bağımsız Düzenleyici Kurumlar ve Türkiye Uygulaması konulu raporun özet sunumu yapıldı. 
     Sunum, Devlet Planlama Teşkilatı DPT Planlama Uzmanı Uğur Emek ile Konya Selçuk Üniversitesi Öğretim Üyesi Muhittin Acar tarafından gerçekleştirildi. 
</TEXT>
</DOC>
