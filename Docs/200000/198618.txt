<DOC>
<DOCNO> 198618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sondun17.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Demi Moore ile evlenecek olan Kutcher, oyunculukta sınıfta kaldı 
</HEADLINE>
<TEXT>

     Son aylarda ünlü aktris Demi Moore ile yapacağı evlilikle adını duyuran genç oyuncu Ashton Kutcher, kariyerinde büyük bir darbe yedi. Kutcher, rol alacağı filmin kadrosundan başarısız oyunculuğu nedeniyle çıkarıldı. 
     Internetteki ''pagesix'' sitesinin haberine göre, Cameron Crowe tarafından yöneteceği filmin kadrosuna alınan Kutcher, kötü oyunu görülünce yönetmen tarafından kadrodan çıkarıldı. 
     25 yaşındaki genç yıldızın oyunculuk dersleri alması gerektiğini dile getiren Cameron Crowe'un yapılan denemelerde Kutcher'a ''kırık not'' verdiği belirtildi. Film setinden bir kaynak, konuyla ilgili olarak, ''Crowe, okuma provalarında Kutcher'dan memnun kalmadı. Ashton defalarca denedi, ama giderek daha kötüye gitti. Yönetmen, belki oyunculuğu aldığı derslerle biraz düzelir diye prodüksiyonu erteledi. Ama bir şey fark etmedi'' açıklamasında bulundu. 
     Kutcher, daha önce de Steven Soderbergh'in yöneteceği bir projeden Demi Moore ile birlikteliği nedeniyle fazla gündeme gelmesi yüzünden çıkarılmıştı. 
     41 yaşındaki Demi Moore ile 25 yaşındaki aktör Ashton Kutcher, 4 ay sonra evlenmeyi planlıyor. 
     
</TEXT>
</DOC>
