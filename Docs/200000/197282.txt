<DOC>
<DOCNO> 197282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sonspo04.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Mehmet 7, Hido 11 sayıyla oynadı... 
</HEADLINE>
<TEXT>

     ABD Profesyonel Basketbol Ligi'nde NBA 4. hafta mücadelesine, bu sabaha karşı yapılan 12 maçla devam edildi. 
     Merkez Grubu'nda 2. sırada bulunan Detroit Pistons, sahasında New York Knicks'i yenerek, 13. maçında 9. galibiyetini aldı. 
     Karşılaşmada Pistons'da 20 dakika sahada kalan Mehmet Okur, 7 sayı, 9 ribaunt 1 hücum-8 savunma , 1 asist ve 1 blokla oynadı. Okur, 2 sayılık atışlarda 5'de 2, serbest atışlarda da 4'de 3 isabet kaydetti. 
     Üstüste 4. galibiyetini alan takımda Chauncey Billups, 23 sayı, 5 ribaunt, 9 asist ve 4 top çalma, Richard Hamilton 21 sayı, Ben Wallace da 10 sayı, 9 ribaunt ve 10 blokla galibiyette başrolü oynadı. 
     New York Knicks'de ise Kurt Thomas, 16 sayı ve 9 ribaunt, Shandon Anderson, 15 sayı ve 4 ribaunt, Charlie Ward da 13 sayı, 4 ribaunt ve 5 asistle maçı bitirdi. 
     Geçen sezonun şampiyonu ve Ortabatı Grubu beşincisi San Antonio Spurs, sahasında Atlanta Hawks'a tam 39 sayı fark yaparken, Spurs'de 22 dakika forma şansı verilen Hidayet Türkoğlu, bu sürede 11 sayı, 5 ribaunt 1 hücum-4 savunma , 1 asist ve 1 top çalma performansı gösterdi. Türkoğlu, 3 sayılık atışlarda 2'de 1, 2 sayılık atışlarda 5'de 3, serbest atışlarda da 2'de 2 isabet buldu. 
     Bu maçta evsahibi ekibi galibiyete taşıyan isimler olarak geçen sezonun ''en değerli oyuncusu'' Tim Duncan, 25 sayı, 10 ribaunt ve 5 blok, Arjantinli forvet Emanuel Ginobili, 20 sayı, 5 ribaunt ve 5 asist, Fransız oyun kurucu Tony Parker da 17 sayı ve 6 asistle dikkati çekti. 
     Konuk ekipte ise 16 sayı ve 7 ribauntla oynayan Şerif Abdürrahim ve 14 sayı, 5 ribauntla oynayan Dion Glover dışında skora katkıda bulunan oyuncu çıkmadı. 
     Bu sezon şampiyonluğun en büyük adayı olarak gösterilen Pasifik Grubu lideri Los Angeles Lakers, 13. maçında 10. galibiyetini, evinde Chicago Bulls'a üstünlük sağlayarak aldı. 
     Lakers'da en skorer oyuncu, 28 sayı, 5 ribaunt, 4 asist ve 4 top çalmayla oynayan Kobe Bryant olurken, Gary Payton 15 sayı ve 4 asist, son çeyrekte sakatlığı nedeniyle oynayamayan Shaquille O'Neal, 15 sayı ve 7 ribaunt, ''postacı'' lakaplı Karl Malone da 14 sayı, 18 ribaunt ve 4 asistle galibiyete büyük katkı yaptı. 
     Bulls'da ise Cemal Crawford'un 23 sayı ve 5 asist, Donyell Marshall'ın 13 sayı ve 11 ribaunt, Eddy Curry'nin de 11 sayı ve 9 ribauntluk performansları galibiyete yetmedi. 
     Öte yandan bu sezonun en başarısız ekibi görünümündeki Atlantik Grubu sonuncusu Orlando Magic, üstüste 12. yenilgisini deplasmanda farklı skorla Sacramento Kings'den alırken, bu maçta konuk ekipte 4 dakika forma giyen Gürcü asıllı Türk vatandaşı Zaza Pachulia, 3 adet 2 sayılık atışta da isabet kaydedemeyince, maçı sayı atamadan tamamladı. 
     Karşılaşmada evsahibi ekipte ise Brad Miller, 22 sayı, 14 ribaunt ve 10 asistlik performansıyla kariyerinde ilk kez ''triple double'' yaptı. 
     Lige, yarın sabaha karşı yapılacak 6 maçla devam edilecek. 
     NBA'de, günün maçlarında alınan sonuçlar şöyle 
     Philadelphia 76'ers 87 - Boston Celtics 85 . 
     Detroit Pistons 94 - New York Knicks 85 . 
     Indiana Pacers 76 - New Orleans Hornets 75 . 
     Minnesota Timberwolves 97 - Cleveland Cavaliers 83 . 
     San Antonio Spurs 114 - Atlanta Hawks 75 . 
     Utah Jazz 99 - Milwaukee Bucks 90 . 
     Denver Nuggets 108 - Washington Wizards 87 . 
     Sacramento Kings 122 - Orlando Magic 92 . 
     Memphis Grizzlies 98 - Seattle Supersonics 97 . 
     Los Angeles Lakers 101 - Chicago Bulls 94 . 
     Portland Trail Blazers 85 - Houston Rockets 78 . 
     Golden State Warriors 101 - Miami Heat 91 . 
     
</TEXT>
</DOC>
