<DOC>
<DOCNO> 163185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sonspo01.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlılar, İzmir Körfezi'nde şampiyonluk kutladı... 
</HEADLINE>
<TEXT>

     İzmir Beşiktaşlılar Derneği üyeleri, siyah-beyazlıların şampiyonluğunu, Bergama Vapuru ile Körfez turu atarak kutladı. 
     İzmir Beşiktaşlılar Derneği'nin düzenlediği etkinliğe, Beşiktaş'ın yeni transferi Sinan Kaloğlu ve siyah-beyazlıların İzmirli Yönetim Kurulu Üyesi Emin Önal da katıldı. 
     Önal, gazetecilere yaptığı açıklamada, 16 Haziran Pazartesi günü Ahmet Hassan'ın, 17 Haziran Salı günü de Sinan'ın, kendilerini Beşiktaşlı yapacak imzayı atacağını belirterek, ''Hafta boyunca düzenleyeceğimiz törenlerle, yeni transferlerimize imza attıracağız'' diye konuştu. 
     Kaleci Cordoba'nın bonservisini de ilerleyen günlerde alacaklarını kaydeden Önal, ''Cordobasız bir Beşiktaş düşünülemez. Zaten 2 yıllığına bizim futbolcumuz. Bonservisini de alarak bu konuyu kapatmak istiyoruz'' diye konuştu. 
     Önal, diğer transfer girişimlerini de sürdürdüklerini belirtirken, milli futbolcu Hakan Şükür ile ilgilenmediklerini söyledi. 
     
</TEXT>
</DOC>
