<DOC>
<DOCNO> 166136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/spor/spo02.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
KRİTİK HAFTA 
</HEADLINE>
<TEXT>

Fenerbahçe yabancı transferine noktayı koyacak. Daum’un, Van Hooijdonk ile protokol yaptığı, Santoslu üç futbolcuyla birlikte bu hafta açıklanacağı ileri sürüldü 
     De Boer gelmiyor 
     SARI - Lacivertli takım, bu hafta yabancı transferine noktayı koyacak. Daum ile yarın bir araya gelecek yönetim, liste konusunda son kararını verecek. Alman hocanın, önceki gece Van Hooijdonk ile görüştüğü, eşini ikna ettiği ve ön protokol imzalattığı ileri sürüldü. Ayrıca Santoslu Alex, Fabiano ve Oliveira’nın da yönetimin onayını beklediği iddia edildi. Bu arada Frank De Boer dün Blackburn Rovers ile anlaştığını, Türkiye defterini kapattığını açıkladı. 
     
     "Bir hafta sonra" 
     VAN Hooijdonk ise yaptığı açıklamada kararını bir hafta içinde vereceğini söyledi. Hollandalı futbolcu, Fenerbahçe’den sonra Galatasaray’ın da kendisiyle ilgilendiğini doğruladı, "Bu rekabet beni şaşırtmadı. Çünkü iki kulüp hakkında çok şey öğrendik. Yeni sezonda Avrupa Kupaları’nda oynayıp oynamamam önemli değil. Ben profesyonelim. Belki, Fenerbahçe ile anlaşma şansım yüksek, ama henüz hiçbir yere imza atmadım. Avrupa’dan da teklifler var" dedi. 
     
Sessiz açılış Fenerbahçe yarın sadece 16 futbolcuyla sahaya inecek 
     YUSUF DURSUN 

     SARI - Lacivertli takım transferdeki suskunluğunu sürdürürken, yarın yapılacak idman açılışına sadece 16 futbolcu katılacak. Samandıra’daki antrenman startında yeni isim olarak Aurelio boy gösterecek. Ceyhun, Yusuf, Serhat gibi isimlerin belirsizliği sürerken, Fatih ile Tuncay izin yapacak. Daum ilk idmanına gençlerle başlayacak. 
     
Rüştü şöleni MEHMET ÇİFTÇİ      İSPANYOL Barcelona’nın 2003 - 2004 sezonu için yaptığı ilk transfer olan kaleci Rüştü, salı günü resmi sözleşmeyi imzalayacak. Barcelona kulübü dün yaptığı açıklamada, Başkan Yardımcısı Rosell’ın önceki gün Fransa’da Rüştü ile görüşerek son ayrıntılar konusunda da anlaşmaya vardığı ve tecrübeli file bekçisinin salı günü basına ve taraftara tanıtılacağı bildirildi. 
     
ORTEGA’DAN ŞOK KARARArjantinli yıldız katıldığı bir televizyon programında futbol hayatına son verdiğini açıkladı, "Ben bittim, bana bu cezayı verenleri de bitireceğim" diye konuştu 
     MEHMET ÇİFTÇİ 

     "Bu parayı ödeyemem" 
     FIFA’NIN Fenerbahçe’ye 11 milyon dolar ödemeye mahkum ettiği Ariel Ortega Arjantin’de katıldığı Tryorsport isimli TV programında futbol hayatına son verdiğini açıkladı. Yıldız oyuncu FIFA’nın vermiş olduğu cezanın futbol hayatını bitirmeye yönelik olduğunu ifade ederek "Bundan sonra futbol oynamam gereksiz. Birileri benim futbol hayatımı bitirmeye çalışıyordu. Bunu da başardılar. Ben bu kadar büyük parayı asla ödeyemem" diye konuştu. 
     
     Tehdit etti 
     ARİEL Ortega "FIFA maalesef Fenerbahçe’nin istekleri doğrultusunda karar verdi. Bir ceza bekliyordum ama bu kadar ağırını beklemiyordum. Sahalara dönmemim hiçbir gereği yok" dedi. Önümüzdeki hafta medya ordusu ve en iyi avukatlarla Avrupa’nın çeşitli başkentlerinde FIFA ile Fenerbahçe aleyhinde kampanya başlatacağını belirten Arjantinli oyuncu "Ben bittim, bana bu cezayı verenleri de bitireceğim" tehdidinde bulundu. 
     

</TEXT>
</DOC>
