<DOC>
<DOCNO> 188096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/spor/ydemirkol.html </URL>
<DATE> 2003/10/12/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Beceremedik 
</HEADLINE>
<TEXT>

   
   Milyonların bakışları arasında Beckham topun başına geçtiğinde acaba tek bir Allah'ın kulu meşin yuvarlağın oradan dışarıya gidebileceğine ihtimal verebiliyor muydu Collina beyaz noktayı gösterdiğinde "bu iş artık çok zor"dan daha olumlu bir şey söyleyen bir Türk var mıydı Ve Tanrı son müdahalesini yaptı, Beckham topu tribünlere yolladı. Orta çizgiye yakın noktalardan attığı serbest vuruşları bile titreten Beckham penaltı kaçırmıştı. 
   Maçın ilk dakikasından itibaren özellikle Alpay ve Fatih'in tuttuğu sağ kanattan her hızlı çıkışlarında bizi çaresiz bırakan İngilizler bu akınlardan skor çıkaramadıklarında da Owen'ın yokluğuna şükretmiştik. İlk yarı boyunca bulduğumuz iki pozisyonda da Ferdinand'ın yokluğuna. Yukarıdaki her şeyi yaptı. Ama biz o kadar çabalı değildik. 
   Sergen, Hakan ve Nihat ileri üçlüsü sürekli göbekte toplandığı için hiç çıkmayan İngiltere geri dörtlüsü arasında sıkıştılar. Fatih ile İbrahim ise kanatları yeteri kadar kullanamadı. Sürekli ikili sıkıştırmalara takıldılar. 43'te Sergen'in James'te kalan kafasına kadar ceza alanı içinde şut çekebileceğimiz bir organizasyon yapamadık. Basit alan daraltmalarına çözüm getiremedik. Oysa İngiltere penaltı dahil dört kez Rüştü'yü yoklamıştı. İbrahim ve Bülent'in defansif sağlamlıkları olmasa daha fazlası ve tehlikelisi de olabilirdi. Özetle hırslı, arzulu ama organizasyon olarak rakibin gerisindeydik. Organizasyonumuzu 68'te Okan - İlhan değişikliği ile farklılaştırdık. Tuncay da sahadaydı ve 4-2-4'e geçtik. Eriksson ise Vassell'i ileride tek bırakıp takımını geri çekti. Planımız dörtlü hücum - savunma eşleşmesinden yararlanıp kanat beklerimizi kaçırmaktı. Bunu da istediğimiz gibi yapamayınca yine şişirmeye döndük. Ergün'ün oyuna girişi bile İngiliz ikili sıkıştırmalarını geçmemize imkan vermedi. Tuncay ve Nihat ile bulduğumuz iki şut dışında bir şey yapamadık ve beraberliğe razı olduk. Tanrı'dan her türlü yardımı almıştık ama tüm bunlara rağmen biz bir şey üretemedik. 
   
      
   
</TEXT>
</DOC>
