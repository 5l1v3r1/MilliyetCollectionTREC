<DOC>
<DOCNO> 157506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur01.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkolü fazla kaçırınca, bir iş yerinin duvarına çarparak yaralandı 
</HEADLINE>
<TEXT>

     Eminönü'nde birlikte içki içtiği arkadaşının otomobilini alarak kaçan genç, bir işyerinin duvarına çarparak yaralandı. 
     Alınan bilgiye göre, bir süre alkol aldıktan sonra bindiği 34 AU 1369 plakalı otomobille gezintiye çıkan Abidin Açıkyol 25 , Laleli Mesihpaşa Caddesi üzerinde aşırı hız yapınca aracın kontrolünü kaybederek, bir konfeksiyon dükkanının duvarına çarptı. 
     Olay yerine gelen polislerce yapılan kontrol sonucu yaralandığı anlaşılan ve çeşitli yerlerinde kırıklar olabileceği için otomobilden çıkartılmayan Açıkyol'un, hastaneye kaldırılması için ambulans çağrıldı. Ancak bir süre beklenmesine rağmen ambulans gelmedi. 
     Bu süre içinde kendisini sakinleştirmeye çalışan polislere ''Ölüyorum ben. Beni alıp götürün'' diyen Açıkyol, yaklaşık yarım saat sonra gelen sağlık görevlilerince otomobilden titizlikle çıkartıldı. 
     Ardından ambulansa alınarak İstanbul Üniversitesi İstanbul Tıp Fakültesi Hastanesi'ne kaldırılan Açıkyol'un, hayati tehlikesinin bulunmadığı bildirildi. 
     Abidin Açıkyol'un, polise verdiği ifadede, ''Aksaray'da bir eğlence yerinde arkadaşlarıyla içki içtiklerini, sarhoş olunca da arkadaşına ait olan otomobilin masa üzerinde duran anahtarını aldığını ve araca binerek uzaklaştığını'' söylediği kaydedildi. 
     Bu arada, kazada otomobilin çarptığı işyerinin duvarında hasar oluşurken, bu aracın çekilmesi için çağrılan çekicinin ambulanstan önce gelmesi dikkat çekti. 
     
</TEXT>
</DOC>
