<DOC>
<DOCNO> 165919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur28.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehirhatları vapur seyahatlerinde Akbil'e yüzde 50 indirim 
</HEADLINE>
<TEXT>

     Türkiye Denizcilik İşletmeleri TDİ Genel Müdürü Burhan Külünk, 1 Temmuz Salı gününden itibaren, 10.00-16.00 saatleri arasında, Şehirhatları İşletmesi vapurlarında Akbil ile seyahat edecek yolculara yüzde 50 indirim uygulanacağını bildirdi. 
     Külünk, yaptığı yazılı açıklamada, İstanbul'un iki yakasını 46 ayrı noktada birbirine bağlayan Şehirhatları İşletmesi vapurlarının her gün yaklaşık 225 bin yolcuya hizmet verdiğini belirtti. 
     Mevcut filo ile yoğun deniz taşımacılığı yapan Şehirhatları İşletmesi'nin, ekonomik ve iyi hizmet vermek için büyük çaba sarfettiğini ifade eden Külünk, şunları kaydetti 
     ''Tramvay, hafif metro, metro ve otobüs gibi toplu taşıma araçlarında uygulanan akbil sistemi, Şehirhatları İşletmesi iskelelerinde de yaklaşık 2 yıldan beri uygulanmaktadır. Akbil sistemi ile iskelelerimizdeki yolcu sirkülasyonu hızlandırılmış, sistemin diğer ulaşım araçlarıyla entegre olmasından dolayı yolcularımıza büyük kolaylık sağlanmıştır. 
     Şirketimiz, ek olarak 1 Temmuz Salı gününden Kabotaj Bayramı geçerli olmak üzere Şehirhatları İşletmesi iskelelerinde saat 10.00-16.00 arasında, Akbil geçişlerinde yüzde 50 indirim uygulamasına geçecektir.'' Yapılan araştırmalarda bu saatler arasındaki seferleri emekli, ev hanımları, iş arayanların yoğun şekilde kullandığının ortaya çıktığını belirten Külünk, şirketin böylece aile ekonomilerine katkı sağlamayı amaçladığını kaydetti. 
     
</TEXT>
</DOC>
