<DOC>
<DOCNO> 167800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sondun24.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi "Büyük Avrupa için Türkiye'ye ihtiyaç var" 
</HEADLINE>
<TEXT>

     AB Dönem Başkanı İtalya'nın Başbakanı Silvio Berlusconi, ''Askeri ve ekonomik açıdan büyük Avrupa için Türkiye, Rusya ve İsrail'e ihtiyacımız var'' dedi. 
     İtalya'nın kuzeyindeki Como kentinde düzenlenen ''Avrupa e-devlet bakanlar konferansı''nda konuşma yapan Berlusconi, ''Büyük Avrupa'nın yaratılması için, genişlemenin 28 ülkede kalmayıp, İsrail, Ukrayna, Rusya, Belarus gibi ülkelerle 30'lara çıkması gerektiğini'' söyledi. 
     Genişlemenin hemen mümkün olmadığına dikkat çeken Berlusconi, şöyle konuştu 
     ''Bizim batılı bir kültürümüz var ve Rusya da bu kültürün bir parçası olmak zorunda. Doğu'da bir güç olması için her şey yapılmalı. Uzun zamandır Türkiye, İsrail ve Rusya'nın büyük Avrupa'nın bir parçası olması gerektiğini söylüyorum. Zorluklar olduğunu biliyorum ama bu ülkeler için de her şey kolaylaştırılabilir.'' İtalya'nın AB Dönem Başkanlığı'nı, ''bir arabuluculuk sanatı'' diye nitelendiren Berlusconi, Avrupa Konvansiyonu'nun hazırladığı anayasa taslağı başta olmak üzere, ABD ile ilişkiler ve Ortadoğu'da barışla birlikte çok zorlu bir yollarının olduğunu söyledi. 
     Berlusconi, ''Eğer Avrupa gerçekten dünyada hesaba katılmak istiyorsa dünyada barışın sağlanması ve dikta rejimleri olan ülkelere özgürlük ve demokrasinin götürülmesi için ABD ile birlikte baş aktör olabilir'' dedi. 
     Berlusconi, ''Avrupa'nın dünyada sözünü geçirir bir konuma gelmesi için ortak savunma ve dış politika izlemesi gerektiğinin'' de altını çizdi. 
     
</TEXT>
</DOC>
