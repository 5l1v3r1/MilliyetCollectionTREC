<DOC>
<DOCNO> 184619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur03.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu "Reform izleme grubu oluşturduk" 
</HEADLINE>
<TEXT>

     İçişleri Bakanı Abdülkadir Aksu, çıkarılan yasaların uygulanmasını takip için ''Reform İzleme Grubu'' oluşturduklarını belirterek, yapılan her yasal düzenlemeyi, hedefine ulaşana kadar takip edeceklerini söyledi. 
     İçişleri Bakanı Aksu, Türk Demokrasi Vakfı'nın TDV Gordion Oteli'nde düzenlediği ''Kamu Yönetimi ve Yerel Yönetimler Reformu'' konulu toplantıya katıldı. 
     Aksu, toplantıda yaptığı konuşmada, son dönemde Türkiye'de ciddi bir değişim yaşandığını kaydetti. Toplumun her kesiminden insan hakları ve özgürlük konularında talep olduğunu belirten Aksu, ''İnsanlar artık daha çok insan hakları ve özgürlük istiyor. Toplumlar üzerinde konsensüs sağladıkları konuların çokluğu ölçüsünde istikrar buluyor. Bugün artık her siyasal grup, kendini değişen değerlere göre tanımlamaya başladı. Marjinal bazı oluşumlar bile referanslarını bu değerlerden alıyorlar'' diye konuştu. 
     Demokratik gelişmelerin, aşağıdan yukarı şekillenen bir yapılanmayı gerektirdiğini dile getiren Aksu, sözlerini şöyle sürdürdü 
     ''Bu noktada siyasetçilerin, siyasal kurumların ve siyasal karar üreten mekanizmaların saydam yönetim fikrine inanması gerekiyor. Yönetim erkini elinde bulunduranlar, halkın da dikkate alınması gerektiğini göz önünde bulundurmalıdırlar. 
     Devlet yönetiminde aradığımız denge, birey hakları ve devlet arasındaki dengedir. Bu dengeyi alanda sağlamak, oldukça meşakkatlidir. Bir yandan birey hak ve özgürlüklerini olabildiğince geniş tutarken, öte yandan kamu düzenini bozmayacaksınız. AK Parti olarak son 10 aya sığdırdığımız çalışmaların ekseninde bu temel karşıtlık bulunmaktadır. İktidara geldikten sonra açıklanan Acil Eylem Planı, bir siyaset manifestosudur. Burada işin kimlerle yapılacağı bellidir ve programda en çok zikredilen sivil toplum örgütleridir. Bu da bizim sivil toplum örgütlerine verdiğimiz önemi göstermektedir.'' 
     
     ''DİNAMİK BİR SÜREÇ YAŞIYORUZ'' 
     Bakan Aksu, Kamu Yönetimi ve Yerel Yönetimler Reformu'nun kendileri için büyük önem taşıdığını vurgulayarak, ''Bu konudaki çalışmaları, yanıbaşımızdaki savaş koşullarında bile hızla yapmaya devam ediyoruz'' dedi. 
     AB uyum yasalarında düşünce ifadesi ve örgütlenme özgürlüğünün önündeki yasal engellerin kaldırılması yönünde iddialı adımlar attıklarını ifade eden Aksu, çıkarılan 7 uyum paketinde en çok önem verilen konunun, düşünce özgürlüğü önündeki engellerin kaldırılması olduğunu söyledi. 
     ''Dinamik bir süreç yaşıyoruz'' diyen Aksu, hükümet olarak hedeflerinin, düşünce, ifade ve örgütlenme özgürlüğü önündeki yasal ve kurumsal engelleri kaldırarak, demokratik katılımı teşvik etmek olduğunu vurguladı. Yasaların çıkarılmasının önemli olduğunu belirten Aksu, şunları söyledi 
     ''Çıkarılan yasaların uygulanması da mühim. Bu amaçla Dışişleri Bakanı ve Başbakan Yardımcısı Abdullah Gül başkanlığında, Adalet Bakanı Cemil Çiçek ve şahsımın da bulunduğu 3 bakandan oluşan Reform İzleme Grubu oluşturduk. Bu grup çalışmalara başladı. Yapılan her yasal düzenleme hedefine ulaşana kadar takip edeceğiz. Hedef, Türkiye'de tam demokrasiyi sağlamaktır.'' 
     
     ''İŞİN SONUNA DOĞRU GİDİYORUZ'' 
     Hantal, bürokrasinin pençesine düşmüş ve ekonomisi karabasan haline gelmiş devlet aygıtının da yeniden düzenlenmesi gerektiğini ifade eden Aksu, Kamu Yönetimi Reformu çalışmalarında işin mutfak kısmı tamamlandı ve işin sonuna doğru gidiyoruz. Bu reform, konusunda uzman kişiler tarafından uzun zamandan beri değerlendiriliyor'' diye konuştu. 
     İçişleri Bakanı Aksu, tam demokrasiye giden yolun, sivil toplum örgütlerinin katılımını sağlamaktan geçtiğini belirterek, yaptıkları çalışmaları sivil toplum örgütleriyle işbirliği içinde yürüttüklerini anlattı. Kamu Yönetimi ve Yerel Yönetimler Reformu ile ''radikal değişiklikler'' yapacaklarını dile getiren Aksu, şunları kaydetti 
     ''Yerel yönetimlerin görevleri, özel idarenin yapacağı işler belirlenmiş, Bunun dışındaki işler kamunun görevidir denmiş. Biz, tam tersi bir anlayış getiriyoruz. Biz, idarenin görevlerini saydık, Bundan geri kalan bütün işleri yerel yönetimler yapar diyoruz. Bu, Avrupa özerklik şartının da bir özelliğidir. 
     Reform çerçevesinde, bakanlıkların taşra teşkilatlarını ya özel idarelere ya da belediyelere devretmeyi düşünüyoruz. Böylece kamu hizmetlerinin adil bir şekilde halka sunulmasını arzuluyoruz.'' 
     
     ÜNİTER YAPI 
     Aksu, reformla ilgili çalışmaları geniş bir kesimin temsilcilerinin katılımıyla yürüttüklerini de belirterek, Kamu Yönetimi Reformu ile Yerel Yönetimler Reformu'nun birlikte değerlendirildiğini ve konuya ilişkin taslakların yakında Bakanlar Kurulu'na sunulacağını bildirdi. 
     Çalışmalar yapılırken devletin bütünlüğünün esas alındığını ifade eden Aksu, ''Üniter yapı içinde, yerel yönetimleri demokratik ve ekonomik bakımdan yetkili kılmayı düşünüyoruz'' dedi. 
     Aksu, gerçekleştirilecek reformla birlikte, hizmetlere ilişkin karar alınması, uygulanması ve denetlenmesinde halkın katılımının getirildiğini ve belediye kadrolarında belli standartlar oluşturarak, yerel yönetimlerde sözleşmeli personel uygulamasına geçileceğini bildirdi. 
     
</TEXT>
</DOC>
