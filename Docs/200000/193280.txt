<DOC>
<DOCNO> 193280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko29.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell'den 580 trilyon açıklaması... 
</HEADLINE>
<TEXT>

     Turkcell İletişim Hizmetleri A.Ş., ara bağlantı gelirlerinin Hazine payına dahil edilmesine ilişkin kararla ilgili hukuki sürecin devam etmesi nedeniyle şirketin henüz ödeme mükellefiyetinin bulunmadığını savundu. 
     İMKB, ''Turkcell'in Telekomünikasyon Kurumu aleyhine tahkimde açtığı ve kaybettiği davada Hazine'ye ödemesi gereken 580 trilyon TL. için bir ödeme planı sunacağına ve bu konuda iptal davası açacağına'' ilişkin basından çıkan haberler üzerine şirketten açıklama talep etti. 
     Turkcell'den Borsa'ya gönderilen açıklamada, şirketin, ara bağlantı gelirlerinin yüzde 15 Hazine payı ödemesine esas teşkil eden matraha dahil edilmemesi talebiyle Uluslararası Ticaret Odası'nın Uluslararası Tahkim Divanı nezdinde tahkime müracaat ettiği hatırlatıldı. 
     Uluslararası Tahkim Mahkemesi nezdinde açılan tespit davasında Hakem Heyeti'nin, ara bağlantı gelirlerinin Hazine payına dahil edilmesine karar verdiği belirtilen açıklamada, şöyle denildi 
     ''Şirketimiz, bu karar hakkında süresi içinde her türlü yasal müracaatta bulunacağını bildirmiştir. Halen hukuki süreç devam etmekte olduğundan henüz şirketimizin ödeme mükellefiyeti yoktur. Böyle bir mükellefiyetin olup olmadığı yargı sürecinin son bulması ile belli olacaktır.'' 
     
</TEXT>
</DOC>
