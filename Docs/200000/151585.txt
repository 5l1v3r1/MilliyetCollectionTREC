<DOC>
<DOCNO> 151585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sondun35.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da türban tartışması... 
</HEADLINE>
<TEXT>

     Fransa Milli Eğitim Bakanlığı, okullarda dini simgelerin taşınmasıyla ilgili sorunlara çözüm getirmek için, 1989 yılında kabul edilen yasada değişiklik yapılmasını önerdi. 
     Milli Eğitim Bakanı Luc Ferry, Europe 1 radyo kanalına verdiği demeçte, ''Parlamentoya gelecek yıl, 1989 yılında kabul edilen yasada değişiklik yapılması için öneride bulunacağım. Bunun laikliğin yasada tescili açısından önemli bir fırsat olacağını düşünüyorum'' dedi. 
     Luc Ferry, Fransa'da giderek farklı bir çeşit semitizm karşıtlığının ortaya çıktığını belirtti ve aşırı sağcıların dışında Fransa'da Müslüman topluluğun radikalleşmesinin de semitizm karşıtlığına yol açtığını iddia etti. 
     Ferry, ''Irkçılık ve semitizm karşıtlığına karşı cumhuriyetin laiklik ilkesinin açık bir biçimde teyit edilmesi gerektiğini'' belirtti ve ''bunun için yeni bir yasaya ihtiyaç olduğunu'' söyledi. 
     Ferry, ''Ben kişisel olarak okullarda tüm dini simgelerin kaldırılmasını savunuyorum ve okullarda türbana da karşıyım. Ancak mevcut yasa, tahrik ve dayatma amacı olmayan simgelerin taşınmasına hoşgörüyle bakıyor'' diye konuştu. 
     Ferry, 19. yüzyıldan gelen gelenek uyarınca okullarda öğrencilerin küçük bir haç veya dini simgeleri taşımasına izin verildiğini hatırlattı ve bunun artık yasaklanmasının tartışmaya açık bir konu olduğunu ifade etti. 
     
     İÇİŞLERİ BAKANI YUHALANMIŞTI 
     İçişleri Bakanı Nicolas Sarkozy'nin, hafta sonu yaptığı açıklamada başörtüsüz kimlik fotoğraflarını savunması, Fransa'da türban tartışmasının tekrar alevlenmesine yol açtı. 
     Sarkozy, Fransa İslam Dernekleri Birliği'nin UOIF hafta sonu düzenlediği toplantıdaki konuşmasında, başörtüsüz kimlik fotoğrafını savunması, bazı üyeler tarafından protesto edilerek yuhalanmıştı. 
     Fransa'da çoğu Kuzey Afrikalı 5 milyon Müslümanın yaşadığı tahmin ediliyor. 
     





</TEXT>
</DOC>
