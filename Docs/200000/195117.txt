<DOC>
<DOCNO> 195117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur28.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Uzanlar'la tekrar bir görüşmemiz olacak 
</HEADLINE>
<TEXT>

     Maliye Bakanı Kemal Unakıtan, BDDK'nın daha etkin ve hızlı tahsilat yapabilmesi amacıyla hazırlanan ''Bankacılık Yasa Tasarısı''nı Meclis'ten geri çekmeyi düşünmediklerini söyledi. 
     Unakıtan, TBMM Plan ve Bütçe Komisyonu'nda Maliye ve Hazine bütçelerinin görüşülmesi sırasında gazetecilerin çeşitli sorularını yanıtladı. 
     Unakıtan, Bankacılık Yasa Tasarısı konusunda IMF'den uyarı mektubu geldiği haberlerinin hatırlatılması üzerine, ''Hayır. Öyle bir mektuptan haberim yok, bilmiyorum. Tasarıyı geri çekmeyi düşünmüyoruz'' dedi. 
     Tasarının yarın Adalet Komisyonu'nda görüşüleceğini hatırlatan Unakıtan, ''Komisyon'da görüşülür, görüşülmez. Alt komisyona gönderilir. O komisyonun iradesine kalmış bir iş. Biz tasarıyı gönderdik. Bundan sonrası Meclis'in prosedüründe olan bir konu. Meclis değişiklik yapar mı yapmaz mı bilmiyorum. Bizim arzumun değişiklik yapılmaması yönünde'' diye konuştu. 
     
     CEM UZAN İLE GÖRÜŞME 
     Maliye Bakanı, Cem Uzan ile yapılan görüşmede bir ödeme planının gündeme getirilip getirilmediği sorusu üzerine de ödeme planından ziyade karşılıklı bir görüşme yaptıklarını ifade etti. 
     ''Ben Maliye Bakanı olarak maliyenin vergi alacaklarıyla ilgilenirim'' diyen Unakıtan, vergi alacakları konusunda tekrar bir görüşmelerinin olacağını bildirdi. 
     Sözkonusu grubun vergi borçları konusunda Maliye Bakanlığı'nda bir çalışma yapıldığını da kaydeden Unakıtan, ''çalışma neticelendiğinde mükellefin önüne koyacağız'' açıklamasımda bulundu. 
     Unakıtan, ÇEAŞ ve Kepez'in geri verilip verilmeyeceğine ilişkin soruya karşılık, ''Ben sadece vergiyle ilgilenirim'' demekle yetindi. 
     
</TEXT>
</DOC>
