<DOC>
<DOCNO> 154954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/ekonomi/eko05.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İş güvencesinin kapsamı daraldı 
</HEADLINE>
<TEXT>

İş Yasası'nın TBMM Genel Kurulu'nda kabul edilen maddelerine göre iş güvencesi 30'dan fazla işçi çalıştıran işyerlerinde geçerli olacak 
     ANKARA Milliyet 

     Meclis Genel Kurulu'nda görüşülen İş Yasası'nın dünkü oturumda 18 maddesi kabul edildi. Tasarının "Çağrı üzerine çalışmayı" düzenleyen 14. maddesi, "deneme süreli iş sözleşmesine" ilişkin 15. maddesi, "Takım sözleşmesi ile oluşturulan iş sözleşmelerine" ilişkin 16. maddesi, "Süreli fesih" konulu 17. maddesi, feshin geçerli sebebe dayandırılmaması durumunu düzenleyen 18. maddesi kabul edildi. 
     AKP'nin önergesiyle işten çıkarmanın geçerli bir sebebe dayandırılmasını zorunlu kılan madde değiştirilip "10 veya daha fazla işçi çalıştıran işyerleri" tanımı yerine, "30 veya daha fazla işçi çalıştıran işyerlerine" tanımı getirildi. 
     
     CHP önergeleri reddedildi 
     Önerge ile "10 yerine 30 işçiden fazla çalışanı bulunan işyerlerinde, en az altı aylık kıdemi olan, belirsiz süreli iş sözleşmesini fesheden işverenin, işçi yeterliliğinden veya davranışlarından işletmenin, işyerinin veya işin gereklerinden kaynaklanan geçerli bir sebebe dayanma zorunluluğu" getirildi. Alt sınırın 10 çalışandan 30 çalışana çıkarılmasıyla daha fazla işverene, geçerli sebep göstermeden işçi çıkarma serbestisi tanınarak, iş güvencesinin kapsamı daraltılmış oldu. 
     Aynı madde üzerinde CHP'nin "10 ve üzerinde işçi çalışan" ifadesini 5 ve 4'e çekme önergeleri ise işleme konulmadı. CHP'nin, "hamilelik" ile birlikte "doğumun" da işten çıkarma sebebi olamayacağı yolundaki önerisi ise kabul edildi. 
     

</TEXT>
</DOC>
