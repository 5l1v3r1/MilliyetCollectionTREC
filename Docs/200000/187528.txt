<DOC>
<DOCNO> 187528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko31.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'deki ilk Bulgar yatırımı, hizmete girdi... 
</HEADLINE>
<TEXT>

     Bulgaristan'ın Prista-Oil Şirketi'nce Kocaeli'nin Körfez İlçesi'nde yaptırılan tesisler törenle açıldı. 
     Şirket Yönetim Kurulu Başkanı Plamen Bobokov, törende yaptığı konuşmada, Türkiye'de yağ üretmek ve satmak amacıyla 1 yıl önce şirket kurup, yatırım için bu bölgeyi seçtiklerini söyledi. 
     Tesiste 150 çeşit endüstri ve motor yağı üretimi gerçekleştirileceğini ifade eden Bobokov, şunları kaydetti 
     ''Hedefimiz, yıllık 50 bin ton kapasiteye sahip Körfez Madeni Yağ Tesisi ile 5 yıl içinde Türkiye'de yüzde 10 pazar payına sahip olmak. Yani, yılda 40 bin ton yağ üretmek. Tesisimiz, üretimi 86 bin tona kadar artırabilme potansiyeline de sahip.'' Plamen Bobokov, motor ve endüstriyel yağ üretimi için gerekli olan her türlü modern standarda sahip olduklarını ve 150 distribütör aracılığıyla faaliyet göstereceklerini sözlerine ekledi. 
     Şirketin Denetim Kurulu Başkanı Atanas Bobokov da, Romanya, Makedonya, Yugoslavya, Macaristan, Ukrayna'dan sonra Türkiye'de de yatırım yapmaktan mutlu olduklarını belirterek, ''Hayallerimiz ve hedeflerimiz, Güney ve Doğu Avrupa'da en büyük yağ üreticisi olmak'' dedi. 
     Bulgaristan Cumhurbaşkanı Georgi Pırvanov ile Maliye Bakanı Kemal Unakıtan tarafından açılan tesis, 10 milyon dolara maloldu. Toplam 13 bin metrekare alan üzerine kurulan tesisin tasarımı, Prista Oil mühendislerince yapıldı. 
     
</TEXT>
</DOC>
