<DOC>
<DOCNO> 158496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko43.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Enflasyonun yüzde 20'ye indirilmesi söz konusu... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, siyasi iradenin bu büyüme potansiyeline sahip çıkması durumunda gelecek dönemde ortalama yüzde 7'lik büyüme ivmesinin yakalanabileceğini söyledi. 
     Hisarcıklıoğlu, Osmangazi Üniversitesi'nde OGÜ verdiği ''Günümüzde Türkiye Ekonomisinde Özel Sektörün Rolü'' konulu konferansta, sağlam kalkınma modeli etrafında istikrarlı büyümeyi hedefleyen ciddi ekonomik programlar yerine, günü kurtarma zihniyetiyle hareket edilmesinin ülkenin elini ve kolunu bağladığını kaydetti. 
     Kamu idaresindeki eksikliklerin, usulsüzlük ve yolsuzluklarla birleştiğinde ekonomik istikrarın önündeki en önemli engeli oluşturduğuna işaret eden Hisarcıklıoğlu, kötü yönetimin sonucu olarak gösterilen krizlerin bir gecede insanları yüzde 30 oranında fakirleştirdiğini ifade etti. 
     Hisarcıklıoğlu, idarenin, yetersizliğinin ve hatalarının faturasını topluma kestiğini belirterek, şöyle konuştu 
     ''Türkiye'nin 170 milyar doları bulan iç ve dış borçlarının başka bir açıklaması yoktur. Bu borçların çevrilmesi için başvurulan yol ise vergi artırımıdır. Türkiye vergi yükü en ağır 10 ülkeden biridir. Yatırımı, istihdamı ve üretimi engelleyen boyutlardaki vergilerle Türkiye'nin nasıl kalkınacağını kimse bilmemektedir. Bu açıdan Türkiye'de büyümenin liderliğini artık özel sektörün üstlenmesi gerektiği gerçeği kabul edilmelidir. Özel sektöre dayayı büyümenin sağlanabilmesi eşit şartlarda rekabetin teminiyle mümkündür.'' 
     
     ''DEVLET YENİDEN ÖRGÜTLENMELİDİR'' 
     Eşit şartlarda rekabetin, kamuda kural hakimiyetinin tesisinden geçtiğine işaret eden Hisarcıklıoğlu, şöyle devam etti 
     ''Kurallar herkese eşit biçimde uygulanmalıdır. Devlet, rekabetin sağlanması temel amacı etrafında yeniden örgütlenmelidir. Kamu idaresinde keyfiliğin ortadan kaldırılması ve kurumsallaşmanın sağlanması, hukuksuzluğu ve haksız rekabeti ortadan kaldıracak, böylece piyasa ekonomisinin doğru bir biçinde uygulanmasına imkan verecektir. Kamu idaresindeki değişim, özel sektörde rekabeti artıracak, verimliliği ön plana çıkarıp istikrarlı büyüme sürecinin temelini oluşturacaktır.'' Hisarcıklıoğlu, Türkiye ekonokmisinin 2002 yılında beklenenin de ötesinde hızlı bir toparlanma sürecine girdiğini belirterek, ''Enflasyonun 30 yıldan sonra ilk defa yüzde 20'ye indirilmesi söz konusudur. Bu durum hızlı bir büyüme sürecine gidişin altyapısını oluşturmaktadır'' dedi. 
     ''Siyasi irade bu büyüme potansiyeline sahip çıktığı sürece gelecek dönemde ortalama yüzde 7'lik bir büyüme ivmesi yakalanabilir'' diyen TOBB Başkanı Rifat Hisarcıklıoğlu, ''Ancak, ülkenin yeniden istikrarlı ve tempolu büyüme sürecine girmesi için yatırımı ve üretimi cazip ollmaktan çıkaran, rekabet gücünü azaltan faktörlerin düzeltilmesi şarttır'' diye konuştu. 
     Hisarcıklıoğlu, daha sonra konferansa katılan öğrencilerin ekonomiye ilişkin sorularını yanıtladı. 
     
</TEXT>
</DOC>
