<DOC>
<DOCNO> 160865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sontur27.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gül "Polonya'dan asker talebi yok" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'taki istikrar gücünde rol alması kesinleşen Polonya'dan Türkiye'ye intikal eden resmi bir asker talebinin söz konusu olmadığını bildirdi. 
     NATO Dışişleri Bakanları İlkbahar Dönemi Toplantıları'na katılan Gül, NATO-AB Dışişleri Bakanları Toplantısı öncesinde basın merkezinde gazetecilerle sohbet etti. 
     Polonya Dışişleri Bakanı Wlodzimierz Cimoszewicz ile Madrid'e gelirken yaptığı görüşmede, bir asker talebinin olup olmadığının sorulması üzerine Gül, Türkiye'ye bu konuda resmen intikal eden bir talebin söz konusu olmadığını kaydetti. 
     Gül, şöyle konuştu 
     ''Polonya'ya güneyde bir sektör verildi. Onlar da pek çok konuyu fikir olarak bizimle paylaşmak istiyorlar. Kuzey olsaydı, belki Türkiye de gelecekti. Sonra onlara Kerbela ve Necef tarafı düşünce gelmesine gerek kalmadı.'' Polonya'nın eski maliye bakanının Irak ile ilgili önemli bir göreve getirildiğini hatırlatan Gül, bununla ilişkili olarak, Türkiye'den yardım istediklerini ve Türkiye'nin de Polonya ile tecrübelerini paylaştığını kaydetti. 
     Gül, sözlerini şöyle sürdürdü 
     ''Şu anda resmi bir şey intikal etmeden bu işin içine fazla girmek istemiyoruz. Resmi olarak bize intikal eden asker talebi söz konusu değil.'' ''Türkiye'nin Polonya'nın komutası altında Irak'a asker göndermeyi, ülkenin güneyi söz konusu olduğu için mi istemediği '' yönündeki bir soru üzerine Gül, şunları söyledi 
     ''Hayır, alakası yok. Onlar daha önce kuzeyi arzu ediyorlardı. Biz de iyi olur, gelin, demiştik. Bu defa güney oldu. Kuzey olsaydı bizimle daha çok görüşmek istiyorlardı. NATO zaten Polonya'ya destek veriyor, biz de bunu tekrar ettik. Polonya tek başına bu işi yapabilecek durumda değil. Dolayısıyla NATO imkanlarından yararlanmak istiyor. Biz de bu desteği verdik. Bunun dışında ülkeden ülkeye daha somut arzuları olabilir. Bunlar asker de olabilir, başka şeyler de. Bunlar bize resmen gelmeden herhangi bir taahhütte bulunmayız. Ama insani yardımla ilgili her desteği zaten başından beri veriyoruz.'' Abdullah Gül, Madrid toplantıları çerçevesinde şimdiye kadar yapılan oturumlarda farklı fikirlerin söz konusu olmadığını belirterek, esas tartışmaların Irak savaşından önce Türkiye'ye yapılacak yardım konusunda zaten yapıldığını kaydetti. Gül, bu nedenle şimdiki katılımcıların İttifak'ın bütününü korumaya yönelik daha yapıcı konuşmalar yaptığını bildirdi. 
     Gül, kendi konuşmasında da bu yönde görüş belirttiğini söyledi ve Türkiye'nin NATO'nun genişlemesini desteklediğini hatırlattı. 
     
     GROSSMAN İLE SOHBET 
     Bu arada, Dışişleri Bakanı Gül, öğle yemeği sırasında ABD Dışişleri Bakanı Colin Powell katılmadığı için Amerikan heyetine başkanlık eden Dışişleri Bakan Yardımcısı Marc Grossman ile yan yana oturarak, yemek boyunca sohbet etti. 
     Gül, bir soru üzerine, Grossman'ın konuşmalarının daha çok bilgi verici mahiyette olduğunu, Ortadoğu ''yol haritası'' konusunda bilgi verdiğini söyledi. 
     Abdullah Gül, ikili görüşmelerde de bulunuyor. Macaristan Dışişleri Bakanı Laszlo Kovacs ile görüşen Gül, bugün Ermenistan ve Rusya dışişleri bakanlarıyla da biraraya gelecek. 
     
</TEXT>
</DOC>
