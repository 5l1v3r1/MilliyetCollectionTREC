<DOC>
<DOCNO> 179762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun34.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da PKK endişesi... 
</HEADLINE>
<TEXT>

     Belçika Dışişleri Bakanlığı, terör örgütü PKK'nın şiddete yönelme kararının ''iyi bir haber olmadığını'' açıkladı. 
     Dışişleri Bakanlığı sözcüsü Rudy Huygelen, ''AB'nin terör örgütleri listesinde yer alan bir örgüt tekrar şiddete yöneleceğini açıklıyorsa, bu iyi bir haber değil'' dedi. 
     Huygelen, PKK şiddetinin artması halinde, bölgede ve özellikle Irak'ta istikrarın sağlanmasına yönelik çabaların zarar göreceğini belirtti. 
     Terör örgütü PKK, bu aydan itibaren Belçika'nın gündeminde de yer bulacak. 
     Belçika adaleti, terör örgütü hakkında, 1996 yılında açılan soruşturmayı tamamlarken, örgütün para kaynaklarını da hedef alan bir yargılama sürecini başlatıyor. Brüksel Ceza Mahkemesi, terör örgütü PKK KADEK bağlantılı 17 sanığın yargılanmasına 19 Eylül'de başlanmasını kararlaştırdı. 
     Belçika'da, 1996 yılında yapılan Spoutnik Operasyonu'nda, terör örgütü PKK ve yan kuruluşları hedef alınmış, terörü destekleyen yayınlar yapan Med-tv ile çok sayıda örgüt merkezi basılmış, birçok terör örgütü yandaşı gözaltına alınmıştı. Savcılık, bu operasyon çerçevesinde, terör örgütünün kara para aklama, insan kaçırma, haraç toplama, sahte belge düzenleme ve uyuşturucu kaçakçılığı gibi suçları üzerinde de durmuştu. 
     Türkiye'de tutuklu bulunan terör örgütünün başının da, bu kapsamda Belçikalılar tarafından İmralı'da sorgulandığı biliniyor. 
     Belçikalı yetkililer, yapılan soruşturmada özellikle terör örgütünün yasa dışı yollardan sağladığı maddi gelir üzerinde durulduğunu, yargıda da bu konuya öncelik verileceğini ifade ettiler. 
     Yetkililer, soruşturmada, terör örgütü yandaşı televizyonun Lüksemburg bankalarında ele geçirilen kaynağı belirsiz paraları, yapılan çeşitli harcamalar, çocuk kaçırma olayları, haraç toplama gibi unsurların ön plana çıktığını ifade ettiler. 
     Brüksel Ceza Mahkemesi'nde tutuksuz olarak yargılanacak 17 sanıktan biri Belçika, biri Yunan, biri İsviçre ve biri İsveç pasaportu taşıyor. 
     
</TEXT>
</DOC>
