<DOC>
<DOCNO> 153261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/soneko30.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası'ndan çiftçilere müjde... 
</HEADLINE>
<TEXT>

     Ziraat Bankası İcra Kurulu Başkanı ve Genel Müdürü Can Akın Çağlar, çiftçilere yönelik olarak bugünlerde bir anlamda tarım barışı kanunu olarak adlandırılabilecek ve yaklaşık 3 katrilyon liralık borcun yeniden yapılandırılmasına olanak verecek bir kanun tasarısı hazırlandığını ve TBMM'ye sevk edilecek durumda olduğunu kaydetti. 
     Çağlar, Kamu Bankaları Ortak Yönetim Kurulu Başkanı Zeki Sayın ve Halkbank İcra Kurulu Başkanı ve Genel Müdürü Tevfik Bilgin ile düzenlediği ortak basın toplantısında, bankanın çalışmaları hakkında bilgi verdi. 
     Can Akın Çağlar, ''orada da aynı İstanbul yaklaşımındaki gibi diğer şirketlerin yapılandırılması gibi çiftçi borçlarının yeniden yapılandırılması uygulaması gündeme gelecek. O borçların da yeniden yapılandırılmasıyla beraber tekrar tarım sektörünün kredilendirme süreci devam edecek'' dedi. 
     Çiftçilerin borçlandığı yegane kurumun Ziraat Bankası ile Tarım Kredi Kooperatifleri'nin olduğunu belirten Çağlar, kanun tasarısı ile toplam miktarı yaklaşık 3 katrilyon liralık borcun yeniden yapılandırılmasının söz konusu olduğunu bildirdi. 
     
     TASARI NE GETİRİYOR 

     Yapılandırılma şekli hakkında bilgi veren Çağlar, iki tane alternatif sunduklarını belirterek, sözlerine şöyle devam etti 
     ''Yaklaşık 1 milyon kişiyi kapsayacak bir barış portföyü olacak. Ya borcunuz kullandığınız tarihten itibaren tarımsal TEFE toptan eşya fiyatları endeksi ile endekslenerek birinci yılın sonucunda oluşan rakamı anapara baz alacağız. Ondan sonra ya yüzde 10'nu indirip geri kalanı 3 yıl içinde 3 eşit taksitle her yılın Eylül ayının sonunda ya da yüzde 30'unu indirip geri kalanını peşin olarak ödeyin diyeceğiz.'' Ziraat Bankası olarak 1.4 katrilyon liralık çiftçi borcunu yeniden yapılandırılması, Tarım Kredi Kooperatifleri olarak da 1.7 katrilyon liralık borcun yeniden yapılandırılması söz konusu olduğunu belirten Çağlar, tasarıda her iki kurumun ortak hareket etmesi yönünde çalışma yapıldığını bildirdi. Çağlar, ''Bu borçlar gerek Ziraat Bankası'ndan kredi kullanılmış çiftçileri, gerekse de Tarım Kredi Kooperatifleri'nden kredi kullanılmış çiftçileri aynı usul ve esaslar çerçevesinde yeniden yapılandırılıyor'' dedi. 
     
     ZİRAAT BANKASI'NIN STRATEJİSİ 

     Can Akın Çağlar, bankaların ekonomideki ve bankacılık sektöründeki yeri ve önemi de dikkate alınarak, bundan sonraki dönemde yönetimleri tarafından oluşturulan yönetim anlayışı ve stratejisi hakkında bilgi verdi. 
     Ziraat Bankası'nın şeffaf ve katılımcı bir yönetim anlayışına, rekabetçi ve verimlilik anlayışı içinde çalışacağını, kamu bankalarının çalışmalarında bütçede ödeneği olmayan hiçbir görev üstlenmeyeceğini belirten Sayın, kurumun gelecekteki aktif şekillenmesinde bireysel bankacılığa ağırlık vereceğini kaydetti. Sayın, Ziraat Bankası'nın dış ticaretinde finansmanında etken olarak yer almak ve reel ve tarım sektörlerinin kredilendirilmesini hiçbir zaman göz ardı etmeyeceklerini söyledi. 
     
     HALKBANK GENEL MÜDÜRÜ 

     Halkbank Genel Müdürü Tevfik Bilgin de yaptığı açıklamada, Halk Bankası'nın bugün itibarıyla 18.5 katrilyon lira aktif büyüklüğü, 550 şubesinde 8 bin 300 çalışanı olduğunu bildirdi. 
     Bilgin, Halkbank'ın KOBİ ve esnaf sanatkarlara tamamen menzuata ve bankanın prosedürlerine uygun bir şekilde gerekli desteği vereceklerini söyledi. 
     Halk Bankası'nın yılın ilk 3 aylık döneminde 220 trilyon lira civarında bir kar elde etmeyi beklediğini söyleyen Bilgin, özellikle esnaf sanatkarlar ve KOBİ'leri tamamen prosedürlere uygun bir şekilde fonlamayı düşündüklerini, bu fonlamada bankanın inisiyatifinin esas alınacağını, banka birim müdürleri ve özellikle şube müdürlerinin verilecek kredi de belirleyici olacağını kaydetti. 
     Bilgin, yaklaşık 700 bin esnaf ve sanatkarı ilgilendiren ve teknik çalışması henüz devam ettiği için açıklayamacağı bir proje üzerinde çalıştıklarını bildirdi. 
     
     ZEKİ SAYIN 

     Kamu Bankaları Ortak Yönetim Kurulu Başkanı Zeki Sayın, bir soru üzerine, kendilerinin yönetime gelmesi ardından yedi iştirakin genel kurullarını yapıldığını hatırlatarak, bunların ücretlerinin tespit ettiklerini söyledi. 
     Bu iştirakler içinde Başak Sigorta Yönetim Kurulu Başkanı'nın 1.5 milyar lira, en düşük ise Finitek Finansal Teknolojik Hizmetleri'nde Yönetim Kurulu Başkanı'na 500 milyon lira tespit edildiğini ifade eden Sayın, bu şirketlerin yönetim kurullarında üye bulunanların bu rakamların altında para aldıklarını bildirdi. 
     Bu ücretleri almayacakları halde bu ücretlerin niye tespit edildiği hakkında bilgi veren Sayın, düşüncelerinin bu şirketlerin de bankalara yük olmadan en verimli şekilde çalışmasını sağlamak olduğunu hatırlattı. 
     Sayın, bilgisini ve zamanını oraya verebilecek insanların bu iştiraklerde bulunmasını istediklerini belirterek, kendilerinin profesyonel çalışmak istediklerini bu şirketlerin profesyonelce çalışmasını istediklerini kaydetti. 
     Zeki Sayın, ''maaşım 1 milyar 750 milyon lira Ziraat Bankası'ndan. Ortak yönetim olduğu için Halk Bankası'ndan da 1 milyar 750 milyon lira. Bu genel kurullarda tespit edilen maaştır. Bunun dışına çıkmak veya artırmak bizim elimizde olan bir şey değildir. Bu yönde bir çalışma da yapılmıyor'' dedi. 
     
     MURAHHAS ÜYELERİN MAAŞI 

     Her bir bankada 5 olan murahhas üyelerin tek yerden maaş aldıklarını ve miktarın 7 milyar lira olduğunu ifade eden Sayın, bir bankada murahhas üyenin diğer bankada murahhas üye olmadığını hatırlattı. 
     Müşterek olan yönetim kurulu üyelerinin kamu üyesi değilse 1 milyar 750 milyon lira, kamu görevlisi ise 500 milyon lira aldığını kaydeden Sayın, bunun dışında bir maaşın söz konusu olmadığını bildirdi. 
     Sayın, kendisinin 3.5 milyar lirayla murahhas azalarda da az aldığını söyledi. 
     Zeki Sayın, bir soru üzerine yastık altında tabir edilen paraları mümkün olduğunca çekmeyi arzu ettiklerini belirterek, ''Ziraat ve Halk bankalarının faizsiz bankacılık yapacak mı '' şeklindeki bir soruya, ''biz onun üzerinde şimdi durmuyoruz. Faizsiz bankacılık üzerine çalışan finans kurumları var. Onlar vazifelerini güzel bir şekilde yapıyorlar. Şimdilik böyle bir düşüncemiz yok'' yanıtını verdi. 

     
</TEXT>
</DOC>
