<DOC>
<DOCNO> 197120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur42.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme, DEP'lilerin tahliye istemini reddetti... 
</HEADLINE>
<TEXT>

     Ankara 1 No'lu DGM, kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak'ın yeniden yargılandıkları davada tahliye istemlerini reddetti. 
     Yeniden yargılamanın bugünkü 9. duruşmasının öğleden sonraki bölümünde görüşlerini açıklayan Hatip Dicle, İstanbul'daki terör eylemlerini kınadı. Yargılamanın başından itibaren siyasi görüşlerini açıkça ortaya koyduklarını ifade eden Dicle, Ortadoğu ve Türkiye'nin kritik bir süreçten geçtiğini, bu dönemde düşüncelerinin dikkate alınması gerektiğini kaydetti. 
     Kürt sorununun barışçı yollardan çözülmesi için ''sayın'' diye hitap ettiği Abdullah Öcalan'ın katkısının inkar edilemeyeceğini öne süren Dicle, ''PKK strateji değiştirmiş ve siyasal yönünü öne çıkarmışsa, buna devlet de katkıda bulunmalı. Onu parçalayıp darmadağın etmek yerine, demokratik sürece dahil olmasını sağlamalı'' dedi. 
     Televizyon izleyebildiklerini, radyo dinleyebildiklerini ve gazete okuyabildiklerini anlatan Dicle, bu imkanların Öcalan'a da sağlanması gerektiğini söyledi. Dicle, ''Kısıtlamaların çözüme katkısı yok'' diye konuştu. 
     Başta Kürt sorunu olmak üzere Ortadoğu'daki sorunlara yeni bir açılım getireceğini öne sürdüğü Kürt Halk Kongresi'ni selamladığını söyleyen Dicle, mahkemenin yeniden yargılama sürecindeki tutumunu eleştirdi. 
     Avukat Yusuf Alataş, Avrupa İnsan hakları Mahkemesi'nin AİHM yeniden yargılama kararındaki gerekçelerinin ihlal edildiğini öne sürdü. Mahkemenin yeniden yargılama sürecindeki tutumunu eleştiren Alataş, adil yargılama yapılmadığını, kamu tanıklarının dinlenilmesinin komediye dönüştüğünü savundu. ''Mahkeme tarafsız yargılama yapıyor görüntüsü bile veremedi'' diyen Alataş, dün yeniden yargılama sürecinde Avrupa İnsan Hakları Sözleşmesi'nin AİHS 5 ve 14. maddelerinin ihlal edildiği gerekçesiyle AİHM'e başvurduğunu ve her bir müvekkili için 100 bin euro olmak üzere toplam 400 bin euro tazminat istediğini söyledi. 
     
     GARANTİ TARTIŞMASI 

     AİHM'den tazminat kazanacağını belirten Alataş'a, Mahkeme Başkanı Mehmet Orhan Karadeniz, ''Orası garanti'' karşılığını verince salonda gülüşmeler oldu. Alataş, bunun üzerine ''O tazminatı alacağım ve kimlerin sorumlu olduğunu açıklayacağım'' dedi. 
     Avukat Hamit Geylani'nin de yeniden yargılama sürecindeki ihlaller dolayısıyla AİHM'den tazminat kazanmalarının garanti olduğu yönünde düşüncelerini ifade etmesi üzerine Başkan Karadeniz, ''Bir hukukçunun da bir mahkemeden garanti aldık demesi üzücü'' diye araya girdi. Bunun üzerine Geylani ve Alataş, garanti alınmadığını, davayı kazanacaklarını ifade ettiler. 
     Duruşmada söz alan diğer avukatlar da müvekkillerinin serbest bırakılmasını talep ettiler. 
     Mahkeme heyeti, duruşmaya verdiği aradan sonra Cumhuriyet Savcısı Dilaver Kahveci'nin istemi doğrultusunda, dosyadaki delil durumuna göre tahliye istemine ilişkin taleplerin reddine karar verdi. 
     Adresleri tespit edilemeyen 2 savunma tanığının dinlenilmesinden vazgeçen heyet, çeşitli cezaevlerinde bulunan 3 savunma tanığının ifadelerinin alınması için yazılan talimat cevaplarının beklenmesini kararlaştırdı. 
     Duruşma, 16 Ocak 2004 tarihine ertelendi. 
     
</TEXT>
</DOC>
