<DOC>
<DOCNO> 197797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/soneko03.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan "Ekonomide bayram havası sürecek" 
</HEADLINE>
<TEXT>

     Devlet Bakanı Ali Babacan, ekonomide bayram havasının devam edeceğini belirterek, ''bundan kimsenin kuşkusu olmasın'' dedi. 
     Babacan, son günlerde yaşanan terör olaylarına ilişkin değerlendirmelerde bulundu. 
     Ali Babacan, şunları söyledi. 
     ''Moralimizin daha iyi olması lazım. Zorlukların, güçlüklerin hiçbirimizi yıldırmaması lazım. Halkın çıkabilecek tüm olaylara karşı sabrını, metanetini, huzurunu koruması gerekir. Moral yüksekliği zor günlerde hepimizin sarılması gereken kavramlardır.'' Babacan, son bir yılda çok önemli olaylar olduğunu hatırlatarak, şöyle devam etti 
     ''Son haftalardaki olaylar hepimizi derinden etkiledi. Ancak, Türk Milleti böyle durumlarda tek bir vücut gibi, kalp gibi hareket ediyor. Burada gönül birliği çok önemli. Geçtiğimiz bir yıl boyunca da kanıtlanmış oldu ki ekonomimiz önceki yıllara nazaran iç ve dış olaylardan çok daha az etkileniyor. Şoklara karşı çok daha korunaklı hale geldi. Bu da altyapının gittikçe güçlendiğini gösteriyor.'' Son terör olaylarının ekonomiye etkisine ilişkin bir soru üzerine Babacan, ''Hükümetimizin uygulamakta olduğu ekonomik program ve politikalarındaki kararlılığı, ısrarı... Bu politikaları tavizsiz bir şekilde uygulayacak oluşumuz, ekonomimizi çok daha mukavim hale getirmiş durumda'' yanıtını verdi. 
     
     ''ENFLASYONDA VE FAİZDE SON 30 YILIN REKORUNU KIRDIK'' 
     Bu bayramın özel bir yeri olduğunu anlatan Babacan, şöyle devam etti 
     ''Seçimlerden bu yana bir yıl geçti. Bu bir yılda Türkiye nereden nereye geldi. Herkes, bunun gayet iyi farkında. Yapmış olduğumuz siyasi reformlar, Avrupa Birliği'ne yaklaşma konusunda attığımız adımlar bir yana ekonomide elde ettiğimiz başarılar faiz hadlerinde, enflasyonda son 30 yılın rekorları kırılıyor. Enflasyon düşerken büyüme sağlanıyor. Bu dünya ekonomi literatürüne farklı bir gelişme olarak mutlaka kaydedilecek.'' Son terör olaylarının yabancı sermayeyi olumsuz etkileyip etkilemeyeceği yönündeki bir soru üzerine de Babacan, ''Doğrudan yabancı sermaye konusu uzun soluklu bir konu. Doğrudan yabancı yatırım yapacak yatırımcıları hep uzun vadeli bir perspektifleri vardır. Bugünü değil 5-10 sene sonrasını düşünürler. Doğrudan yabancı sermaye konusunda yaptıklarımız Türkiye'ye bu aşamada bir ilgi odağı haline getirdi'' diye yanıt verdi. 
     Babacan, Türkiye'nin ne yapacağının belli olduğunu AB sürecinin de son derece önemli olduğunu bildirdi. 
     
     ''BUGÜNÜ DEĞİL, GELECEK 5-10 YILI...' 
     Devlet Bakanı Babacan, devletin imkanlarının daha da iyileşmesi halinde başta öğretmenler olmak üzere toplumun her kesimince hissedileceğini ifade ederek, ''Bugünü değil, gelecek 5-10 yılı düşünerek hareket etmemiz lazım'' dedi. 
     Babacan, bankacılık yasa tasarısında yapılacak değişikliğe ilişkin olarak da ''Komisyonda değişiyor. Önergelerle değişiyor. Komisyonun takdiri'' dedi. 
     Devlet Bakanı Babacan, Uluslararası Para Fonu IMF ek niyet mektubunda yer alan yasa tasarılarının ne zaman yerine getirileceği yönündeki soruyu da ''Buna meclis karar verecek'' yanıtını verdi. 
     Özelleştirilecek kuruluşlardan gönüllü ayrılacaklar konusunda da Babacan, ''İşten ayrılmak isteyen herkes için geçerli. İşten ayrılmak isteyen tazminatını alacak'' dedi. 
     
</TEXT>
</DOC>
