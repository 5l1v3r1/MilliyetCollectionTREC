<DOC>
<DOCNO> 195006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun30.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da başörtü yasağına tepkiler .. 
</HEADLINE>
<TEXT>

     Alman Baden-Württemberg eyaletinin, kamu hizmetinde başörtüsünü yasaklayan yeni yasası yoğun tepkilere neden oldu. 
     Almanya Müslümanlar Merkez Konseyi tarafından yapılan açıklamada, söz konusu yasayla Müslümanlara karşı ayrımcılık yapılmasına imkan tanındığı ve uyumun engellendiği ileri sürüldü. 
     Açıklamada, yasanın tarafsızlık ilkesine aykırı olduğu için Alman anayasasını da ihlal ettiği iddia edildi. 
     Federal hükümetin göç, mülteci ve uyum sorumlusu Marieluise Beck de yasanın uyum açısından ''sorunlu bir sinyal'' olduğunu belirterek, İslami sembollere karşı ayrımcılık yapılmasının sorunları azaltmayacağını, aksine arttıracağını söyledi. 
     Birlik 90 Yeşiller Partisi Federal Meclis Milletvekili Volker Beck de yasayı, ''uyum düşmanı ve anayasaya aykırı'' bir yasa olarak nitelendirdi. 
     Yasanın sadece tek bir dinin sembollerine karşı olduğuna dikkati çeken Beck, bunun da Alman anayasasındaki tarafsızlık ilkesinin ihlali anlamına geldiğini kaydetti. 
     Baden-Württemberg eyaleti tarafından kabul edilen yasa, Hıristiyanlığı temsil eden sembollerin yasaklanmasını öngörmüyor. 
     
</TEXT>
</DOC>
