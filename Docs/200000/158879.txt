<DOC>
<DOCNO> 158879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur04.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç, Sertab Erener'i kutladı... 
</HEADLINE>
<TEXT>

     TBMM Başkanı Bülent Arınç, 48. Eurovision Şarkı Yarışması'nda birinci olan Sertab Erener ve ekibini kutladı. 
     Arınç, TRT Genel Müdür Vekili Haluk Buran'a gönderdiği kutlama mesajında, Letonya'nın başkenti Riga'da yapılan 48. Eurovision Şarkı Yarışması'nda Türkiye'yi temsil eden Sertab Erener'in, Türkiye'ye ilk kez birincilik kazandırmasından mutluluk duyduğunu dile getirdi. 
     Erener'in elde ettiği başarının millet tarafından kıvançla karşılandığını belirten Arınç, ''Elde edilen bu başarı, ülkemizde, imkan sağlandığında her alanda uluslararası birçok yeteneğin ortaya çıkabileceğini göstermiştir'' dedi. 
     Arınç, Türk Milleti'ne gurur dolu bir gece yaşatan sanatçı Sertab Erener'i, söz ve müzik yazarı Demir Demirkan'ı, düzenlemeyi yapan Ozan Çolakoğlu'nu ve başta TRT Genel Müdürlüğü olmak üzere emeği geçenleri kutlayarak, başarılarının devamını diledi. 
     
</TEXT>
</DOC>
