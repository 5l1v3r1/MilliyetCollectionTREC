<DOC>
<DOCNO> 179194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sontur04.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Obezite okul çağlarında başlıyor... 
</HEADLINE>
<TEXT>

     Akdeniz Üniversitesi A.Ü Beslenme ve Diyet Bölümü Müdürü Diyetisyen Zeynep Uygun, çocuklarda, genetik ve doğum sonrası beslenme dışındaki obezitenin şişmanlık , okul çağlarında başladığını bildirdi. 
     Diyetisyen Uygun, obezitenin çocuklarda da sıklıkla görüldüğüne dikkati çekerek, genetik ve doğum sonrası beslenmeden kaynaklanan nedenler dışında, okul çağında çocuklarda obezite görülme oranının daha yüksek olduğunu vurguladı. 
     Çocukların okuldaki zamanlarında daha çok kola, cips, hamburger ve hazır gıdalarla beslendiklerini ifade eden Uygun, şöyle devam etti 
     ''Öğün aralarında alınan kola, bisküvi ve cips gibi ürünler yüksek kalori taşıyor ve yeterli, dengeli beslenmenin önünü tıkıyor. İhtiyacından fazla miktarda alınan yağ, çocuklarda kalıcı kilolara neden olabiliyor.'' Zeynep Uygun, çocuklarda enerji ihtiyacının, fazla yağlı yiyecekler yerine, karbonhidrat ve protein içeren gıdalarla karşılanabileceğini anlattı. 
     Ayda 5-10 ailenin, kendilerine başvurarak çocukları için diyet programı istediklerini kaydeden Uygun, çocuklara yetişkinler gibi diyet programı uygulamadıklarını bildirdi. 
     Uygun, diyet programı süresince sadece çikolatanın tüketilmemesini önerdiklerini belirterek, ''Çocukların sevdikleri besinler çerçevesinde listeler hazırlıyoruz. Zayıflamanın tek koşulu, yeterli ve dengeli beslenmeyi öğrenebilmek. Obezite bir hastalıktır, ancak çocuklarda kontrol altına alınabilir. Kalıcı olmasının nedeni genellikle genetik özelliklerden kaynaklanmaktadır'' diye konuştu. Ailelerin, çocuklarına fazla kilo almaları için ekmek ve hamur işi yedirmeye çalıştığına da dikkati çeken Uygun, vücudun enerji almak için ekmeğe de ihtiyacı olduğunu, ancak abartılarak yedirilmemesi gerektiğini sözlerine ekledi. 
     
</TEXT>
</DOC>
