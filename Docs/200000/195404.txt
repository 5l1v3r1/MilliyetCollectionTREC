<DOC>
<DOCNO> 195404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/guncel/gun05.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Müdürü mafyayı 'övdü' .. 
</HEADLINE>
<TEXT>

      KEMAL ATLAN Eskişehir DHA 
   
   Atatürk Lisesi pansiyonunda kalan yatılı öğrencilere önceki gece 'terör' konulu bir konferans veren Eskişehir Emniyet Müdürü Mehmet Alptekin, "Mafya şerefli bir iştir. O kadar basit bir şey değildir. Türkiye'de gördükleriniz çakaldır" iddiasında bulundu. 
   Konuşmasında, Terörle Mücadele'de 20 yıl müdürlük yaptığını kaydeden Alptekin, tüm sloganların hak, adalet, eşit paylaşımla başladığını söyleyip, "Sağ da, sol da, irtica propagandası da böyledir. Başka cümlesi yoktur" deyip, sözlerini şöyle sürdürdü "Toplumumuzda bir laf vardır, 'Bu düzen değişmelidir' diye. Bu, 'Mevcut yönetenler yeterince bu halkı düzdü, bırakın biraz da biz düzelim" demektir. Biraz kötü tabir oldu ama hepiniz erkeksiniz, rahat konuşacağım." 
   
   'Esirliği reddedin' 
   18 yaşını dolduran herkesin birey olarak topluma katıldığını söyleyen Alptekin, konuşmasını şöyle tamamladı 
   "Birey olmaya yaklaştığınız bu çağlarda esirliği, köleliği hiç kabul etmeyeceksiniz. Birey olacağız, yönetmek için oynayacağız. Bu da onu bunu dövmekle olmayacak. Böyle yaparsan, Türkiye'de gerçi mafya babası yok ama, çakal olursun. Döversin, kırarsın, kabadayılığın vardır. Polis tabirine göre bu çakaldır. Yahut size verilen eğitimi iyi özümsersiniz, bizim gibi yönetici olur, yasalar içinde yönetirsiniz." 
   
   
</TEXT>
</DOC>
