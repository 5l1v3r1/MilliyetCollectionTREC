<DOC>
<DOCNO> 158975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/yazar/uras.html </URL>
<DATE> 2003/05/26/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Almanya'daki Ayşe Hanım ne yapsın 
</HEADLINE>
<TEXT>

     İşte bu yazıyı Almanya'da yaşayan Ayşe Hanım ve Ali Rıza Bey için yazıyorum... 
     Almanya'da ve diğer Batı ülkelerinde yaşayanlar için en önemli iki sorun "vergi sorunu" ve "kara para soruşturması"dır... Almanya'daki veya diğer Batı ülkelerindeki vatandaşlarımız, bulundukları ülkelerdeki bankalarda hesap açtırmak için veya havale yaptırmak için büyük miktarda diyelim ki 10 bin euro veya dolar dolayında parayı nakit olarak yatırdıklarında iki soruya muhatap olabilirler 1 Bu parayı nereden buldunuz 2 Bu para vergisi ödenmiş para mı Dikkat buyurunuz bu sorular sadece "nakit" ödemede söz konusu... Para bir defa banka sistemine girdikten sonra sorun yok. Banka hesabında ister ise 100 bin euro olsun... Bu parayı başka banka hesabına veya Türkiye'ye havale edilirken bu tür sorular sorulmuyor. Çünkü sisteme yeni para girişi yok. Soru, sisteme para girerken sorulmuş. 
     Demek ki yurtdışındaki Ayşe Hanım ile Ali Rıza Bey'in paramı ne yapacağım diye düşünmeye başlamadan önce parasını banka sistemine nasıl sokacağını düşünmesi ve bunu becermesi şart. Aksi halde Ayşe Hanım ile Ali Rıza Bey paralarını evlerinde saklamak veya paket içinde Türkiye'ye yollamak zorunda kalacak... Veya Türkiye'den giderek yurtdışındaki vatandaşlardan para toplayan tefecilere, sahte holdingcilere paralarını kaptıracak. 
     Yurtdışında Ayşe Hanım ile Ali Rıza Bey'in paraları var ise, nereden buldun ve vergi soruşturmasından korktuklarından paralarını bankaya yatıramıyorlar ise, ne yapabilirler "Türkiye'den birisi gelmiş... Euroya yılda yüzde 35 faiz veriyormuş... Bankaya falan gitmeden parayı alıp, karşılığında makbuz kesiyormuş..." diyenin peşine düşerler... Paraları "ham hum... şaralop" yok olur, gider... 
     İşte onun içindir ki, sağlam iş ve sağlam kafa için ilk şart vergisini ödeyerek parayı yurtdışındaki bir bankaya yatırmaktır... Daha sonra bu banka aracılığıyla ne yapılacak ise yapmaktır... Bu yapılamaz ise yapılacak tek şey parayı bavula doldurarak "kanuni olmayan yollardan" Türkiye'ye getirmektir .. 
     Ayşe Hanım ve Ali Rıza Bey'in Almanya'da veya diğer Batı ülkelerinde paralarını değerlendirmek için yapabilecekleri şunlardır 
     1 Yaşadıkları ülkedeki yabancı bankalarda mevduat hesabı açtırabilirler. Alman bankaları euro mevduata yıllık yüzde 3 dolayında faiz ödüyor. 
     2 Yaşadıkları ülkenin devlet tahvillerinden satın alabilirler. Almanya'da 1 yıl vadeli devlet tahvilinin faizi yüzde 2.26, 3 yıl vadeli tahvilin faizi yüzde 2.67 oranında. 
     3 Yurtdışında işlem gören Türkiye Cumhuriyeti tahvillerini satın alabilirler. Şimdilerde 2 yıl vadeli tahviller yüzde 7, 3 yıl vadeliler yüzde 9 dolayında getiri sağlıyor. 
     4 Paralarını Türkiye'ye havale ederek 
     a Merkez Bankası'nda süper döviz hesabı açtırabilirler. 
     b Bankalar aracılığıyla Hazine bonosu satın alabilirler. 
     d Bankalar aracılığıyla yatırım fonu katılma belgesi satın alabilirler. 
     d Bankalarda Türk lirası veya döviz mevduatı hesabı açtırabilirler. 
     Genelde paralarını Türkiye'ye havale ettirebilirler ise, Türkiye'deki yatırımlar yurtdışındakilere göre daha yüksek net getiri sağlar. 
     
     

</TEXT>
</DOC>
