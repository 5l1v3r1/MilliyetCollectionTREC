<DOC>
<DOCNO> 168778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sonspo15.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Akyel Fenerbahçe'ye bağırıp çağıracak bir hoca lazımdı 
</HEADLINE>
<TEXT>

     Fenerbahçe'nin milli futbolcuları Fatih Akyel ve Selçuk Şahin yeni sezon için iddialı konuştular. 
     Samandıra Tesisleri'nde basın mensuplarının sorularını yanıtlayan futbolculardan Fatih Akyel, geçen sezonu unuttuklarını ve yeni bir sayfa açtıklarını belirterek, ''Bu sezon iyi çalışıp taraftarlarımıza şampiyonluk armağan etmek istiyoruz. Camiamıza artık başarı yaşatmamız gerekiyor. Bunun bilincindeyiz. Stres olmadan çok çalışarak hedefimize ulaşacağız'' diye konuştu. 
     Fatih Akyel, Avrupa kupalarında bu sezon oynamayacak olmalarının kendileri için ligde avantaj olabileceğini, bu sezon şampiyon olup, gelecek sezon şampiyonlar ligine katılmayı amaçladıklarını söyledi. 
     Konfederasyon kupasının ardından 9 günlük tatil yaptıklarını belirten Milli Futbolcu, ''Tatilin ardından hemen takımla birlikte çalışmalara başladık. Bizim için konfederasyon kupasının yorgunluğu olmaz. Yeni arkadaşlarımızla, yeni hocamızla bu sene her şey daha iyi olacak. Geçen sezon hata futbolculardaydı, iyi konsantre olamamıştık ama şimdi çok iyi çalışıyoruz'' şeklinde konuştu. 
     
     DAUM TAKIMI ATEŞLER... 
     Fatih bir gazetecinin ''Daum da senin gibi agresif, bu konuda ne düşünüyorsun '' şeklindeki sorusu üzerine ''Daum'un gelmesi Fenerbahçe için iyi oldu. Takımı ateşleyecek, bağırıp çağıracak bir hoca lazımdı'' dedi. 
     Bu sezon daha sakin, daha dikkatli olması gerektiğini ifade eden Milli Futbolcu, ''Geçen sezon haklı ve haksız birçok kart gördüm. Futbolcular ve hakemler biraz daha dikkatli olmalı. Kendime çeki düzen vereceğim'' diye konuştu. 
     Fenerbahçe'nin yeni transferi Brezilyalı Luciano'yu basından takip ettiğini dile getiren Fatih, şöyle konuştu 
     ''Defansımız için iyi bir transfer. Umarım bu sezon savunmamız daha iyi olur ve kolay goller yemeyip, bizim orta sahamızdan Selçuk ve yeni gelecek arkadaşlarla güçlenecek. Selçuk da çok yetenekli bir oyuncu. 
     Fenerbahçe, Rüştü gibi Türkiye'nin en iyi kalecisini kaybetti. Yerini doldurmak zorunda, ama Volkan ve Recep, Rüştü ağabeyle yıllardır çalışıyorlar. Onun yolunda giderlerse bu işi götürürler ve başka kaleci almaya gerek kalmaz.'' 
     
     SELÇUK BENİ NEYİN BEKLEDİĞİNİ BİLİYORUM... 
     Fenerbahçe'nin yeni transferlerinden Selçuk Şahin de takımla birlikte çalışmaya başladıklarını ama eksiklerinin olduğunu, hazırlık maçlarına kadar bu açığı kapatacaklarını söyledi. 
     Selçuk, Fenerbahçe'nin başarıya aç bir kulüp olduğunu bildiğini ve her şeyi göze alarak buraya geldiğini vurgulayarak, şunları söyledi 
     ''İyi bir takım kurduk, iyi çalışıyoruz. Taraftarımızın şampiyonluk beklediğinin farkındayım. İyi konsantre olursak büyük başarılar yakalayacağımıza inanıyorum. Kendime güveniyorum. Bana Fenerbahçe'de çok yetenekli futbolcuların kaybolduğu söylendi ama ben onlarla ilgilenmedim. Onları kendime örnek almıyorum.'' Konfederasyon kupasında bir çıkış yakaladığını ama bunun üzerine bir şeyler koyması gerektiğini bildiğini anlatan Selçuk, ''Kendimi yeterli görmüyorum, eksiklerim var. Fenerbahçe'de çok güçlü orta saha olacak. Rekabet başarıyı getirecektir. Ben çalışacağım, hocam görev verirse elimden geleni yaparım'' dedi. 
     Selçuk, bir soru üzerine İstanbulspor'daki antrenörü Aykut Kocaman'la sürekli irtibat halinde olduğunu belirterek '' Aykut Hoca da burada futbol oynadı. Benim için en hayırlı yerin burası olduğunu söyledi. Kendisiyle diyaloğumuz sürüyor'' diyerek sözlerini tamamladı. 
     
</TEXT>
</DOC>
