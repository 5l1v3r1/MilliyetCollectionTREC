<DOC>
<DOCNO> 197588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun09.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıp müjdesi... SARS aşısı hayvanlarda etkili oldu 
</HEADLINE>
<TEXT>

     Çinli uzmanlar, akut solunum yetmezliği sendromu SARS aşısının, denendiği bütün hayvanlarda direnci artırdığını ve insanlarda kullanılabilecek hale geldiğini açıkladılar. 
     Çin Devlet Gıda ve İlaç İdaresi'ne bağlı Biyolojik Ürünler Dairesi Başkanı Yin Hogzhang, Dünya Sağlık Örgütü'ne DSÖ bilgi verdiklerini belirterek, örgüt yetkilileriyle aşının klinik deneylerinin yapılış şeklini ele almak amacıyla cuma günü biraraya geleceklerini bildirdi. 
     Klinik deneylerin ay sonuna kadar başlayabileceğini kaydeden Yin, deneylerin 3 aşamada yapılacağını belirtti. İlk aşamada aşının 30 gönüllü üzerinde deneneceğini, ikinci aşamada da Pekin ve Guangzhou gibi bazı şehirlerde kullanılacağını söyleyen Yin, üçüncü aşama hakkındaysa bilgi vermedi. 
     Yin, nisan ayından beri devam eden araştırmalarda aşının maymunlarda SARS virüsünün saldırılarına karşı direnci artırdığını ve daha sonra maymunların organlarının normal faaliyetini sürdürdüğünü kaydetti. 
     Birçok ülkenin SARS aşısı konusunda çalışmalar yaptığını da belirten Yin, Çin'in bu konuda öncü olacağını bildirdi. 
     Pekin'deki Kexing Biyolojik Ürünler Şirketi'nin klinik deneyler için onay aldığı açıklanırken, 1400 adet aşının hazır olduğu ve kalite testinden sonra 20 bin adet daha hazırlanacağı belirtildi. 
     
</TEXT>
</DOC>
