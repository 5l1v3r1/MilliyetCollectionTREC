<DOC>
<DOCNO> 186386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/spor/spo03.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral'dan ilginç itiraf 
</HEADLINE>
<TEXT>

   Galatasaray'ın tecrübeli golcüsü Hakan Şükür, takımdaki en büyük problemin konuşmamaktan kaynaklandığını savundu, "Yabancılar var, gençler de bazı şeylere kırılıp, alınabiliyor" dedi 
      
   'Yardımcı olunmalı' 
   YENİDEN eski günlere döneceklerini iddia eden Hakan Şükür, sahada yeterince konuşulmamasından yakındı. Kaliteli oyunculardan kurulu bir ekip olduklarını, ancak çeşitli sıkıntılar yaşadıklarını hatırlatan Hakan, "Konuşmayan takım başarılı olamaz. Rahatça bunu yapamıyoruz. Yabancılar var, genç arkadaşlar da bazı şeylere kırılıp, alınıyor. Herkes alınmadan, darılmadan, biraz daha konuşup birbirine yardımcı olmalı" dedi. 
   
   Arif'in yeri ayrı 
   SARI - Kırmızılı oyuncu, futbolun sadece mücadele edip, koşmaktan ibaret olmadığını da vurguladı ve "Eğer çok koşmakla iyi oyuncu olsaydı, atletler ekmeklerini futboldan kazanırlardı. Oyuncu, futbolu iyi bilmeli. Örneğin Sergen, çok koşmuyor, ama öldürücü paslar atıyor" diye konuştu. Forvette yalnız kalmaktan yakınan Hakan, "Arif'in yokluğunu her zaman hissediyorum. Birbirimizle çok iyi anlaşıyoruz" ifadelerini kullandı. 
   
   Fatura Terim'e    ŞAMPİYONLAR Ligi'nde hayal kırıklığı yaşayan Galatasaray'da, taraftarlar Real Sociedad mağlubiyetinin sorumlusu olarak Fatih Terim üzerinde yoğunlaştı. "www.galatasaray.com" internet sitesinde halen süren "Real Sociedad yenilgisinin nedeni" konulu ankette şimdiye kadar kullanılan 12 bin 269 oydan yüzde 57.2'sini oluşturan 7 bin 12 kişi, "Terim'in taktik hataları" seçeneğini işaretledi. Hatanın futbolculardan kaynaklandığı görüşüne de 3 bin 884 oy Yüzde 31.7 çıktı. 
   
   Cim - Bom'a Şükür müjdesi    Hızla iyileşen yıldız oyuncu, forma giyebilecek duruma geldi 
   GALATASARAY, Akçaabat Sebat maçının hazırlıklarını dün akşam basına kapalı olarak yaptığı antrenmanla tamamlayarak, kampa çekildi. İdmana sakat olan Ümit, Lukunku, Volkan ve Abdullah katılmazken, sakat olan Hakan ve Prates'in tedavileri devam ediyor. 
   HAKAN Şükür'ün, ağrılarının sürdüğü, ancak takımdaki yerini alabileceği öğrenildi. Teknik Direktör Fatih Terim, golcü futbolcunun mutlaka maça yetiştirilmesini istedi. Durumu kritik olan Prates'in ise bugünkü karşılaşmada forma giymesinin zor olduğu bildirildi. 
   
   Metin fire verdi    AKÇAABAT Sebatspor'un kalecisi kaptan Metin Aktaş, "Moralim bozuk" diyerek, Galatasaray maçı için hocasından affını istedi. Hatalı goller yediği için eleştirilen genç kaleci, "Üzerime fazla geldiler. Kafamı dinlemek istiyorum" deyince, Selahattin ile birlikte 18 kişilik kadroya alınmadı. 
   
   
</TEXT>
</DOC>
