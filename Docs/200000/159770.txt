<DOC>
<DOCNO> 159770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sonspo15.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şeytanlar Cennette'... Kupa şeytana gitti... 
</HEADLINE>
<TEXT>

     Avrupa Şampiyonlar Ligi finalinde dün akşam Juventus'u penaltılarla yenerek kupayı tarihinde 6. kez kaldıran Milan'ın başarısı İtalyan basınına, ''Şeytanlar cennette'' şeklinde yansıdı. 
     Manchester'ın Old Trafford Stadı'ndaki final maçı için ülkenin en yüksek tirajlı gazetesi La Gazzetta dello Sport'ta yapılan yorumda, ''Macerayı sevmeyen, mücadeleci ve rakibinin gösterişli oyununu silmeye çalışan bir futbol oynandı. Yorgunluk doruğa ulaştığında geriye kalan çimlerdi. Milan için cennetin çimleri'' denildi. 
     Diğer gazetelerden La Gazzetta dello Sport, Milan için kullanılan lakaba atıfta bulunarak ''Şeytanlar cennette'', Corriere dello Sport ''Avrupa'nın şampiyonu Milan'', Tutto Sport ''EuroMilan'', Corriere della Sera ''Milan, Avrupa'nın tahtını son penaltıyla yeniden buluyor'', La Stampa ''Juventus'un başı dik ama kupa Milan'ın'', İl Tempo ''Berlusconi kazanmaya geri dönüyor'' başlıklarını kullandı. 
     Haberlerde, İtalyanların ''dünyanın en iyi kalecisi'' olarak gösterdikleri Juventus'un kalecisi Buffon'un penaltılarda 2, Milan'ın kalecisi Dida'nın ise 3 penaltıyı kurtarması ön plana çıkartılırken, Buffon'un maç sonrasında, ''Onlar kazandı, çünkü daha iyi penaltıcıları vardı'' dediği aktarıldı. 
     1989, 1990 ve 1994 yıllarında kazandığı kupayı bu kez kaptan olarak kaldıran Maldini, İtalyan basınından ''tecrübesini ve klasını konuşturdu'' şeklinde övgüler aldı. 
     
     TEKNİK DİREKTÖRLERİN GÖRÜŞÜ 

     Teknik direktör olarak Juventus'ta olduğu zamanlarda hiç kazanamayıp hep 2. olduğundan İtalyan basını tarafından ''kaybeden'' lakabı takılan Teknik Direktör Carlo Ancelotti, bu kez Milan ile kupayı kazanmasının ardından, ''Bu ağır etiketi artık üzerimden silin'' dedi. 
     Kariyerinde hem futbolcu hem de teknik direktör olarak Şampiyonlar Ligi Kupası'nı kazanma başarısını gösteren Ancelotti, ''Farklı bir memnuniyet ama ne olursa olsun olağanüstü'' değerlendirmesini yaptı. 
     Hayal kırıklığı içinde olan ve Şampiyonlar Ligi'nde oynadığı 4 finalden sadece 1'ini kazanabilen Juventus'un teknik direktörü Marcello Lippi ise basın toplantısında, ''Dört dörtlük bir Juve düşlüyordum. 3. kez finalde kaybettim. Ama bu finali bir kez daha oynamak isterim. Kafamdaki yorgunluğu hayal bile edemezsiniz'' açıklamasını yaptı. 
     
     JUVENTUS'TAN İLAN 

     Bu arada La Gazzetta dello Sport gazetesinin bugünkü son sayfasında Juventus Kulübü'nün Milan'ı kutlayan bir ilan vermesi dikkat çekti. ''Kupa şeytana gitti'' denilen tam sayfa ilanda, ''Milan'a tebrikler. Ve özellikle taraftarımıza, bu olağanüstü sezonun partnerlerine... 27. lig şampiyonluğu ile taçlandıran, İtalya Süper Kupası'dan ve unutulmaz bir Şampiyonlar Ligi finali yaşatan bir sezon. Randevu gelecek yıla. Kupayı almak için biz cehenneme inmeye hazırız'' ifadeleri kullanıldı. 
     Öte yandan Milan Kulübü Başkanı, İtalya Başbakanı Silvio Berlusconi, dün akşam Old Trafford'da maçı izleyenler arasında yer alırken, maç sonrası, ''Zor oldu ama başardık. Kalbim çok hızlı attı'' dedi. 
     1986 yılında Milan'ı satın alan Berlusconi'nin dün devlet randevularını iptal ederek Manchester'a gitmesine dikkat çeken İtalyan basını, Berlusconi'nin takımla öğle yemeği yediğini ve stada bile takımın otobüsünde gittiğini yazdı. 
     
     MİLANLILAR SABAHA KADAR EĞLENDİ 

     Penaltılara kalmasından dolayı geç sona eren maç sonrasında Milanlı taraftarların en büyük kutlamaları Milano kentinde oldu. San Siro Stadı'nda kurulan dev ekranda maçı izleyen yaklaşık 25 bin Milanlı taraftarın kupayı kazanmanın ardından kentin merkezindeki Duomo meydanına gidip sabaha kadar kutlamalar yaptıkları belirtildi. 
     Torino'da bulunan Juventuslular ise doldurdukları meydanları kupayı penaltılarla kaybetmenin üzüntüsü içinde ağlayarak terk etmek zorunda kaldı. 
     Maça gitmek için bilet alan, ancak uçağın arızalanması sonucu Roma Fiumicino Havaalanı'nda kalan 249 Juventuslu taraftar ise maçı havaalanının VİP salonunda izledi. 
     
</TEXT>
</DOC>
