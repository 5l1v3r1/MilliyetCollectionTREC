<DOC>
<DOCNO> 170932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/soneko17.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan ABD'nin Türkiye'ye doğrudan yatırımı artmalı... 
</HEADLINE>
<TEXT>

     Devlet Bakanı Ali Babacan, Türkiye'deki görev süresi dolan ABD'nin Ankara Büyükelçisi Robert Pearson'u, Hazine'deki makamında kabul ederek yaklaşık yarım saat görüştü. 
     Devlet Bakanı Babacan, görüşmenin ardından yaptığı açıklamada, Amerika ve Türkiye arasındaki dostluğun, ülkeler arasındaki ekonomik ilişkilere de çok daha somut bir şekilde yansıması gerektiğini söyledi. 
     Bakan Babacan, Pearson ile görüşmelerinde, Türkiye ekonomisindeki son gelişmeler, Türk-Amerikan ekonomik ilişkilerinin kısa bir değerlendirmesini yaptıklarını belirterek, şunları kaydetti 
     ''Son üç yıla baktığımızda, pek çok olay oldu. Kasım 2000 ve Şubat 2001 gibi iki ekonomik kriz yaşadık. Pek çok siyasi çalkantı yaşandı. Bu nedenle, Sayın Pearson'un Türkiye'de olduğu dönem, son derece hareketli bir dönem olarak değerlendirilebilir. 
     Türkiye-ABD arasındaki ilişkiler, özellikle son yarım yüzyıllık dönemde büyük derinlik kazandı. İki ülke arasında çok güçlü bir dostluk oluştu.'' 
     
     İKİ ÜLKE İLİŞKİLERİNDEKİ HASSASİYET... 
     Son dönemlerde, Irak Savaşı ve sonrasındaki gelişmeler nedeniyle, ilişkilerde bazı hassasiyetlerin oluştuğuna da dikkat çeken Bakan Babacan, ''her iki ülke yönetimlerinin yapıcı ve olumlu yaklaşımları, tutumları, bu geçici sorunların hızla atlatılmasında çok önemli bir rol oynadı'' şeklinde konuştu. 
     Babacan, karşılıklı ticari ilişkilerin ve yatırımların artması, doğrudan yabancı yatırımların, Amerika'dan, Türkiye'ye çok daha yoğun bir şekilde gelmesi gerektiğini de söyledi. 
     Bakan Babacan, ''bu dostluğun, bu ilişkilerin, ekonomik ilişkilere de daha somut bir şekilde yansıması, bundan sonraki dönemde son derece önemli'' ifadesini kullandı. 
     Büyükelçi Pearson'u, Washington'da, bir Türkiye dostu olarak gördüklerini belirten Bakan Babacan, ''bundan sonraki dönemde, Washington'da, bizim adeta bir fahri elçimiz olarak rol oynamasını bekliyoruz'' şeklinde konuştu. 
     Babacan, daha sonra, Büyükelçi Pearson'u, Türkiye'deki yapıcı çalışmalarından dolayı tebrik ederek, bundan sonraki çalışmaları için de başarılar diledi. 
     
</TEXT>
</DOC>
