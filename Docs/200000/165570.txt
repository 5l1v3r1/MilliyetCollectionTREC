<DOC>
<DOCNO> 165570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sondun21.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab Yunan gazetesine konuştu Avrupa Türkiye'yi yanlış tanıyor 
</HEADLINE>
<TEXT>

     Eurovision Şarkı Yarışması'nda ''Everyway that I can'' isimli parçasıyla birinciliği elde eden Sertab Erener, ''Çağdaş Türk kadınları ne haremlerde yaşıyor ne de peçe takıyor. Avrupalılar Türkiye'nin profili hakkında somut bilgiye sahip değil'' dedi. 
     Atina'da yayımlanan Ta nea gazetesine demeç veren Erener, ''Kendimi, Türkiye'nin elçisi gibi hisssediyorum. Ülkem için birşeyler yapmaktan gurur duyarım. Avrupa'ya ziyaretlerim sonucunda gördüğüm kadarıyla insanlar Türkiye'yi 19. yüzyılda kaybolmuş, egzotik bir ülke sanıyorlar. Türkiye'de son onyıllarda meydana gelen gelişmeler devasa boyutlarda'' diye konuştu. 
     ''Türkiye'nin 2 profile sahip olduğunu'' söyleyen Erener, ''Bunlardan ilki, sizler tarafından daha az bilinen Avrupai profil ve bizim için büyük önem teşkil ediyor. Öte yandan, müzik, estetik, yaşamı algılayış biçimimiz gibi birtakım değerlerimiz var. Bunların da korunmaları ve kimliğimizi kaybetmememiz gerektiği kanısındayım'' dedi. 
     Gazetenin, ''Kıbrıs'ta yeşil hatta konser vermesinin tahrik edici olması olasılığına'' ilişkin sorusunu da yanıtlayan Erener, ''Ben herhangi bir tahrik görmüyorum. Şarkılar, müzik ve sanat insanları birleştirir, ayırmaz. Bunu yapaken her iki taraf için de şarkı söylediğim açık olmalı. Vereceğim konserin Kıbrıslı Rumlar ile Türklerin bir ağızdan şarkı söylemeleri için bir fırsat olacağı düşünülmelidir'' diye konuştu. 
     Eurovision Şarkı Yarışması'nda birincilik kazanmasının, 15 seneyi aşan kariyerinin en önemli anlarından biri olduğunu belirten Erener, ''Başbakanımız sayın Tayyip Erdoğan, beni bakanlar kuruluna çağırdığı ve müziksiz olarak tüm bakanlara şarkımı okuduğum zamanki hislerim ise tarif edilemez'' dedi. 
     Yunanlı erkekler hakkındaki düşüncesini de açıklayan Erener, ''Neden olmasın bir Yunanlıya aşık olabilirim. Yunanlılar hakkında pek fazla bir bilgim yok ama son derece çekici olduklarını sanıyorum'' şeklinde konuştu. 
     
</TEXT>
</DOC>
