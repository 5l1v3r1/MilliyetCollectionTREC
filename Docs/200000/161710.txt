<DOC>
<DOCNO> 161710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur02.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayasofya'da muhteşem konser... 
</HEADLINE>
<TEXT>

     Dünya kültür mirasının en önemli yapıtları arasında yer alan ve İstanbul'un görkemli tarihinin en eski tanıklarından biri konumundaki Ayasofya Müzesi, 3 farklı kültürden bestecinin yapıtına ev sahipliği yaptı. 
     Şef Gürer Aykal yönetimindeki Borusan İstanbul Filarmoni Orkestrası, İstanbul Kültür ve Sanat Vakfı'nın İKSV düzenlediği 31. Uluslararası İstanbul Müzik Festivali kapsamında Ayasofya Müzesi'nde konser verdi. 
     Gökçen Koray'ın yönettiği İstanbul Devlet Operası Korosu'nun da orkestraya eşlik ettiği konserin ilk bölümünde, Ahmed Adnan Saygun'un Yunus Emre Oratoryosu'ndan ''Benim adım dertli dolap'', ''Aşkın aldı benden beni'' ve ''Sensin kerim sensin rahim Allah sana sundum elim'' adlı koro parçaları seslendirildi. 
     Arjantinli besteci Ariel Ramirez'in ''Misa Criolla'' başlıklı yapıtının sunulmasının ardından ikinci bölümde, vokal müzik yapıtlarının en tanınmışlarının başında gelen Wolfgang Amadeus Mozart'ın son eseri ''Reguiem'' seslendirildi. 
     Konserin solistleri arasında, ünlü soprano Yelda Kodallı'nın yanı sıra, mezzosoprano Wilke Te Brummelstroete, tenor Daniil Shtoda ve bas Manfred Hemm, Natali Buck, Joaquin Asiain ve Coco Nelegatti Ensemble yer aldı. 
     70 kişilik koro ve 40 kişilik orkestra ekibinin yer aldığı konser sırasında basın mensupları müzeye alınmadı. Basın mensuplarının, konserden hemen önce gerçekleştirilen genel provada çekim yapmalarına izin verildi. 
     Ayasofya Müzesi konseri, Türkiye'de çok sesli müzik yaşamının gelişmesinde büyük emeği geçen, aynı zamanda İKSV'nin kuruluşunda ve ilk yıllarında büyük hizmet vermiş olan Cevat Memduh Altar'ın anısına ithaf edildi. 
     Konseri, İKSV Yönetim Kurulu Başkanı Şakir Eczacıbaşı, CHP İstanbul Milletvekili Kemal Derviş ve eşi Catherine Derviş, işadamı Cem Boyner ve çok sayıda sanatsever izledi. 
     Ayasofya Müzesi'nde daha önce de Hikmet Şimşek yönetiminde, Ahmed Adnan Saygun'un Yunus Emre Oratoryosu seslendirilmişti. 
     
</TEXT>
</DOC>
