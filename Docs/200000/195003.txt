<DOC>
<DOCNO> 195003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun27.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Kerkük'e yaptıracağı hastane kabul edilmedi 
</HEADLINE>
<TEXT>

     Kerkük Vilayet Meclisi, Türkiye'nin insani yardım amacıyla Kerkük'te hastane yapmasını kabul etmedi. 
     Kerkük Vilayet Meclisi Başkanı Tahsin Kahya, Türkiye'nin Kerkük'te yaptıracağı hastanenin ele alındığı meclis toplantısında, Kürtlerin hastanenin yapımına itiraz ettiklerini söyledi. 
     Hastane yapımı konusunu görüşmek üzere toplanan Kerkük Vilayet Meclisi'nde yapılan, 30 üyeden 23'ünün katıldığı oylamada, 6 üye hastane yapımına ''evet'' derken, 8'i çekimser, 9'u ise ret oyu verdi. 
     Meclis Başkanı Kahya, hastane yapımının Kerkük için çok önemli olduğunu ve yapım için bütün hazırlıkların tamamlandığını belirterek, Kürtlerin neden itiraz ettiklerine anlam veremediğini kaydetti. 
     Kahya, yapılan oylamada 4 Türkmen ve 2 Arap'ın hastanenin yapımını kabul ettiklerini, 8 üyenin çekimser kaldığını, 9 üyenin de ret oyu verdiğini ifade ederek, şunları söyledi 
     ''Türkiye'de deprem olduğu zaman Irak Kızılayı ve Irak hükümeti Türkiye'ye bir yardım göndermişti. Şimdi de Türkiye bize yardım ediyor ve önemli bir konuda yardım ediyor. Kerkük'ün en önemli ihtiyacı olan hastane inşa edilecekti. Ama buna Kürt kardeşlerimiz itiraz etti ve bu Kürt kardeşlerimizin neden itiraz ettiklerine ben anlam veremedim. Türkiye insani bir konuda yardım ediyor. Diğer ülkeler de insani konularda Irak'a yardım ediyor. O zaman diğer ülkelerin de buraya insani yardım göndermelerine itiraz edelim. Bu, anlamsız bir düşüncedir.'' Kerkük Vilayet Meclisi üyesi ve Irak Türkmen Cephesi Temsilcisi Ali Mehdi Sadık da ''Türkiye'nin bu anlamlı ve insani yardımına yönelik itirazlara anlam veremediklerini ve konuyu Amerikalılara götürdüklerini'' kaydederek, ''6 aydan beri biz, meclis üyelerinin dağılımında bir adaletsizlik olduğunu söylemiştik. İşte bu olanlar, bu adaletsizliğin sonuçlarıdır. Üye dağılımı yapılırken bunlara dikkat edilmediği için şimdi bunlar bu şekilde karşımıza bir problem olarak çıkıyor'' diye konuştu. 
     Ali Mehdi Sadık, Irak'a şu an birçok ülkenin yardım gönderdiğini, ama Türkiye'nin yardımının ret oyu aldığına işaret ederek, ''Bu hastane bizim için, Kerkük halkı için çok önemliydi. Ama Kürt üyeler buna itiraz ettiler. O hastanede Kürt, Arap, Türkmen, Asuri herkes çare bulacaktı. Biz, ABD güçleriyle görüştük. Onlar da bize, mecliste oylamanın tekrarlanması için dilekçe vermemizi söylediler'' dedi. 
     
</TEXT>
</DOC>
