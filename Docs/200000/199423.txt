<DOC>
<DOCNO> 199423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/spor/bbas.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada zorlu sınavlar 
</HEADLINE>
<TEXT>

   
   EFES Pilsen ve Ülkerspor, gruplarındaki beşinci maçları bu gece oynayacaklar. C Grubu'nda Efes Pilsen, Almanya'nın Alba Berlin takımıyla Abdi İpekçi Salonu'nda saat 19.40'ta karşı karşıya gelecek. A Grubu'nda Ülkerspor ise Hırvatistan'ın başkenti Zagreb'de Cibona Zagreb ile TSİ 21.40'ta mücadele verecek. Her iki karşılaşma da SKYTURK'ten naklen yayınlanacak. FIBA Avrupa Ligi'ndeki Türk Telekom da Ukrayna'nın Azovmash Mariupol takımıyla Ankara Atatürk Salonu'nda 18.00'de karşılaşacak. 
   
   Ülkerspor'a yeni pivot    BASKETBOL Avrupa Ligi'nde bu akşam Hırvatistan'ın Cibona Zagreb takımıyla rakip sahada karşılaşacak olan Ülkerspor, Galatasaraylı Arda Vekiloğlu'nun ardından dün de ABD'li pivot Ashraf Amaya'yı renklerine bağladı. Blair'in sakatlığı sonrası 32 yaşında ve 2.04 boyundaki Amaya ile kısa süreli sözleşme yapan Turuncu - Yeşilliler, siyahi oyuncuyu Cibona maçında oynatabilecek. 
   
   
</TEXT>
</DOC>
