<DOC>
<DOCNO> 190884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/siyaset/siy04.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek kıtalık İstiklal Marşı 
</HEADLINE>
<TEXT>

   İlk kez bir Türk başbakanı ağırlayan Tacikistan'ın başkenti Duşanbe'de, Erdoğan'ı karşılama töreni sırasında, İstiklal Marşı'nın tek kıtasının çalınması şaşkınlık yarattı 
      ELÇİN ERGÜN Duşanbe 

   
   Başbakan Recep Tayyip Erdoğan'ın Orta Asya turu çerçevesindeki ikinci durağı olan Tacikistan'ın başkenti Duşanbe'deki resmi karşılama töreninde İstiklal Marşı'nın tek kıtası okundu. 
   İki ülkenin marşları askeri bando tarafından çalınırken İstiklal Marşı tek kıtada bitti. Resmi heyettekiler şaşkınlıkla karşıladıkları bu duruma bir anlam veremedi. İlk kez bir Türk başbakanının ziyaret ettiği Tacikistan'da askeri törenle karşılanan Erdoğan, Tacikistan Başbakanı Akil Akilov ile bir araya geldi. Erdoğan, tarihi ve kültürel bağları olan iki ülke ilişkilerinin geliştirilmesi gerektiğini belirterek "Bazı gecikmeler olabilir. Bunları tamamıyla aşmak sıçrama yapmak zorundayız" dedi. 
   Türkiye'nin uluslararası platformda Tacikistan'ın yanında yer alacağını vurgulayan Erdoğan, "50 milyon dolar civarındaki ekonomik ilişkilerimizi 2004 sonuna kadar 250 milyon dolara çıkarmakta kararlıyız" diye konuştu. 
   Erdoğan, Tacik ve Türk hükümetlerinin bu ülkeye yatırım yapılması konusunda sorun çıkarmayacağını vurguladı. Görüşmelerde Türkiye'nin Rusya üzerinden aldığı Tacik alüminyumunu doğrudan satın alabilmesi için anlaşmaya varıldı. İki ülke bürokratlarının çalışmalar sonucunda önümüzdeki aylarda anlaşma imzalanacak. Başbakan Erdoğan, Tacikistan Cumhurbaşkanı İmamali Rahmanov tarafından da kabul edildi. 
   
   
   'Kardeş şehir' Oş'u unutmadı    Erdoğan, İstanbul Büyükşehir Belediyesi Başkanı olduğu dönemde kardeş şehir oldukları Oş'un 2 yıl önce ölen eski Belediye Başkanı Coldoşbek Raimbekov'un eşi, erkek kardeşi ve oğlunu kabul etti. Sıcak bir ortamda geçen görüşmede, eski hatıralar tazelenirken, Erdoğan Raimbekov ailesini Ankara'ya davet etti. Raimbekov ölümünden önce Erdoğan'a bir at hediye etmişti. 
   
   
   
</TEXT>
</DOC>
