<DOC>
<DOCNO> 172038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/siyaset/siy05.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabinede revizyon rüzgarları esiyor 
</HEADLINE>
<TEXT>

Kabine'de değişiklik mi var Erdoğan, Sezer'i nereye davet etti Alman Büyükelçi kime forma getiriyor Aksu Azerbaycanlı gazetecileri neden azarladı 
     Ankara'da bunlar konuşuluyor 
Serpil Çevikcan 

     Sonbaharda büyük kongresini yapacak olan AKP kulislerinde yoğun olarak hükümet revizyonu tartışması yaşanıyor. Kongrede MYK ve MKYK listelerinin yenilenecek olmasından ötürü Başbakan Recep Tayyip Erdoğan'ın bazı bakanları değiştirmeyi düşündüğü belirtiliyor. Bu çerçevede bazı kabine üyeleri delegeler tarafından "çizik yeme" korkusu yaşıyor. Revizyonla koltuğunu kaybedebilecek bakanlar arasında Tarım Bakanı Sami Güçlü ile Sağlık Bakanı Recep Akdağ'ın isimleri ön plana çıkıyor. Başbakan yardımcılarından Mehmet Ali Şahin'in de görev yerinin değiştirilebileceği, ancak Şahin'in bu değişikliğe "başarılı çalışmalarından dolayı" tabi tutulabileceği belirtiliyor. Milletvekilleri üzerinde disiplin sağlamaya çalışan Erdoğan, geçtiğimiz günlerde grup başkanvekili sayısını 5'e çıkarmış ancak bu Pişmanlık Yasası'ndaki krizi önleyememişti. 
     Tüm bu tartışmalar arasında en dikkat çekici olanı Ulaştırma Bakanı Binali Yıldırım'ın durumu. Oğlu ile ilgili skandaldan yara alan Yıldırım'ın adı revizyon çerçevesinde dile getirilmiyor. Erdoğan'ın İstanbul ekibinin başında yer alan ve çok yakın arkadaşı olan Yıldırım ile yoluna devam etmeye direndiği belirtiliyor. Olası revizyonda Dışişleri Bakanı Abdullah Gül'ün tavrının da belirleyici olacağı belirtiliyor. 
     
Alman Büyükelçi'den Erdoğan'a forma      Almanya'nın yeni Ankara Büyükelçisi Wolf - Ruthart Born, önümüzdeki günlerde Cumhurbaşkanı Sezer'e güven mektubunu sunarak Türkiye'deki görevine resmen başlayacak. Görevine sempatik bir başlangıç yapmak isteyen Born, bir ilki gerçekleştirerek, enteresan bir hediye ile Başbakan'ın kapısını çalacak. Sezer'e güven mektubu getirecek Born, Erdoğan'a ise Almanya'nın son dünya kupasında Brezilya ile oynadığı final maçının toplarından biriyle, Alman milli takımının 17 numaralı formasını hediye edecek. Almanya'nın Meksika Büyükelçisi iken de sempatik tavırlar ile gönül kazanan Born'un, Ankara'da "farklı profil" çizeceği kesin. Born, yakın çevresine, "Sayın Erdoğan başbakan olmayasaymış, futbolcu olacakmış. Ben de bu hediyeyi düşündüm. Umarım iki ülke sorunları futbolda olduğu gibi barış içinde çözüme kavuşur" diyormuş. 
     
Erdoğan'ın düğününe Sezer davet edildi...      Başbakan Erdoğan'ın küçük oğlu Necmettin Bilal, 10 Ağustos'ta Reyan Uzuner ile dünyaevine giriyor. 
     Kulislere yansıyan bilgilere göre, Erdoğan, kamuoyuna mesaj vermek amacıyla "sade ve gösterişsiz bir tören"i tercih edecek. Eşi Emine Erdoğan ise küçük oğlunun mürüvvetini Çırağan Sarayı benzeri daha görkemli bir mekanda görmeyi arzu ediyormuş. Ancak anlaşılan o ki son sözü Tayyip bey söylemiş ve Necmettin Bilal'in nikah töreni Lütfi Kırdar Kongre Merkezi'ndeki nikah salonunda yapılacakmış ve ayrıca bir düğün töreni gerçekleştirilmeyecekmiş. Erdoğan çifti, düğün için 7 bin davetiye bastırtmış. Davetiyenin gideceği en ilginç yerlerden biri de Çankaya Köşkü. Erdoğanlar bu mutlu günlerinde Sezer çiftini de aralarında görmek istediklerini söylemişler. Bakalım dedikleri olacak mı 
     
Türk gazetecilerden öğreneceğiniz var      İçişleri Bakanı Abdülkadir Aksu'nun gözü geçtiğimiz günlerde gerçekleştirdiği Azerbaycan gezisinde Türk gazetecileri aramış. Azeri gazetecilerin, temasları ile ilgili bitmek tükenmek bilmeyen soruları karşısında bunalan Aksu, "Bizim Türkiye'deki gazetecilerden öğreneceğiniz çok şey var" deyivermiş. Azeri gazeteciler ise, "Biz iyiyiz. Asıl onların bizden öğreneceği çok şey var" diye tatlı sert çıkışmışlar. Türk basını olarak Aksu'nun serzenişinden nasıl bir ders çıkaracağız bakalım. 
     

</TEXT>
</DOC>
