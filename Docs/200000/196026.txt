<DOC>
<DOCNO> 196026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/spor/spo15.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Çankaya turladı    HENTBOLDA Erkekler Avrupa Kupa Galipleri Kupası 3. turda 20-20'nin rövanşında Çankaya Belediyesi, Sırbistan Karadağ'ın RK Lovcen Osiguranje Cetinje takımını 21 - 18 yenerek tur atladı. Şampiyonlar Ligi C Grubu 4. hafta maçında ise ASKİ Spor, Danimarka temsilcisi Kolding'e 37-27 yenildi. 
   
   Süreyya Ayhan kızdı ve gitti    DÜNYA ikincisi ve Avrupa Şampiyonu milli atlet Süreyya Ayhan, 2004 Atina Olimpiyatları'na hazırlık amacıyla dört aylık bir kamp için dün ABD'ye uçtu. Antrenörü Yücel Kop ile ABD'ye giden Ayhan, "En büyük hedefim Atina'dan altın madalya ile dönmek. Atletizmden anlayan ve anlamayan herkes beni eleştiriyor. Bu spor yazarlarına söyleyeceğim, ikinci bir Süreyya Ayhan çıkartıp, ondan sonra eleştirsinler" dedi. 
   
   Maradona'dan yaylım ateşi    DÜNYA futbolunun unutulmaz isimlerinden Diego Maradona, İngiltere Milli Takımı Kaptanı David Beckham'ı kızdıracak açıklamalar yaptı. Beckham'ın iyi bir futbolcu olduğunu söyleyen Arjantinli yıldız, "Ancak bir süperstar değil. Çünkü süper star olmak için farklı yeteneklere sahip olmanız gerekir. Fakat o bazen sahada bir futbolcudan çok, kadına benziyor, popstar gibi davranıyor" yorumunu yaptı. 
   
   Roddick'e büyük darbe    HOUSTON'DA yapılan ATP Masters Turnuvası Yarı Finali'nde, dünya sıralamasında bir numarada yer alan Andy Roddick, İsviçreli rakibi Roger Federer'e 7-6 ve 6-2'lik setlerle yenildi ve turnuvaya veda etti. Yarı finalin diğer karşılaşmasında ise Schuetter'i 2-1'lik sonuçla geçen Andre Agassi, Federer'in rakibi oldu. 
   
   Kayıhan ile görüştüler    HAGİ'NİN istifasının ardından teknik direktör arayışlarına başlayan Bursaspor Başkanı Fikret Üstenci dün Ümit Kayıhan ile bürosunda bir saat süren bir görüşme yaptı. Davet üzerine Bursa'ya geldiğini söyleyen Kayıhan, "Herhangi bir anlaşma söz konusu değil, ancak olumlu bir görüşme oldu. Yönetimin vereceği kararı bekleyeceğim" dedi. 
   
   Samsun golcü arayışında    SAMSUNSPOR, ara transfer için golcü arayışına girdi. Almanya, Hollanda ve Belçika'da takibe aldıkları futbolcular olduğunu belirten Futbol Şube Sorumlusu Suat Çalık, "Bunların kasetlerini getirdik. Hocamızla da görüşerek, bütçemize uygun bir forvet oyuncu transfer etmeyi düşünüyoruz. Sinan ve Serkan'ın uzun süren sakatlıkları nedeniyle sorun yaşıyoruz" dedi. 
   
   Denizlispor bomba gibi    GALATASARAY ile yapacakları maçın hazırlıklarını sürdüren Denizlispor'da aslar yedeklere fark attı. Kınıklı Stadı'nda yapılan çift kalede 5-0 kazanan asların golleri Coşkun, Miika 2 ve Kratochvil'den geldi. Ersen Martin'in ise yedekler arasında yer alması dikkat çekti. Futbolcularına bugün izin veren Teknik Direktör Giray Bulak, yarın yeniden işbaşı yaptıracak. 
   
   'Kötü günler son bulsun'    ÇAYKUR Rize, kötü gidişe ve sıkıntılara Adana maçıyla son vermek istiyor. Bu karşılaşmayı dönüm noktası olarak kabul eden Teknik Direktör Hikmet Karaman, "Hiç hak etmediğimiz şekilde puanlar kaybettik. Artık tüm bunlara son vermek istiyoruz. Eğer bu maçı kazanırsak bizim için yeniden güzel günler gelecektir" dedi. 
   
   Elazığspor sevindi 1-0    LİGE verilen aradan faydalanan Malatyaspor ile Elazığspor'un dünkü mücadelesinde gülen taraf Gakkoşlar oldu. Malatya'daki mücadelede Eser'in golüyle öne geçen Bordo - Beyazlılar, karşılaşmadan 1-0 galip ayrılmayı başardı. 
   
   
</TEXT>
</DOC>
