<DOC>
<DOCNO> 163732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo12.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Almanya'da kulüp arıyor... 
</HEADLINE>
<TEXT>

     Gaziantepspor, Almanya'da 3. ligde bir takımı satın alarak, Türkiye'den sonra yurtdışına da açılıp, pilot takım uygulaması başlatmayı hedefliyor. 
     Profesyonel Futbol Şube Sorumlusu Asım Atmaz, geçen günlerde Almanya'da yaptıkları mini turnuvada, gurbetçi birçok genç yeteneği keşfettiklerini, burada bulunan büyük potansiyeli değerlendirmek için Almanya'da altyapı amaçlı kulüp satın almaya karar verdiklerini söyledi. 
     Gaziantepspor'un Türkiye'de ilk kez başarıyla ortaya koyduğu pilot takım uygulamasının daha farklı bir modelini Almanya'da uygulama sahasına koyacaklarını bildiren Atmaz, şöyle konuştu 
     ''Şu anda PAF, 3. Lig'deki Gaskispor ve 2. Lig temsilcimiz Büyükşehir Belediyespor, Gaziantepspor takımının altyapısını oluşturuyor. Almanya'da düzenlediğimiz turnuvaya 110'a yakın gurbetçi genç yetenek katıldı. Bunların arasında 11'ini altyapımız için beğendik. 11 oyuncu ile birlikte 7 gurbetçi genç de kendi istekleri ile denenmek üzere Gaziantep'e geliyor. 
     Yönetim kurulu olarak Türkiye'deki altyapı çalışmalarını yurtdışına taşımaya karar verdik. Çok yetenekli olan gurbetçi gençlerimizi en iyi şekilde değerlendirmek ve Türk futboluna kazandırmak için Almanya'da yer alan 3. lig takımlarından bazıları ile görüşmelerimiz sürüyor. Almanya'ya Teknik Direktör Ali Güneş'i göndereceğiz. İrtibat bürosunda görevli olacak olan Ali Güneş, gelecek vaat eden oyuncuları seçip bize gönderecek. Bir ilki daha gerçekleştirdiğimiz için mutluyuz.'' 
     
     TRANSFER ÇALIŞMALARI 

     Atmaz, takımın iskelet kadrosunun korunduğunu, geçen sezon kiraya verilen Ramazan, Hasan Özer ve Mustafa Şahintürk hakkında ise henüz bir karara varılmadığını belirterek, ''Bu oyunculara talip olması halinde yönetim kurulu ve teknik direktörümüz ortak bir karara varacaktır'' dedi. 
     Dış transferde Portekiz'de görüştükleri oyuncuların istedikleri fiyatları yüksek bulduklarını, Bulgaristan'da ise görüşmelerin sürdüğünü kaydeden Atmaz, şöyle devam etti 
     ''İç transferde fazla bir sorun yaşamadık. Maxim imzalayacak, Cesar Souza'ya ise sıcak bakmıyoruz. Gerçekleştireceğimiz dış transferlere göre Viola ile yeniden anlaşıp anlaşmamaya karar vereceğiz. Dış transferde hiç aceleci değiliz, ayağımızı yorganımıza göre uzatmaya devam ediyoruz. Kulüp içi dengeleri göz ardı etmemeye özen gösteriyoruz.'' Bu arada, Almanya kampına gidecek olan kırmızı-siyahlıların burada bir turnuvaya katılması için görüşmelerin sürdüğü öğrenildi. 
     
</TEXT>
</DOC>
