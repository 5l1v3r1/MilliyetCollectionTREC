<DOC>
<DOCNO> 196738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/yasam/ayas.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ARANIYOR 
</HEADLINE>
<TEXT>

   Taciz suçundan aranan ve tutuklanmaması için 3 milyon dolar kefalet yatırması gereken Jackson'a bölge şerifi, 'teslim ol' çağrısında bulundu 
      SEMA EMİROĞLU New York 
   
   Çocuklara cinsel tacizde bulunduğu iddiasıyla pop yıldızı Michael Jackson hakkında soruşturma başlatan Santa Barbara Savcılığı, dün Jackson hakkında tutuklama emri çıkartırken, şerif de ünlü yıldıza, "Teslim ol" çağrısında bulundu. Jackson'ın, avukatlarına danıştığı öğrenildi. 
   Önceki gün California'nın Santa Barbara kenti yakınlarındaki Neverland çiftliğine baskın düzenleyen polisin, Jackson hakkında tutuklama emri bulunduğu, ancak Jackson'un yeni albümünün video çekimleri için Las Vegas'da olduğu bildirildi. 
   Santa Barbara Bölge Savcısı Tom Sneddon'la birlikte bir basın toplantısı düzenleyen bölge şerifi Jim Anderson, Jackson'un gözaltından kurtulması için 3 milyon dolar kefalet belirlendiğini ve pasaportunu da teslim etmesini istendiğini kaydetti. 
   
   Birden fazla suç 
   Gizlilik kuralı bulunduğu için ayrıntılara girmeyeceğini kaydeden Sneddon da, Jackson hakkında, California ceza kanunun, "14 yaşının altındaki çocuklara cinsel tacizde bulunmaya" ilişkin 288 sayılı hükmü uyarınca, birden fazla suçtan tutuklama emri çıkarıldığını belirtti. 
   Jackson'un mahkemeye çıkarılıp suçlu bulunması halinde her bir suçtan 3 ila 8 yıl arasında hapis cezası alabileceğini kaydeden Sneddon, ünlü yıldızın Neverland adlı çiftliğinde önceki sabah saat 08.30'da başlayan aramanın akşam 23.00 'de bittiğini, ayrıca Güney California'daki iki ayrı mekanda daha arama yapıldığını bildirdi. 
   Sneddon, 10 yıl önce yine Jackson hakkında açılan cinsel taciz davası nedeniyle California kanunlarında değişiklik yapıldığını ve o zamanın aksine, artık mağdur olan çocuğun da gerekirse mahkemede ifade vermeye zorlanabileceğini açıkladı. 
   
   
</TEXT>
</DOC>
