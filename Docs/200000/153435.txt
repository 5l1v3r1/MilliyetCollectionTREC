<DOC>
<DOCNO> 153435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/yazar/kohen.html </URL>
<DATE> 2003/04/30/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Kıbrıs baharı... 
</HEADLINE>
<TEXT>

     Gerçekten bu, adadaki Türk ve Rum halklarına - ve de liderlerine - "ne iyi oldu da yıllardan beri bir duvar gibi dikilen Yeşil Hat açıldı" dedirten, tarihi bir gelişme... 
     İlk kez Kıbrıs'la ilgili bir karar, "herkesi" birden memnun ediyor Türk'ü de, Rum'u da Ankara'yı da, Atina'yı da BM'yi de, ABD'yi de, AB'yi de... Her eğilimdeki politikacıları da, toplumun her kesimindeki insanları da... "Karşı taraf"a hangi nedenle olursa olsun geçenleri de, onlar sayesinde para kazanan esnafı da... 
     Yıllardan beri diplomatların yapamadığını şimdi halk başarıyor. "Halk diplomasisi" üstün geliyor... 
     
     BU gidiş - gelişler çok şey kanıtladı Türk kesiminde insanların sefil olmadıklarını, Rumlara karşı düşmanlık beslemediklerini... Aynı şekilde, Rumların da Türkleri katletmek niyetinde olmadıklarını, vaktiyle Kuzey'den göç edenlerin iyi bir yaşam sürdüklerini ve ille de eski yerlerine dönmeyi düşünmediklerini... 
     Kuşkusuz bu aşamada olayı "siyasileştirmeye" kalkışmak ve "işte iki devletin varlığı böylece tescil ediliyor" gibi sonuçlar çıkarmak doğru değil. Gene şimdiki "bahar havası"nın hemen yeni bir müzakere sürecine ve çözüme yol açacağını beklemek de yersiz. 
     Yeşil Hattı açma kararında önemli rol oynayan DP lideri Serdar Denktaş dün bize çok doğru bir şey söyledi "Daha bahar yeni geldi. Fazla zorlamaya gitmemek, aşırı beklentilere kapılmamak lazım. Baharda zamansız soyunursanız, grip de olabilirsiniz .." 
     
Yeni umut...      IRAK krizinin "bir şekilde" hallinden sonra, şimdi sıra Ortadoğu'nun "müzmin" Filistin meselesini çözmeye geliyor mu 
     Bunu söylemek için daha erken ama, bazı umut verici işaretler gelmeye başladı. 
     Bunların başında, yeni bir Filistin hükümetinin kurulması geliyor. Dün Ramallah'ta, başbakanlık görevine getirilen Abu Mazen veya gerçek adı ile Mahmut Abbas , Yasama Konseyi'ne yeni hükümetini ve de siyasi programını sundu. 
     Abbas'ın bu hükümeti kurması hiç de kolay olmadı. 68 yaşındaki yeni başbakan, başta Yaser Arafat ile ihtilafa düştü. "Tek adam" statüsünü kaybetmek istemeyen Arafat, Abu Mazen'in tayinlerine ve görüşlerine karşı çıktı. Araya Mısır ve diğer birkaç ülkenin araya girmesi sonucunda Arafat, Mahmut Abbas'ı yeni lider olarak kabullendi, dünkü toplantıda da yeni hükümeti desteklediğini açıkladı... 
     
     FİLİSTİN'deki bu gelişme, sıradan bir iktidar değişikliği değil. Bu, yeni bir dönemin başlangıcı. Arafat'ın artık resmen yetkilerini kaybettiği ve yeni bir kadronun dizginleri ele aldığı bir dönem... 
     Bunun Filistin ve Arap - İsrail anlaşmazlığının çözümüne etkisi olur mu ABD - AB - Rusya - BM "dörtlüsü"nün şimdi devreye girip hazır olan "yol harita"sını devreye sokması ve böylece "barış sürecini" yeniden başlatması söz konusu. 
     Abu Mazen'in dünkü sözleri, bu yolun açılabileceği umudunu veriyor. 
     
     





</TEXT>
</DOC>
