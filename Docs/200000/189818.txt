<DOC>
<DOCNO> 189818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/yazar/sazak.html </URL>
<DATE> 2003/10/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Batıkların peşinde 
</HEADLINE>
<TEXT>

   
   Meclis'te bu hafta CHP'nin İmar Bankası'yla ilgili araştırma önergesi görüşülecek. 
   Türkiye'de 1994 ve 2001 krizlerinde onlarca bankaya el konuldu ama Asmalı Konak'ın sonu gibi, halkımız milyarlarca doların nasıl hortumlandığını hala merak edebiliyor 
   BDDK son olarak 'İmar Bankası'na İlişkin Tarihçe' adlı bir kitap bastırmış. 
   Hükümet ise, bankalarda batan paraların 'takip ve tahsili' için 11 yasa ve 1 yasa gücünde kararnameyi değiştiren 36 maddelik bir tasarı hazırladı. Böylece 43 milyar dolarlık 2001 faturasına eklenen 7 milyar dolarlık İmarbank batığıyla Hazine'ye ve halka yüklenen miktar 50 milyar doları buldu. 
   TBMM Yolsuzlukları Araştırma Komisyonu, geçen dönem batık bankalarla siyasetçiler arasındaki ilişkileri araştırıp, kimi eski bakanlar hakkında Yüce Divan önerileri hazırlamıştı. O dosyalar nedense askıya alındı. 
   2001 kriziyle ilgili 'hesaplar kapanmadan' bu yaz İmar Bankası olayı patladı. BBDK raporunda, gizli bir yazılım programıyla bankadaki her 100 liranın ancak 20 lirasının kayıtlara geçildiği, 80 lirasının ise buharlaştığı öne sürülüyor. 
   Temmuz ayında BDDK, 50 milyar liralık sınırı kaldırıp bankadaki tüm tasarrufları limitsiz güvenceye alırken 753 trilyonluk mevduat öngörmüştü. Oysa bu rakamın gerçekte 7 - 8 katrilyonu bulacağı tahmin ediliyor. 400 bin mevduat sahibine yapılacak ödemeler bu yüzden geçikiyor. 
   BDDK, bilgisayar üzerinden gerçekleşen bu soygunun ancak bankaya girince anlaşıldığını savunuyor. Çukurova - Kepez'e el konulduktan sonra İmar Bankası, Bankalar Yasası'nın 16 1 maddesi uyarınca Fon'a devredilmiş, böylece Uzanlar'ın tüm yükümlülükleri yerine sadece tasarruf mevduatlarının ödenmesi hedeflenmişti. 
   Bu miktar BBDK'nın hiç tahmin emediği şekilde Hazine'ye 5 - 6 milyar dolarlık yük getiriyor. 
   İmar Bankası'na kadar Hazine'den batık bankalar nedeniyle çekilen kaynak 17.4 milyar dolardı. Ve bu miktar Türkiye'de milyonlarca insanın işsiz kalmasına yol açan 2001 krizi sonrasında IMF'den alınan krediler karşılığıydı. 
   İşte büyük haksızlık burada ortaya çıkıyor. 
   Toplumca ödenen ağır bedelin, kapanan fabrikaların, işsizliğin, kemer sıkmanın sonucu Türkiye'nin IMF'den aldığı borçlar, bankalar sistemini ayağa kaldırmaya harcanıyor. Ne yazık ki vatandaşa 'sistemin sağlıklı işlediği' söylenirken yeni batıklar, hortumcular sahneye çıkıyor. 
   BBDK'nın sorumluluğu da mutlaka sorgulanmalıdır. 
   Hükümet şimdi doğru bir iş yapıyor ve yasa çıkararak, hortumlanan paraların 'geri dönüş'ünü sağlamaya çalışıyor. Atı alan Üsküdar'ı geçse de bundan sonra yapanın yanına kalmaması için yerinde bir girişim. 21.7 milyar dolarlık batıktan geri dönen rakam 2 milyar bile değil. 
   Aynı filmi defalarca seyretmek istemiyoruz. 
   
      
   
   
</TEXT>
</DOC>
