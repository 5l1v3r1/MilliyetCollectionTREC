<DOC>
<DOCNO> 168353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur31.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı, YÖK yasa taslağını böyle savundu... 
</HEADLINE>
<TEXT>

     Milli Eğitim Bakanı Hüseyin Çelik, YÖK Yasa Taslağı ile ilgisi olmayan birçok şeyin tartışıldığını belirterek, ''Taslak, tamamen üniversitelerin daha çağdaş, daha özgür, daha özerk olmasını temin etme amacına yöneliktir'' dedi. 
     Üniversitelerarası Kurul'un olağanüstü toplantısından çıktıktan sonra basın açıklaması yapan Bakan Çelik, geçen Pazar günü yapılan Bakanlar Kurulu toplantısında YÖK Yasa Taslağı'nın gündeme geldiğini hatırlattı. 
     ''Bu taslağın tasarı olarak Meclis'e gönderilme kararı alındığını'' anlatan Çelik, kendisinin de yapacağı basın toplantısıyla ''2547 sayılı YÖK Kanunu'nda değişiklik öngören Yasa Tasarısı'nın yenilik olarak neler getireceğini, neleri kaldıracağını ve neler ihdas ettiğini kamuoyuyla paylaşacağını'' bildirdi. 
     Üniversitelerarası Kurul'un dönem başkanı Marmara Üniversitesi Rektörü Prof. Dr. Tunç Erem'in davetiyle olağanüstü toplantıya katıldığını ifade eden Çelik, Türkiye'nin önünde uzun süreden beri kamuoyunda ''YÖK Yasası'' olarak tartışılan bir konunun bulunduğunu söyledi. 
     
     ''YÖK YÖNETİMİNİN BASKISI SONUCU...'' 
     58. Hükümet dönemindeki Milli Eğitim Bakanı Erkan Mumcu'nun YÖK yasasıyla ilgili bir tartışma başlattığını ve Milli Eğitim Bakanlığı'nın internet sitesinde özel sayfa açıldığını kaydeden Hüseyin Çelik, sözlerini şöyle sürdürdü 
     ''77 üniversitenin rektörüne resmen başvuruda bulunuldu. Bu resmi yazıda, hazırlanan yeni YÖK Yasa Tasarısı'na üniversitelerin katkıda bulunması istendi. Ama üzülerek ifade edeyim ki, devlet üniversitelerinden sadece ikisi destek ve katkı vereceğini söyledi. YÖK yönetiminin baskısı sonucu, üniversiteler bağımsız olarak bu işin içinde olamadılar. Üniversitelerarası Kurul'dan da, YÖK Yasa Taslağı'na katkı mahiyetinde herhangi bir sinyal gelmedi.'' Milli Eğitim Bakanı Çelik, birçok rektörle bire bir görüşme yaptığını ve onların işaret ettiği bazı konuların göz önünde bulundurulduğunu, bireysel olarak yapılan başvuruların da incelendiğini dile getirerek, ''Üniversitelerarası Kurul'un olağanüstü toplantısı nedeniyle, rektör ve kurul üyeleriyle taslağı tartışmayı uygun buldum'' dedi. 
     
     ''BU TASFİYE HAREKETİ DEĞİL'' 
     Toplantıda rektörlerin bütün sorularına cevap verdiğini, bazı rektörlerin kimi konularda kaygılı ve endişeli olduklarının görüldüğünü belirten Çelik, bu tür endişe ve kaygılara gerek olmadığını söylediğini kaydetti. 
     Bakan Çelik, şunları kaydetti 
     ''Basına yansıyan ve şu an hazırlanmış olan yasa taslağı ile kesinlikle ilgisi olmayan birçok şey var. Bazı gazetelerde, elimizde bulunan metinle uzaktan yakından ilgisi olmayan bazı haberler çıkmıştır. Bunlar doğru değildir. Bu bir tasfiye hareketi hiç değildir. YÖK Yasa Taslağı, tamamen üniversitelerin daha çağdaş, daha özgür, daha özerk olmasını temin etme amacına yöneliktir. Bunu rektörlerle de paylaştım.'' 
     
     SORULARI YANITLADI 
     Bir gazetecinin ''Başını İstanbul Üniversitesi'nin çektiği bir grup, laiklikle ilgili endişeleri olduğunu ifade ediyor. Bu konudaki görüşleriniz nedir '' şeklindeki sorusu üzerine Çelik, ''Laiklik prensibi, Türkiye Cumhuriyeti'nin olmazsa olmaz 4 unsurundan birisi olarak Anayasa'da yer almıştır. Türkiye Cumhuriyeti Devleti, demokratik, laik, sosyal, hukuk devletidir. Hükümetimiz, bu prensibe sonuna kadar sadıktır'' dedi. 
     Hüseyin Çelik, rektörlerin kesinlikle böyle bir kaygısının olmaması gerektiğini de vurgulayarak, meselenin başka mecralara çekildiğini kaydetti. 
     ''Bizim artık ortak paydamız olan laiklik, Atatürk, Atatürkçülük gibi konularda gereksiz tartışmaların yapılması, Türkiye açısından, ülkenin geleceği açısından son derece sakıncalı konulardır'' diyen Çelik, ''getirilmek istenen yasada kesinlikle bu tür endişelere hak verecek herhangi bir cümle değil, kelimenin bile bulunmadığını'' bildirdi. 
     Çelik, bazı rektörlerin ''yasanın gizlilik içinde hazırlandığı'' yönündeki eleştirilerinin hatırlatılması üzerine de, YÖK meselesinin 1987'den beri kurulan bütün hükümetlerin gündeminde olduğunu hatırlattı. 
     
     ''TASLAK GİZLİLİK İÇİNDE HAZIRLANMADI'' 
     YÖK'ün 1-2 ay önce tartışılan ve gündeme gelen bir konu olmadığına dikkat çeken Bakan Çelik, o tarihten bu yana en çok üzerinde durulan konuların başında geldiğini söyledi. 
     Çelik, YÖK Başkanı Kemal Gürüz ile yaptığı toplantıya da değinerek, ''Gürüz'ün kendisine '2547 sayılı yasanın bir virgülünün bile değişmesine gerek olmadığını' ifade ettiğini'' kaydetti. 
     Milli Eğitim Bakanı Çelik, ''Uzattığınız ele eğer birisi el uzatmazsa, yapabileceğimiz bir şey yok. Bu taslak gizlilik içinde de hazırlanmamıştır'' dedi. 
     Taslağın arkasında yüzlerce bilimadamı ve uzmanın emeği bulunduğunu, Türkiye'de konuyla ilgili olan bütün devlet kuruluşlarından da gerekli görüşlerin alındığını belirten Hüseyin Çelik, ''Taslak, sabahtan akşama, çalakalem hazırlanan bir taslak değil'' diye konuştu. 
     Bakan Çelik, ''Taslağın geri çekilmesinden yana mısınız '' şeklindeki soruya da, ''Tercihimi orada söylerim'' karşılığını verdi. 
     
</TEXT>
</DOC>
