<DOC>
<DOCNO> 157895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sontur20.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'daki patlamada ölen kadının parmak izleri inceleniyor 
</HEADLINE>
<TEXT>

     Kızılay'da meydana gelen patlamada ölen 30-35 yaşlarında kimliği belirsiz kadının parmak izleri incelemeye alındı. 
     Ankara Emniyet Müdürlüğü Terörle Mücadele Şube Müdürlüğü'nün olayla ilgili başlattığı soruşturma sürüyor. Polisin yaptığı ilk incelemelere göre, olayda ölen kadının 30-35 yaşlarında, siyah saçlı, esmer tenli olduğu bildirildi. 
     Emniyet yetkilileri, kadının belden aşağısının parçalandığını belirterek, ölen kadının 3 el parmağının bulunduğunu kaydettiler. Parmaklardan alınan izler, Emniyet Genel Müdürlüğü'nün Otomatik Parmak İzi Sistemi olan AFİS'e yüklendi. 
     İzler bilgisayar ortamında şu ana kadar yaklaşık 10 milyon parmak iziyle karşılaştırılırken, kadının kimliğini tespit edecek bir örtüşme sağlanamadı. Parmak iziyle ilgili karşılaştırmalar devam ederken, bilgisayar ortamına yüklenemeyen bazı illere de alınan parmak izinin görüntüleri Polnet hattıyla gönderildi. 
     Emniyet yetkilileri, olay yerinde yapılan incelemede kadının üzerinde, kimlik ya da kimliğinin aydınlatılması doğrultusunda herhangi bir şeyin bulunamadığını kaydettiler. 
     Görgü tanıkları verdikleri ifadede, kadının Crocodile kafeye saat 09.00 sıralarında geldiğini, sipariş verdiği muhallebiden birkaç kaşık aldıktan sonra tuvalete gittiğini ve bu sırada patlamanın meydana geldiği bildirdiler. 
     Kadının kafede bulunduğu sıralarda dershaneler bölgesinde görev yapan Asayiş Şube Müdürlüğü'ne bağlı bir polisin tuvalet ihtiyacını karşılamak üzere kafeye girdiği, polis memurunun dışarı çıktığı sırada da patlamanın meydana geldiği ifade edildi. Patlamanın etkisiyle polis memurunun şoka girdiği, ancak üzerine düşen camlardan herhangi bir yaralanma olayının söz konusu olmadığı belirtildi. 
     
     CANLI BOMBA İHTİMALİ 

     Ankara Emniyet Müdürlüğü'nden üst düzey bir yetkili, kadının canlı bomba olma ihtimali üzerinde durulduğunu belirterek, ''Görevli polisimizin kafeye girmesi kadını telaşlandırmış olabilir. Sivil olan ancak elinde telsizi bulunan polisin kafeye giriş-çıkış yapması, kadının telaşlandırarak böyle bir sonuca yol açmış olabilir. Tabii bu bir varsayım'' dedi. 
     Olay yerinde Emniyet Genel Müdürlüğü'nün Kriminal Polis Laboratuvarları Daire Başkanlığı'nın bomba uzmanları ile Ankara Emniyet Müdürlüğü'nün bomba uzmanları detaylı çalışmalar yaptılar. En ufak kırıntılar özel koruyucu poşetlere doldurularak, laboratuvara götürüldü. 
     Yetkililer, bombanın tipi ve kullanılan malzemenin saptanmasının olaya bir açıklık getireceğini ifade ettiler. 
     Patlamanın meydana geldiği noktada, akvaryum içerisinde bulunan yaklaşık 1 metre boyundaki timsahın ise herhangi bir zarar görmediği kaydedildi. 
     
</TEXT>
</DOC>
