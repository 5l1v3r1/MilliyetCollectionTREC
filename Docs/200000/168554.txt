<DOC>
<DOCNO> 168554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sonspo15.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih, Selçuk ve Johnson idmana çıktı... 
</HEADLINE>
<TEXT>

     Fenerbahçe yeni sezon hazırlıklarını yaptığı antrenmanla sürdürürken, izinden dönen Fatih, Selçuk ve Johnson da çalışmaya katıldı. 
     Teknik direktör Christoph Daum yönetiminde, Samandıra Tesisleri'nde basına kapalı olarak gerçekleştirilen idmanda futbolcuların koşunun ardından yarı sahada 4'erli gruplar halinde minyatür kale maç yaptığı öğrenildi. 
     Milli takımlarda yer aldıkları için izinli olan futbolcular Fatih, Selçuk ve Johnson bugünkü çalışmada yer aldı. Daum'un antrenman öncesinde Fatih Akyel'e ''Hoş geldin, burada podyumda yürür gibi bir çalışma yapıyoruz. Herşey kolay ve keyifli, zaten arkadaşlarına sormuşşundur. Haydi başa geç, hep beraber 3 tur atıp gelin'' diye takıldığı bildirildi. İzinden dönen milli futbolcu Tuncay ise boğazındaki iltihap nedeniyle antrenmana katılmadı. 
     Çalışma sırasında Daum'un ''İyi pas golün yarısıdır, bunu yapın'' diye futbolculara telkinde bulunduğu bildirildi. 
     Futbolcuların idmanın sonunda kısa süreli tempolu çift kale maç yaptıkları kaydedildi. 
     Antrenmanda Vladimir takımdan ayrı çalışırken, sakatlığı bulunan İsmail Güldüren ise Rehabilitasyon, Teşhis ve Bireysel Sporcu Antrenörü Gunnar Gerisch yönetiminde çalıştığı öğrenildi. 
     Çalışmaya Tuncay'ın yanı sıra, hafif sakatlığı bulunan Ali Güneş ile transfer görüşmesi yapmak için yurtdışına gittiği öğrenilen Rebrov katılmadı. 
     
</TEXT>
</DOC>
