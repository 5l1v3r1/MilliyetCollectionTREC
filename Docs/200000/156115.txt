<DOC>
<DOCNO> 156115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/yazar/temelkuran.html </URL>
<DATE> 2003/05/12/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
'Amerikan halkı izliyor mu ' 
</HEADLINE>
<TEXT>

     Herkes bir şeyler söyledi ABD Savunma Bakan Yardımcısı Wolfowitz'in meşhur röportajı hakkında. Yine de öyle görünüyor ki şimdiye kadar kimsenin dikkatini çekmeyen tek bir şey kaldı. Bir cümle. Hatta bir yarım cümle. Hangi soruya verilen hangi cevap olduğunun pek bir önemi yok. Wolfy birbirinden küstah, birbirinden gözü dönmüş cümlelerinden birine başlarken şöyle bir laf etti 
     "Amerikalılar bu programı izliyorlar mı bilmiyorum ama..." 
     Niye böyle bir şey söyledi Wolfowitz Tam da Türkiyeli gazetecilerle konuşurken, tam da Türkiye makamlarına mesajları çakarken. Yani olup biten her şey son derece Türkiye ile ilgiliyken neden Amerikan "izleyicisi" 
     
     ABD kendine konuşur 
     ABD, 11 Eylül'den sonra artık kendisiyle dünyanın geri kalanı arasına tedirgin, korkulu bir mesafe koymuş bir ülke. Belki de bu korkuyla çoğaltılan mesafe yüzünden, bilgiye ulaşmanın en kolay olduğu ülke olmasına rağmen ortalama ABD vatandaşları, Kalküta'da, Nairobi'de, Kahire'de, Gazze Şeridi'nde, Çankırı'da, Necef'de veya Tahran'daki bir çocuğun bile bildiği gerçekleri göremiyor. Dünyanın geri kalanı her gün kahrolarak "ABD vatandaşları kendi adlarıyla yapılan bu arsız ve alçakça saldırılara nasıl top yekun karşı durmazlar " diye sorarken onlar ülkelerini yöneten bir savaş kabinesinin kendileri için hazırladığı "temiz bir savaş filmini" izliyorlar. Her ne kadar kayıtsızlıklarını affettirecek bir şey olmasa da onlar, resmi ve fiili ağır sansür yüzünden bizim izlediğimiz savaşı izlemiyorlar. Geçtiğimiz günlerde San Fransisco Chronicle gazetesinden Irak meselesiyle ilgili bendenizle söyleşi yapmaya gelen gazeteci Juliette Terzieff'in söyledikleri genel psikolojiyi çok iyi anlatıyor 
     "ABD'liler dış politikanın karışık konularında kayboluyorlar. Onlar sadece iyi adam kim, kötü adam kim bunu bilmek istiyorlar. Birileri onlara kötü adamı gösterince içleri rahatlıyor." 
     
     "Biz'den nefret ediyorlar" 
     Ama ABD'lilerin bildikleri bir şey daha var... 
     Hatırlayınız, 11 Eylül'den sonra ABD dışından görünen ilk haber Filistinlilerin damlara çıkıp sevinç gösterileri yapmasıydı. 11 Eylül'den sonra, Afganistan ve Irak'a yapılan saldırılardan sonra Ortadoğu'dan benzeri birçok haber yapıldı. ABD televizyonları sık sık kendi halkına "Biz'den nefret ediyorlar"ı anlattı. Bush ve gözü dönmüşlerden oluşan kabinesi de sık sık aynı cümleyi tekrar etti "Biz'den nefret ediyorlar " 
     ABD halkı bu günlerde dünyayla ilgili en çok bu cümleyi biliyor. Bu cümle, "polisiye operasyon" havasında anlatılan birçok haksız saldırının meşruiyet zeminini oluşturdu ortalama ABD'linin kafasında. Buna bağlı olarak da korkuyla kendine kapanmış bir halk kendini yönetenleri, güce ve kana susamış bu canileri kendisini "koruyan" adamlar olarak görmek istedi. Ve h l ABD adına "dışarıda" konuşan bütün mühim adamlar aslında "içeriye", yani kendi halkına konuşmayı sürdürüyor, bu korkuyu beslemek üzere konuşmayı. Bir tür "tribünlere oynama" hali diyebiliriz buna. Wolfowitz de işte o gece bunu yapıyor ve Türkiye kameralarına konuşurken aslında kendi halkının gözünün içine bakıp "Bakın" diyor, "Sizi öldürmeye çalışanlarla uğraşıyorum burada." 
     Korkma Wolfy, aptallaştırıp cahilleştirdiğiniz ABD halkı zaten ancak sizi izleyebiliyor 
     
     

</TEXT>
</DOC>
