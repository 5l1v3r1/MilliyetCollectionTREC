<DOC>
<DOCNO> 170899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sondun12.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum kesiminde günün konusu Rum gazeteciyi döven Rum... 
</HEADLINE>
<TEXT>

     Kıbrıs Rum kesiminde kınama etkinliklerinin düzenlendiği ve yas tutulduğu 20 Temmuz Barış ve Özgürlük Bayramı'nda ailesiyle birlikte KKTC'ye geçerek, Girne Limanı'nda yemek yerken fotoğrafını çeken bir Rum gazeteciyi döven Rum'un yaptıkları, Rum kesiminde günün konusu oldu. 
     Rum polisi, 20 Temmuz Pazar günü Simerini gazetesi foto muhabiri Bambos Vasila'yı döven Rum'un kimliğini tespit etmeye çalışırken, asila'nın bir Rum doktor tarafından muayene edildiği ve ''feci şekilde darp edildiğinin saptandığı'' belirtildi. 
     Rum yönetimi sözcüsü Kipros Hrisostomidis, olaya ilişkin olarak, ''20 Temmuz'un yıldönümü nedeniyle 'işgal' kuvvetleri veya fanatik Kıbrıslı Türkler tarafından KKTC'yi ziyaret edecek Rumlara karşı olay yaratılması olasılığı hakkında Rumların dikkatini çekmeye çalıştıklarını'' anımsatarak, ''Ancak olayın Türkler tarafından değil, Rumlar tarafından yaratıldığının görüldüğünü'' söyledi. 
     Rum yönetimi ve siyasi partileri de olayı kınadıklarını açıkladılar. 
     Bu arada, Fileleftheros gazetesi, 20 Temmuz arifesinde bazı Kıbrıslı Rumların geceyi KKTC'de geçirerek, gazinolarda kumar oynadıklarını ve bunların Rum istihbarat elemanları tarafından yakından bilindiğini yazdı. 
     
</TEXT>
</DOC>
