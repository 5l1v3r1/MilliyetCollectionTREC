<DOC>
<DOCNO> 153928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/yasam/yas03.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızgın babunların 'şanlı kalkışması' 
</HEADLINE>
<TEXT>

Bir kamyon şoförünün, karnını doyuran arkadaşlarını ezerek öldürmesi üzerine yolu kesen babun sürüsü, trafiği yarım saat boyunca felç etti... 
     DIŞ HABERLER SERVİSİ 

     Uganda'da otoyolda bir aracın çarpması sonucu ölen babunun arkadaşları, kanlı olayın meydana geldiği otoyolda "oturma eylemi" yapıp 30 dakika boyunca trafiği kilitledi. 
     BBC'nin görgü tanıklarının ifadelerine dayandırdığı haberine göre, ülkenin güneyindeki Tororo - Jinja otoyolunun kenarında beyaz karınca yiyerek karnını doyurmakta olan büyük bir dişi babun, özellikle hayvanı ezmek için direksiyon kıran bir kamyonun altında kaldı. 
     Kendi sürülerinden olan dişi maymunun yolda can vermesi üzerine bir grup kızgın babun olay yerine gelerek cansız hayvanın etrafını sarıp yola oturdu. Yaklaşık 30 dakika boyunca yerlerinden kıpırdamayan öfkeli babunlar, bu süre içinde trafiğin sıkışmasına yol açtı. 
     
     'Açlık grevi' bile yaptılar 
     BBC muhabiri Abraham Odeke, olay yerine ulaştığında, normal koşullar altında sürücüler tarafından atılan yenilebilecek her şeyi tüketen babunların bu kez verdiği şekerkamışına ilgi göstermediğini söyledi. BBC bunu bir tür "açlık grevi" olarak yorumladı. 
     Geçtiğimiz yıl da yolun aynı bölümünde bir yavru babun bir aracın kendisine çarpması sonucu ölmüştü. Ancak yine toplanıp "eylem" yapan diğer babunlar bu kez yoldaki araçlara taş ve sopa fırlatmıştı. 
     
     


YAŞAM 


















</TEXT>
</DOC>
