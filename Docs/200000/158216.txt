<DOC>
<DOCNO> 158216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sondun23.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Pigmeler BM'den yardım istedi "Bizi yiyenleri yargılayın" 
</HEADLINE>
<TEXT>

     Demokratik Kongo Cumhuriyeti'nde yaşayan Pigmelerin temsilcileri, hükümet ordusu, gerillalar ve kabile savaşçılarının Pigmeleri öldürüp etlerini yediğini ileri sürerek, bunu yapanların uluslararası mahkemede yargılanmasını istediler. 
     Pigmelerin temsilcileri, dün BM'de düzenledikleri basın toplantısında, bu savaşçıların bazılarının, ''Pigmelerin insandan aşağı bir yaratık olduğu veya etlerinin yenmesinin kendilerine sihirli güç vereceğine inanarak ormanlarda Pigmeleri öldürerek etlerini yediklerini'' belirttiler. 
     Temsilciler, Pigme eti pazarları bile bulunduğunu ileri sürdüler. 
     Mbuti Pigmelerinden Sinafasi Makelo, ''Bilinen tarihte vahşete, katliamlara, soykırıma şahit olduk, ama asla, son zamanlarda olduğu gibi, insanların, sanki av hayvanlarıymış gibi avlanıp kelimenin gerçek anlamıyla yendiğini görmemiştik'' dedi. 
     BM Güvenlik Konseyi ve BM İnsan Hakları Komisyonu'ndan insan eti yemenin insanlığa karşı suç ve soykırım suçu olarak tanınmasını, ayrıca bu suçu işleyenlerin yargılanması için bir uluslararası mahkeme kurulmasını istedi. 
     Kongo Demokratik Cumhuriyeti'nde derin ormanlarda, avcılık ve toplayıcılıkla yaşamlarını sürdürmeye çalışan 600 bin kadar Pigme yaşıyor. 
     Bu yılın başında BM gözlemcileri ve insan hakları çalışanları, bir gerilla grubunun 12 kadar Pigme'yi ve diğer gruplardan sayısı belirlenemeyen askeri öldürüp, etlerini pişirip yediğini doğrulayan bilgilere ulaşmıştı. 
     Değişik grupların savaşçılarının ayrıca Pigme kadınlarına tecavüz ettiği ve cinsel yoldan geçen hastalıkların Pigme topluluklarında yayıldığı da bildirildi. 
     
</TEXT>
</DOC>
