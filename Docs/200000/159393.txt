<DOC>
<DOCNO> 159393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/spor/spo04.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk bomba Yattara 
</HEADLINE>
<TEXT>

Bordo-Mavililer, Antwerp'in Gineli oyuncusunu getirip, ilk transferini yapıyor. 23 yaşındaki sağ kanat futbolcusu bugün Trabzon'a gelecek 
     Sağ kanatta oynuyor 
     AVRUPA'DA dört aydır futbolcu arayışlarını sürdüren Trabzonspor Başkanı Özkan Sümer, sonunda ilk oyuncuyu Trabzon'a getiriyor. Belçika'nın Antwerp takımında oynayan Gineli sağ kanat oyuncusu İbrahima Yattara'nın bugün Türkiye'de olacağı açıklandı. Özkan Sümer'in her konuda anlaşmaya vardığı 23 yaşındaki Gineli'nin bugün Trabzon'a gelerek sözleşme yapacağı bildirildi. 
     
     İkisi de sırada 
     SÜMER'İN beğendiği diğer iki yabancının da bu hafta Trabzon'a geleceği öğrenildi. Willem 2 ve Belçika Milli Takımı'nın kalecisi Geert'in cuma, Twente'nin orta saha oyuncusu Wan De Paar'ın da pazar günü şehirde olacağı, Trabzon'u beğendikleri takdirde sözleşme imzalayacakları belirtildi. Fransa'nın Metz takımındaki Niang'ın durumunun ise daha sonra netleşeceği ifade edildi. 
     
     Kaptan Fatih, Gökdeniz'i göklere çıkardı 
     BİRÇOK kulübün transfer listesinde yer alan Gökdeniz'in kaybedilmemesi gerektiğini belirten Trabzonspor Kaptanı Fatih Tekke, "Çok yetenekli, Trabzonspor'a lazım olan bir futbolcu. Nazını da biraz olsun çekmek gerek" diye konuştu. Bordo - Mavili takıma döndüğünde birbiriyle konuşmayan futbolcuların olduğunu hatırlatan Fatih, "Daha sonra tam bir aile havasına büründük ve başarı bu nedenle geldi" ifadesini kullandı. 
     

</TEXT>
</DOC>
