<DOC>
<DOCNO> 183216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur12.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisevine silahlı saldırı... 
</HEADLINE>
<TEXT>

     Dikmen'de bulunan Polis Moral Eğitim Merkezi'ne silahlı saldırıda bulunuldu. Polisevine 3 mermi isabet ederken, olayda ölen ya da yaralanan olmadı. 
     Emniyet yetkililerinden alınan bilgiye göre, saat 04.30 sıralarında Polis Moral Eğitim Merkezi'ne silahla ateş edildi. Polisevinin önünde nöbet tutan polis, silah sesleri üzerine içerideki görevlilere bilgi verdi. Bunun üzerine Ankara Emniyet Müdürlüğü'ne telsizle haber verilerek, çevrede araştırma yapılmaya başlandı. 
     Ankara Emniyet Müdürlüğü Asayiş Şube Müdürlüğü ve Olay Yeri İncele Şube Müdürlüğü ekipleri, çevrede yaptıkları inceleme sonucunda, Çetin Emeç Bulvarı ile Mesnevi Sokak'ın birleştiği üst geçit bitiminde 9 mm. çapında 3 kovan buldular. 
     Polis Moral Eğitim Merkezi'nde yapılan inceleme üzerine, polisevinin pastane kısmının camından 3 mermi girişi olduğu saptandı. Mermilerin pastane içerisinde bulunan Cumhuriyet'in 80. Yıldönümü ile ilgili yazı ile kartonpiyere isabet ettiği belirlendi. 
     Saldırının Emniyet Genel Müdürlüğü ile polisevi arasındaki yoldan gerçekleştiğini tespit eden Ankara polisi Ayrancı, Dikmen, Kavaklıdere bölgesinde şüpheli araçlar üzerinde uygulama yaptı. 
     Emniyet yetkilileri, ele geçirilen kovanların incelendiğini, saldırının siyasi amaçlı ya da ''serseri işi'' olabileceğini kaydettiler. 
     
</TEXT>
</DOC>
