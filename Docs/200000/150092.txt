<DOC>
<DOCNO> 150092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/siyaset/siy01.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Atina'daki 10 ülkenin AB imza törenini buruk izliyor 
</HEADLINE>
<TEXT>
Kapıdaki gözlemci 
Türkiye, AB ile yarım yüzyıl önce henüz 'topluluk' düzeyindeyken ilişki kurdu. Bugün AB üyesi olan 10 ülke ise demokratik bile sayılmıyordu. Onlar üyelik anlaşmasını imzalarken, Türkiye ne yazık ki seyirci kalıyor 
     GÜVEN ÖZALP Brüksel UTKU ÇAKIRÖZER Ankara 

     Avrupa Birliği AB ile henüz "topluluk" düzeyindeyken yarım yüzyıl önce 31 Temmuz 1959 ilişki kurmasına karşın tam üyelik görüşmeleri için bile kesin tarih alamayan Türkiye, Yunanistan'da 'buruk' bir törene tanık olacak. 1959'dan 1990'lara kadar demokratik bir rejim ve piyasa ekonomisine bile sahip olmayan 10 ülke, bugün Atina'da AB'ye tam üyelik anlaşmalarına imza koyacak. 
     AB, bugün tarihinin en önemli projelerinden biri olan "doğuya doğru genişleme" konusunda son adımlardan birini atmaya hazırlanıyor. Soğuk Savaş döneminde AB'nin savunduğu ilkelere ters düştükleri gerekçesiyle görmezden gelinen eski Sovyet Bloku ülkeleri, bugün birliğin üyesi olma konusunda son virajı da alıyorlar. Yaklaşık yarım yüzyıldır Avrupa'nın parçası olmak için çalmadık kapı bırakmayan Türkiye'ye ise, yine tribünden diğerlerini alkışlamak düşecek. 
     
     Rumlar da imzalıyor 
     Dışişleri Bakanı Abdulah Gül, Güney Kıbrıs Rum Kesimi'nin de tam üyelik anlaşmasını imzalayacağı zirveye, Türkiye'nin Kıbrıs konusunda önerdiği hiçbir girişimi kabul etmemesi nedeniyle "kırgın" katılacak. 
     Belgrad'daki Balkan Zirvesi'nde geçen hafta bir araya gelen Türk ve Yunan başbakanları, Kıbrıs konusunu da ele aldılar. Ancak Yunanistan Başbakanı Kostas Simitis, Başbakan Recep Tayyip Erdoğan'ın çözüm yönündeki, "Garantör ülkeler Türkiye - Yunanistan - İngiltere ile Kıbrıs Türk ve Rum taraflarının katılımıyla 5'li toplantı yapılsın", "Türkiye - Yunanistan buluşsun" önerilerini reddetti. Simitis, çözümün sadece BM inisiyatifinde bulunması gerektiğini savundu. Yunanistan, Türkiye'nin bugün imzalanacak anlaşmada Rum Kesimi'nin birliğe "Kıbrıs Cumhuriyeti" olarak değil, "Kıbrıs" adı altında kabul edilmesi ve ek protokolde çözüm için kapı aralanması yönündeki talebine de olumlu yaklaşmadı. 
     
Gül, törene katılmayabilir...      Dışişleri Bakanı Gül'ün, Atina'daki zirvede Güney Kıbrıs Rum Kesimi'nin AB üyelik anlaşmasını imzalayacağı törene katılmamayı düşündüğü öğrenildi. Diplomatik kaynaklar, Gül'ün gezisinin Güney Kıbrıs Rum Kesimi'nin AB üyelik anlaşmasını imzalayacağı törenden sonra Atina'ya ulaşacağı şeklinde planlandığını belirterek, "Büyük bir sürpriz olmazsa, imza törenine Türkiye büyükelçi seviyesinde katılacak. Gül, sadece bu akşam verilecek yemeğe ve yarınki görüşmelere katılacak" bilgisini verdi. 
     


SİYASET 


















</TEXT>
</DOC>
