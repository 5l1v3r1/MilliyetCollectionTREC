<DOC>
<DOCNO> 157987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sondun10.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Defense News "Türkiye iş yaptığı İsrail şirketlerinden rahatsız" 
</HEADLINE>
<TEXT>

     Amerikan savunma çevrelerinin dergisi olarak bilinen Defense News, ''Türkiye'nin savunma sanayi alanında son yıllarda yakın işbirliği yaptığı İsrail şirketlerinden bazı projelerde ciddi rahatsızlık duyduğunu ve bu durumun, iki ülke arasında bu konulardaki ilişkilere zarar verdiğini'' iddia etti. 
     Dergi, Tel Aviv ve Ankara çıkışlı haberinde, Türkiye'nin, özellikle bazı projelerde İsrail şirketlerinin sözleşme hükümlerine bağlı kalmamalarından, sözleşme dışı fiyat artırma girişimlerinden ve gecikmelere yol açmalarından rahatsız olduğunu yazdı. 
     Defense News, Türkiye'nin sıkıntı duyduğu projeleri şu örneklerle açıkladı 
     ''-Türk Hava Kuvvetleri'ne bağlı 54 adet F-4 savaş uçağının modernizasyonuna yönelik 700 milyon dolarlık projede İsrail'in IAI şirketi sürekli fiyat arttırıyor. 
     Türk yetkilileri, Türkiye'nin sadece uçağın yedek parçaları için İsrail'e yılda planlanandan 50 milyon dolar fazla ödemek zorunda kaldığını ifade ederek, bu durumdan duyulan rahatsızlığı dile getirdi. 
     İsrail tarafı ise F-4 parçalarının artık seri halde üretilmediğini ve parçaların temininde güçlük çekildiğini gerekçe gösterdi. 
     -Türkiye, yaklaşık 400 milyon dolarlık helikopter, elektronik muharebe sistemleri ihalesine İsrail'den katılan Elta şirketini proje dışı bıraktı. 
     -Türkiye, C-130 askeri nakliye uçaklarının modernizasyonunu içeren, İsrail'in IAI şirketiyle imzalanan 7.7 milyon dolarlık sözleşmeyi, İsrail firmasının fiyat artırma girişimleri yüzünden iptal etti.'' Dergiye göre, Türkiye, savaş uçaklarına takılan LOROP adlı keşif sistemine ilişkin projede yine IAI şirketinin yol açtığı gecikmelerden dolayı rahatsızlık duyduğunu İsrail tarafına iletti. 
     Defense News, söz konusu anlaşmazlıkların giderilmesi için, yakın zamanda Türk ve İsrail yetkilileri arasında yapılan görüşmelerden de sonuç alınamadığını yazdı. 
     Dergi, bu sorunların çözülememesi durumunda, Türkiye ile İsrail arasında bundan sonraki potansiyel işbirliği imkanlarının zarar göreceğini belirtti. 
     
</TEXT>
</DOC>
