<DOC>
<DOCNO> 157818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/soneko14.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
OPET'in gözü TÜPRAŞ'ta... 
</HEADLINE>
<TEXT>

     Koç şirketlerinin yüzde 50 ortağı olduğu OPET, TÜPRAŞ'ın özelleştirme ihalesine katılmaya hazırlanıyor. 
     OPET Yönetim Kurulu Başkanı Fikret Öztürk, özelleştirme programına göre bu yılın ikinci çeyreğinde ihaleye çıkılması planlanan TÜPRAŞ'ın yüzde 51 hissesinin blok satışının düşünüldüğünü anımsatarak, bu kuruluşun tek bir şirkete verilmesine karşı olduğunu söyledi. 
     TÜPRAŞ'ın çok stratejik öneme sahip bir kamu kuruluşu olduğunu vurgulayan Öztürk, ''Bu kamu kuruluşu özelleştirilirken çok dikkat edilmesi gerekir. TÜPRAŞ, kar eden bir kamu kuruluşu. TÜPRAŞ'ın rafinerilerini sıfırdan kuracak olsanız değeri yaklaşık olarak 4-5 milyar dolar. İlla yüzde 51'lik kısmı satılacaksa, Türk ve yabancı şirketlerin kurmuş olduğu bir konsorsiyum olmasında yarar var. Devletin, hiçbir zaman elini çekmemesi gerekir'' diye konuştu. 
     Öztürk, TÜPRAŞ'ın özelleştirilmesine olan ilgilerinin devam ettiğini belirterek, şunları kaydetti 
     ''Çalışmalarımız var. Özelleştirme ihalesine gireceğiz diye düşünüyoruz. Tek başımıza girmenin esprisi yok bizim için. Konsorsiyum olarak planlıyoruz. Bununla ilgili yerli ve yabancı gruplarla çalışmalarımız var. Çok seçiciyiz.'' Fikret Öztürk, oluşturacakları konsorsiyumda en az 3 şirketin yer alacağını düşündüğünü kaydetti. 
     TÜPRAŞ'ı alan bir firmanın ham petrolü yoksa pek de cazip olmadığını belirten Öztürk, ''OPET olarak kurulduğumuz günden itibaren, yarın birgün Petrol Ofisi, TÜPRAŞ özelleştirilirse ne yapmamız gerekir diye altyapı dediğimiz depo ağına ağırlık verdik. Şu anda Petrol Ofisi'nden sonra en büyük depoya sahibiz'' diye konuştu. 
     
     YURTDIŞINDA YATIRIM İÇİN BULGARİSTAN'DA ŞİRKET KURULDU 
     Koç Holding Enerji Grubu ile yaptıkları ortaklığı değerlendirirken Öztürk, geçen yıl sonunda 1.2 milyar dolar ciro yapan ve 700'ün üzerinde istasyonu bulunan OPET'in, ortaklığın getirdiği sinerji ile büyümesini sürdürdüğünü anlattı . 
     Bu yıl yüzde 15 büyüme hedefi koyduklarını ifade eden Fikret Öztürk, ''şu anda hedeflerimizi aşmış durumdayız. İlk 4 ayda, planladığımızın yüzde 10 civarında önünde gidiyoruz. Koç grubu şirketleriyle beklediğimizden daha fazla bir sinerji oluşuyor. Yıl sonunda yüzde 20'lik büyüme bekliyoruz'' dedi. 
     Önce yurt içinde büyümeyi düşündüklerini bildiren Öztürk, yurt dışında açılma doğrultusunda Bulgaristan'da Aygaz ile işbirliği yaparak yeni bir şirket kurduklarını kaydetti. 
     Henüz ekonomik gelişimini tamamlamamış Doğu Avrupa ülkelerine açılmak istediklerini belirten Öztürk, ''Bu işin startı Bulgaristan'da verildi. Romanya'da araştırmalar yapılmaya başlandı. Eski Yugoslavya ile ilgileniyoruz. Oralarda tamamen akaryakıta yönelik çalışacağız. Yatırımlarda, OPET ile Aygaz'ın yüzde 50-50 birlikteliği olacak. Bu yıl içinde akaryakıt istayonları açılır'' dedi. 
     OPET'i Türkiye merkezli uluslararası bir petrol dağıtım şirketi yapmak istediklerini ifade eden Öztürk, şirketin gelirinin yüzde 50'sini yurtdışındaki firmalarından karşılamayı hedeflediklerini kaydetti. 
     
     ''EKONOMİDE CANLANMA VAR'' 
     Akaryakıt sektörüne ilişkin açıklamalarda da bulunan Öztürk, Avrupa'nın en pahalı benzininin Türkiye'de satıldığını belirterek, yüzde 75'lere varan vergi yükünün fiyatları yükselttiğine işaret etti. 
     Öztürk, ''akaryakıtı, devlet en kolay vergi toplanan yer olarak görüyor. 2002'de toplanan 39.7 katrilyon lira verginin 14.5 katrilyonu akaryakıttan ÖTV ve KDV olarak alınmış. Şu anda 122 cent civarında olan benzin fiyatının, bence 80 centi geçmemesi lazım'' şeklinde konuştu. 
     Irak savaşından ekonominin olumsuz etkilenmesiyle birlikte Türkiye'de benzin satışlarının azaldığını kaydeden Öztürk, şunları kaydetti 
     ''Özellikle son 1, 1.5 aydır ekonomide canlanma görüyoruz. Bunun daha iyiye gideceğine inanıyorum. Ekonomi canlanınca bizim satışlarımızda artış oluyor. Mart ayında benzin satışlarında yaşanan yüzde 16'lık azalma, Nisan ayında yüzde 6'ya düştü. Bu da bir canlanma olduğunu gösteriyor.'' 
     
</TEXT>
</DOC>
