<DOC>
<DOCNO> 191562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sondun23.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ülkelerinde yaşayanların yüzde 55'i terörizmden korkuyor 
</HEADLINE>
<TEXT>

     AB kamuoyunun yüzde 55'i, terörizm tehdidini hissettiğini belirtirken yüzde 43'ü, bu konuda çok fazla endişe duymuyor. 
     AB'nin kamuoyu yoklamalarından sorumlu kurumu Eurobarometre tarafından gerçekleştirilen araştırmanın sonuçlarına göre, terörizmden en fazla korkan ve rahatsız olanların başında İspanyollar ve İngilizler yüzde 76 ile İtalyanlar yüzde 62 ve Almanlar yüzde 52 geliyor. 
     Araştırma sonuçları, AB vatandaşlarının yüzde 58'inin, Irak'ın yeniden inşasında sorumluluğun BM'ye verilmesinden yana olduğunu gösterdi. Bu sorumluluğun AB'ye verilmesinden yana olanların oranı yüzde 25, ABD'ye verilmesinden yana olanların oranı ise yüzde 18 olarak belirlendi. 
     AB ülkeleri vatandaşlarının yüzde 58'i, Irak'ın yeniden inşası için ülkelerinin destek sağlamasından yana olurken, yüzde 65'i, Irak'ın yeniden inşasının maliyetini ABD'nin karşılamasını öneriyor. 
     Irak'a yabancı askeri güç gönderilmesine karşı olanların oranı yüzde 54, asker gönderilmesinden yana olanların oranı ise yüzde 44 oldu. Asker gönderilmesine karşı tavır alanların başında Almanlar yüzde 71 ve Yunanlılar yüzde 70 gelirken, asker gönderilmesini isteyenlerin başında Danimarkalılar yüzde 77 , Hollandalılar yüzde 69 , İrlandalılar yüzde 63 , İtalyanlar yüzde 60 ve İngilizler yüzde 57 bulunuyor. 
     AB vatandaşlarının yüzde 73'ü, Irak'ın yeniden inşası sürecinde güvenliğin BM tarafından karşılanmasını istiyor. Bu konuda ABD'ye güvenenlerin oranı yüzde 6, AB'ye güvenenlerin oranı ise yüzde 5 olarak görülüyor. 
     AB'lilerin yüzde 68'i, ABD ve müttefikler tarafından Irak'a yönelik gerçekleştirilen müdahelenin gerekçesiz olduğunu düşünürken, bu müdaheleyi haklı görenlerin oranı yüzde 29'da kalıyor. 
     AB'nin Ortadoğu sorununun çözümünde rol oynayabileceğini düşünenlerin oranı yüzde 81, oynayamayacağı görüşünde olanların oranı yüzde 16 olarak belirlendi. 
     
</TEXT>
</DOC>
