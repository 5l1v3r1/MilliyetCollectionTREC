<DOC>
<DOCNO> 189411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/ekonomi/eko07.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar kredi kartıyla 1.5 milyar dolar harcadı 
</HEADLINE>
<TEXT>

   Yılın ilk dokuz ayında yabancı bankalara ait kartlarla ülkeye 1.5 milyar dolara yakın döviz girdisi sağlandı 
   EKONOMİ SERVİSİ 
   
   Kredi kartı harcamalarında yılın ilk dokuz ayında 28.4 katrilyon lira, yılın üçüncü çeyreğinde de 11 katrilyon 167 trilyon liralık hacim yakalandı. Yabancı bankalara ait kredi kartlarıyla ise 1.5 milyar dolarlık işlem yapıldı. 
   Bankalararası Kart Merkezi BKM yılın üçüncü çeyreğine ilişkin kredi kartı istatistiklerini açıkladı. Yabancı bankalara ait kredi ve banka kartlarıyla yapılan harcamalarla üçüncü çeyrekte Türkiye'ye toplam 865 milyon dolar döviz girdisi sağlandı. Bu rakam 2002'nin aynı döneminde 684 milyon dolar olmuştu. Dokuz aylık verilere göre de yabancılardan sağlanan döviz girdisi 1 milyar 462 milyon dolar oldu. 2003'ün üçüncü çeyreğinde canlanma en yoğun olarak araba kiralama sektöründe görüldü. Araba kiralama sektörünün cirosunda yüzde 333.85 artış yaşanırken bu sektörü yüzde 97.81 ile seyahat acentaları, yüzde 74.02 ile oteller, yüzde 64.91 ile kuyumcular, yüzde 63.89 ile içkili yerler izledi. Üçüncü çeyrekte en çok işlem okulların açıldığı haftasonuna denk gelen 13 Eylül'de yapıldı. 13 Eylül'de sistemden 2 milyon 318 bin 863 adet işlem geçti. 
   
   Banka kredileri rekor kırdı 
   Bu arada bankaların tüketici kredileri, ilk dokuz ayda yüzde 94 artarak 5 katrilyon 614 trilyon liraya yükseldi. Merkez Bankası haftalık verilerine göre yakalanan bu düzey bugüne kadarki en yüksek rakam oldu. Kredilerin 2 katrilyon 280.4 trilyonunu otomobil, 670.9 trilyonunu konut, 2 katrilyon 663.1 trilyon lirasını ise diğer amaçlarla kullandırılan krediler oluşturdu. Kredi kartlarıyla kullandırılan krediler de dokuz ayda yüzde 49 büyüyerek 6.1 katrilyonu aştı. 
   
      
</TEXT>
</DOC>
