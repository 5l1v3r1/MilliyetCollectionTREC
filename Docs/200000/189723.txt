<DOC>
<DOCNO> 189723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sontur14.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
DHKP C bombacısı yakalandı... 
</HEADLINE>
<TEXT>

     Terör örgütü DHKP C adına düzenlenen, İstanbul DGM'de görevli hakim ve savcıları taşıyan servis aracına yönelik saldırının da aralarında bulunduğu İstanbul ve Ankara'daki çeşitli bombalama eylemlerinin faili olduğu öne sürülen 1 kişi yakalandı. 
     İstanbul Terörle Mücadele Şube Müdürlüğü'nden yapılan açıklamaya göre, Milli İstihbarat Teşkilatı MİT ve İstihbarat Şube Müdürlüğü'nün de katılımıyla yasadışı sol bir örgüte yönelik 15-19 Ekim 2003 tarihleri arasında Gaziosmanpaşa'da gerçekleştirilen operasyonda, eylem hazırlığı yapan ve örgüt içinde ''bombacı'' olarak görev alan İnan Gök ile kendisine yardım ve yataklık eden, eylemlerde kullanılacak malzemeleri saklayan 1 kişi gözaltına alındı. 
     Bu kişilerin barındıkları yerde yapılan aramalarda, 2 adet tabanca, 1 adet susturucu, 9 adet fişek, 250 gram amatol, 1 adet elektronik düzenek, 1 adet bilgisayar, uzaktan kumanda cihazı ve aparatları, bomba yapımında kullanılan elektronik malzemeler, bol miktarda örgütsel doküman ile CD ve disketler ele geçirildi. 
     
     KANLI EYLEMLER 

     Yakalanan ''bombacı''nın sorgulanması sonucu katıldığı belirlenen eylemler şunlar 
     ''15 Nisan 2003 tarihinde, Sarıyer Ferahevler Mahallesi Adnan Kahveci Caddesi'nde bulunan İstanbul Hakimevi'ne bomba konulması. 
     20 Mayıs 2003 tarihinde, Ankara Kızılay Ziya Gökalp Caddesi üzerinde bulunan bir kafede eylem hazırlığı içindeyken bombanın infilak etmesi sonucu ölen Şengül Akkurt'un üzerindeki bomba düzeneğinin hazırlanması. 
     3 Haziran 2003 tarihinde, İstanbul DGM'de görevli hakim ve savcıları taşıyan servis midibüsünün geçiş güzergahı olan Bakırköy Sahil Yolu köprü altında uzaktan kumandalı ve parça tesirli bomba yerleştirilerek patlatılması ve 5 kişinin yaralanması. 
     16 Temmuz 2003 tarihinde, Beşiktaş Muallim Naci Caddesi Cemil Topuzlu Parkı karşısında bulunan eğlence merkezinin yan duvarına, uzmanlarca etkisiz hale getirilen cep telefonu kumandalı bomba konulması. 
     10 Ağustos 2003 tarihinde, Beşiktaş Dikilitaş Emirhan Caddesi üzerinde bulunan Darphane karşısına, uzmanlarca etkisiz hale getirilen 2 adet zaman ayarlı bomba konulması.'' 
     
     ''ÖLÜM ORUCU EYLEMCİSİ'' 

     Zanlı İnan Gök'ün, 27 Şubat 1998 tarihinde Küçükköy Jandarma Karakolu'na içtima sırasında bombalı ve silahlı saldırıda bulunulması sonucu 1 astsubay, 6 uzman çavuş ve 22 erin yaralandığı olayın faili olduğu belirtilen İmdat Bulut'la birlikte 1999 yılında yakalandığını kaydeden polis yetkilileri, sorgulamalar sonucu eski Özel Harekat Dairesi Başkan Vekili İbrahim Şahin'e yönelik saldırı için de hazırlık yaptıkları ortaya çıkan bu kişilerin tutuklanarak cezaevine konulduğunu bildirdiler. 
     Gök'ün, tutuklu bulunduğu Tekirdağ Cezaevi'nde ''ölüm orucu'' eylemine de katıldığını anlatan yetkililer, ancak sağlık sorunları nedeniyle 2001 yılında tahliye edildiğini söylediler. 
     Komşu bir ülkede bomba eğitimi aldığı belirtilen İnan Gök'ün, eski Adalet Bakanı Hikmet Sami Türk'ün yanı sıra bazı hakim ve savcılar ile kamu kurum ve kuruluşlarına yönelik bombalı saldırı için de hazırlık yaptığı kaydedildi. 
     Polisteki işlemleri tamamlanan İnan Gök ile diğer zanlı, İstanbul DGM Cumhuriyet Başsavcılığı'na gönderildi. 
     
</TEXT>
</DOC>
