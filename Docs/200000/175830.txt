<DOC>
<DOCNO> 175830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/spor/spo01.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ciddi değil 
</HEADLINE>
<TEXT>

   Velez Başkanı, Siyah-Beyazlı kulübün Nanni için ciddi bir yaklaşım göstermediğini iddia etti, "Sürekli bize fiyat sorup durdular. Bu nasıl bir transfer politikası" dedi 
      
   
   Şaşırtan ifadeler 
   YABANCI transferinde uzun süredir Nanni ismi üzerine odaklanan Beşiktaş'a futbolcunun kulübünden sert tepki geldi. Velez Sarsfield Başkanı Gomez, Beşiktaş'ın ciddiyetten uzak bir transfer politikası uyguladığını dile getirdi. Gomez, "Futbolcumuz için hiçbir şekilde ciddi adım atmadılar. Eğer gerçekten isteseler, belki de bu iş çok kolay biterdi" diye konuştu. 
   
   'Yönetici bekledik' 
   BEŞİKTAŞ yönetiminden bir kişinin kendileriyle pazarlık yapmasını beklediklerini dile getiren Velez Başkanı, "Ancak karşımızda kimseyi bulamadık" dedi. Gomez şunları söyledi "Sürekli bir aracı geldi. Görüşmenin genel boyutu fiyat üzerinde geçti. Ancak bu fiyat sormanın ötesine gitmedi. Biz bu transfer politikasından bir şey anlamadık." 
   
   Necati'ye kanca 
   SİYAH-Beyazlılar'ın, Adanaspor'un golcü oyuncusu Necati için de gizli bir operasyon başlattığı öğrenildi. Menajer Sinan Engin'in önceki Turuncu - Beyazlı kulübün başkanı Çağdaş Ergin ile görüştüğü bildirildi. Ergin'in, Beşiktaş'ın teklifini az bulduğu ve öneriyi geri çevirdiği açıklandı. Bu gelişme üzerine yıldız futbolcu için yapılan teklif geri çevrildi. 
   
   Romeo'ya kardeş geldi    İLK görüntüleriyle dünyanın en pahalı pozlarından birini veren Beckham'ın ikinci çocuğu Romeo'ya İlhan Mansız'ın kızı rakip olma yolunda. Beşiktaş'ın yıldız isminin, minik kızının ilk görüntüleri için medyadan 100 bin dolar istediği öğrenildi. İlhan'ın talep gelmemesi durumunda kızını uzun süre objektif karşısına çıkarmayacağı da iddia edildi. 
   
   Lucescu üretiyor    
   Alternatif çok 
   BURSASPOR ile oynayacağı lig maçının hazırlıklarını sürdüren Beşiktaş, farklı oyun kurgularının arayışına girdi. Yasin'in 1 ay sahalardan uzak kalacak olması nedeniyle Lucescu'nun Ümit Aydın'a görev vermeyi planladığı öğrenildi. Rumen hocanın hücum hattında ise birçok alternatif üzerinde durması dikkat çekti. 
   
   Sinan tek kaldı 
   SON antrenmanlarda Bursa maçının taktiğini deneyen Lucescu'nun forvette kime görev vereceği kesinlik kazanmadı. Rumen hocanın, Sinan - Ahmet Dursun, Sinan - Tümer, Sinan - Sergen ve Sinan - Pancu eşleşmelerinden sonra, Sinan'ı forvette tek bırakması dikkat çekti. Genç golcünün arkasında ise Pancu, Sergen ve Tümer görev yaptı. 
   
   İlk buluşma heyecanı    EMRE Beşiktaş'ın seyircisi bütünlüğünü koruyor. Bugüne kadar dezavantaj olan bu faktör artık avantaj olacak. Çok büyük ve yeni bir heyecan içindeyim. 
   OKAN Daha önce maçları tribünden izlerken, hep sahada olmayı hayal ederdim. Artık bu gerçek oluyor. Tribünlerin desteğiyle başarılı olacağım. 
   SİNAN Altay'da oynarken yapılan tezahüratları unutamadım. Şimdi duygularım daha üst seviyede. Gol atıp, karşılığını vermek istiyorum. 
   A.HASSAN İlk kez böylesine büyük bir taraftarın desteğini alarak oynayacağım. Tribünlerin desteği futbolumuza olumlu yansıyacak. 
   ÜMİT Her futbolcu böylesine büyük seyirci önünde oynamak ister. Bu yüzden çok şanslıyım. Taraftarları mutlu etmek için herşeyi yapacağım. 
   GÖKHAN Rüyam gerçek oluyor. 2. Lig'de seyirci desteği göremiyorduk. Beşiktaş'ın atmosferinde oynamak büyük avantaj. Çok heyecanlıyım. 
   
   Kartal özlemi    BEŞİKTAŞ taraftarı ilk kez takımla buluşacağı Bursaspor maçının heyecanını yaşamaya başladı. Siyah - Beyazlı taraftarların dün satışa çıkan biletlere büyük ilgi gösterdiği öğrenildi. Kısa sürede koltukların büyük bölümünün satıldığı ve ilginin numaralı ve açık tribüne olduğu ifade edildi. 
   
   
</TEXT>
</DOC>
