<DOC>
<DOCNO> 168789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sonspo26.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'ten Foe jesti Forma müzayede ile satılacak... 
</HEADLINE>
<TEXT>

     Gaziantepspor ve transferin gözde isimlerinden milli futbolcu İbrahim Toraman, anlamlı ve örnek bir davranışa imza attı. 
     Kamerunlu Milli futbolcu Vivien Foe'nin Fransa'da yapılan FIFA Konfederasyon Kupası'nda ölümünden bir maç önce Gaziantepsporlu milli futbolcu İbrahim Toraman'a hatıra amacıyla değiş tokuş yaptığı 17 numaralı forma, geliri Foe'nin ailesine verilmek üzere müzayede ile satılacak. 
     Gaziantep Büyükşehir Belediyesi'nde düzenlenen basın toplantısına Kulüp Başkanı Celal Doğan, İbrahim Toraman, basın sözcüsü Akif ekici ile satışı gerçekleştirecek olan İstanbul Tekstil ve Konfeksiyon İhracatçı Birlikleri İTKİP Genel Müdürü Kaya Sungur katıldı. 
     Kulüp başkanı Celal Doğan, Foe'nin, İbrahim Toraman ile maçtan sonra hatıra amacıyla değiş tokuş yaptığı formayı ölümsüzleştireceklerini ve anlamlı bir olaya imza atacaklarını belirterek, ''Forma İbrahim'de, o ilk açıklamasında ailesine verilmek üzere bir müzayede olsun istemişti. Biz de formadan elde edilecek gelirle tüm futbolcuları yakından ilgilendiren bir futbolcu rehabilitasyon merkezi kurulması taraftarıyız'' diye konuştu. 
     Doğan, Türkiye-İngiltere milli maçından önce geniş bir katılımla İstanbul'da yapılacak olan müzayedeye alıcı olarak kendisinin ve milli futbolcu Toraman'ın da katılacağını belirterek, şöyle konuştu 
     ''Ne yazık ki sahada çok acı ve elem verici bir olayı yaşadık. Genç ve başarılı bir futbolcu sahada herkesin gözleri önünde can verdi. Futbol olayında çok nadir görülen bir olayla karşılaştık. sanıyorum müzayedeye Foe'nin futbol oynadığı Avrupa kulüplerinin başkanları ve yöneticileri, Kamerun Futbol Federasyonu da katılacak. Foe'nin formasından elde edilecek gelirle İstanbul'da futbolcu rehabilitasyon merkezinin kurulması taraftarıyız. Tüm Birinci lig kulüpleri ve futbol federasyonu bir araya gelerek bunu gerçekleştirmek zorundayız. Kurulacak bu merkezle hem vivien Foe'nin adı ölümsüzleşecek hem de futbol sahalarında genç ölümleri önlemiş olacağız. Biz Gaziantepspor olarak temele bir tuğla koymaya hazırız. Umarım bundan sonra böyle elem ve acı verici olayla karşılaşmayız. Çünkü biz hala olayın şokunu atlatamadık. O insanın ismini yaşatmak hepimizin elinde. Kimse desteğini esirgememeli.'' 
     
     TORAMAN HALA ŞOKTAYIM... 

     Doğan'dan sonra söz alan milli futbolcu İbrahim Toraman, olayın hala şokunu yaşadığını ve büyük üzüntü duyduğunu ifade etti. Kamerun ile oynadıkları karşılaşmadan sonra Vivien Foe ile forma takası yaptıklarını hatırlatan Toraman, ''Doğrusu öleceğini hiç düşünmedim, sahada ölümünü seyrettik. çok üzüntülüyüm, ne diyebilirim. Bu formanın anlamlı bir işte kullanılmasını istiyorum. Foe'nin ailesine gelir amacıyla verilmesini söylemiştim ama futbolcu rehabilitasyon merkezi için kullanılması benim için anlamlı geliyor'' diye konuştu. 
     
     AİLESİ VE FEDERASYON İLE GÖRÜŞÜLECEK 

     İstanbul Tekstil ve konfeksiyon İhracatçı Birlikleri İTKİP tarafından kurulan ve ana faaliyet sahası müzayede organizasyonları olan Müzayede İşletmeleri AŞ'nin Genel Müdürü Kaya Sungur, Vivien Foe'nin sahada ölümünün ardından 17 nuramalı formanın İbrahim Toraman'da olduğunu öğrendiklerini, formayı Foe'nin ailesine gelir amacıyla satmak fikriyle Gaziantepspor'a teklif götürdüklerini, bu teklifin olumlu karşılanması üzerine harekete geçtiklerini, formayı bedelsiz olarak aldıklarını kaydetti. 
     Sungur, Müzayede İşletmelerinin kar amaçsız bir kuruluş olduğunu belirterek, şunları ifade etti 
     ''İbrahim Toraman'da bulunan formayı ve ismini ölümsüzleştirmek için bir dizi çalışma yaptık. İbrahim Toraman, ilk açıklamasında formanın satışından elde edilecek gelirin ailesine verilmesini istemişti. Bizler, Gaziantepsporlu yetkiler İstanbul'da Futbolculara yönelik olarak Rehabilitasyon merkezi kurulması fikrindeyiz. Yalnız şu anda fikir aşamasında. Tek başımıza bunu gerçekleştiremeyiz. Aslında Foe'nin acı ölümünden çıkartılacak bir ders var. Futbol Federasyonu, spor kamuoyu, işadamları, kulüp başkanları bir araya gelerek bu fikri desteklemeli. '' Sungur, Foe'nin ailesinin acısı dindikten sonra temaslara başlanacağını, bu arada talihsiz futbolcunun futbol oynadığı Fransa'nın Olimpik Lyon ve İngiltere'nin Manchester United takımlarının yöneticilerinin de müzayedeye davet edileceğini vurgulayarak, konuşmasını şöyle tamamladı 
     ''Ailesinin izni alınarak girişimlere hemen başlayacağız. Aslında burada en önemli ve örnek davranış İbrahim Toraman'dan geldi. Futbolcular kamuoyunda paragöz olarak bilinir. Toraman bu imajı yıkarak, her şeyin para olmadığını, insanlığın ne olduğunu tüm dünyaya gösterdi. Onu alkışlamalıyız.'' Vivien Foe'ye ait 17 numaralı formanın Türkiye-İngiltere milli maçından önce düzenlenecek geniş katılımlı bir müzayede ile satışının gerçekleştirileceği öğrenildi. 
     
</TEXT>
</DOC>
