<DOC>
<DOCNO> 192560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur34.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayıştay Başkanı Damar Kamusal alan falan tanımıyorm 
</HEADLINE>
<TEXT>

     Eşsiz davetiye gönderildiği için Cumhurbaşkanlığı Köşkü'nde düzenlenen 29 Ekim Resepsiyonu'na katılmayan Sayıştay Başkanı Mehmet Damar, ''Kamusal alan falan tanımıyorum'' dedi. 
     Sayıştay Başkanı Damar, TBMM Plan ve Bütçe Komisyonu'nda kendisine yöneltilen soruları yanıtlarken, resepsiyona katılmama gerekçesine ilişkin açıklamalarını eleştiren CHP Milletvekillerine yanıt verdi. 
     Ülkede çoğulcu demokrasi olduğunu, bu çerçevede görüşlerini açıkladığını bildiren Damar, ''Saklasaydım doğru olmazdı'' dedi. Cumhuriyet Bayramı törenlerine katıldığını, örf ve adetleri iyi bildiğini ifade eden Damar, ''Cumhuriyet Bayramı hepimizin bayramı. Kamusal alan falan tanımıyorum'' diye konuştu. CHP Muğla Milletvekili Gürol Ergin, bu sözler üzerine Damar'a, AK Parti milletvekillerinin oturduğu sıraları göstererek, ''Sizi şuraya alalım. Bu sözler bir Sayıştay Başkanı'nın sözleri olamaz'' dedi. 
     CHP İstanbul Milletvekili Ali Kemal Kumkumoğlu da devletin çatısında tartışma olduğu görünümünden rahatsızlık duyduklarını, bu tartışmaların sokağa nasıl yansıdığını herkesin değerlendirmesi gerektiğini söyledi. 
     Bu tartışmalar arasında sözlerini ''Ben içimden geçenleri söyledim'' diye sürdüren Damar, ''Ben görevimi layıkıyla yapıyorum. 30 yıllık Sayıştaycıyım. Başkaları söylediğinde taraf olmuyor da Sayıştay Başkanı söylediğinde mi taraf oluyor Ben Cumhuriyete ve demokrasiye inanan bir insanım, böyle bir aileden geliyorum. İki kez Meclis'in teveccühüne layık oldum. Ben de bazı hatalar olsaydı iki kez bu olmazdı'' diye konuştu. 
     CHP milletvekillerinin tepkileri üzerine AK Parti Samsun Milletvekili Musa Uzunkaya müdahale ederek, Damar'ın görüşlerini dile getirdiğini söyledi. 
     
     ''HATAYI BULMAYA ÇALIŞIYORUZ'' 

     Damar, bu arada Hazine Müsteşarlığı'nın 2002 yılı dış borç hesaplarındaki farklılıklar nedeniyle uygunluk bildirimi vermediklerini söyledi. Milletvekillerinin farklılıkların nereden kaynaklandığı soruları üzerine Damar, ''Hatayı izah edemiyoruz, bulmaya çalışıyoruz'' dedi. AK Parti İstanbul Milletvekili Alaattin Büyükkaya'nın ''Derviş'in dönemi, çağırıp soralım'' sözlerine CHP'li Gürol Ergin, ''Sulandırmayalım'' diye tepki gösterdi. 
     
</TEXT>
</DOC>
