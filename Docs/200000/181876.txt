<DOC>
<DOCNO> 181876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sondun10.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
DSÖ "Yeni SARS'lara dikkat.." 
</HEADLINE>
<TEXT>

     Dünya Sağlık Örgütü DSÖ Başkanı Lee Jong-wook, ülkeleri, yeni yüzyılda ortaya çıkabilecek akut solunum yetmezliği sendromu SARS benzeri hastalıklara karşı hazırlıklı olmaya çağırdı. 
     Lee Jong-wook, Hindistan'ın başkenti Yeni Delhi'de yaptığı açıklamada, SARS'ın 21. yüzyılın ilk hastalığı olduğunu, ancak sonuncusu olmayacağını belirterek, gelecek yıllarda SARS benzeri pek çok hastalıkla karşılaşılacağını söyledi. 
     DSÖ Başkanı, SARS'ın da geri dönebileceğini ve buna hazırlıklı olmak gerektiğini de kaydetti. 
     Singapur'da bu hafta açıklanan yeni SARS vakasıyla ilgili olarak da Lee, SARS olduğu düşünülen kişideki belirtilerin DSÖ'nün SARS tanımına uymadığını, ancak bekleyerek görmek gerektiğini ifade etti. 
     
</TEXT>
</DOC>
