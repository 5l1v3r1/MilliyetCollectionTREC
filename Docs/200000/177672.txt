<DOC>
<DOCNO> 177672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sonspo12.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor - Galatasaray maçından notlar... 
</HEADLINE>
<TEXT>

     Birinci Süper Lig'in 3. haftasında Bursaspor ve Galatasaray arasında yapılan karşılaşmaya, her iki takımın taraftarları da büyük ilgi gösterdi. 
     Atatürk Stadı, karşılaşmanın başlamasından yaklaşık 1 saat önce tamamıyla doldu. Galatasaray taraftarlarına 900 biletin ayrıldığı maçta, çok sayıda sarı-kırmızılı taraftarın stat dışında kalmak zorunda kaldığı gözlendi. 
     Karşılaşma nedeniyle stat içi ve çevresinde Bursa Emniyet Müdürlüğü'nce geniş güvenlik önlemleri alındı. 1700 polisin görev yaptığı karşılaşmada oluşturulan güvenlik koridoruyla biletsiz, alkollü ya da üzerinde kesici, delici ve patlayıcı madde bulunanlar stat çevresinden uzaklaştırıldı. 
     
     TÜM ALKIŞLAR HAGI'YE 
     Atatürk Stadı'na ilk olarak Bursaspor, ardından da Galatasaray geldi. Her iki takım ısınmak amacıyla stat zeminine çıktığında kendi taraftarlarından alkış alırken, tüm stadın birlikte sevgi gösterisinde bulunduğu tek isim Bursaspor'un Rumen teknik direktörü Gheorghe Hagi oldu. 
     Hagi, 5 yıl süreyle formasını giydiği sarı-kırmızılı taraftarlarca ''I Love You Hagi'' diye tribünlere çağırılırken, Bursasporlu taraftarlar da Hagi'ye büyük ilgi gösterdi. Bursasporlu taraftarların bulunduğu tribünlerde Hagi'ye yönelik ''Seni babam gibi sevdim'' yazılı pankart dikkati çekti. 
     Sevilen teknik adam Hagi, her iki takım taraftarları arasında da dostluk köprüsünün oluşmasına katkı sağlıyor. Maç öncesi tekerlekli sandalyesiyle Bursaspor tribünleri önüne gelen bir Galatasaraylı taraftarın, üzerinde Gheorghe Hagi'nin resmi basılı bir Bursaspor formasını havaya kaldırarak öpmesi, yeşil-beyazlılarca alkışla karşılık buldu. 
     Bu arada PAF takımları maçında Bursaspor, Galatasaray'ı 7-2 yendi. 
     
</TEXT>
</DOC>
