<DOC>
<DOCNO> 176842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/ekonomi/eko05.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkbank'tan, işçi alana faiz indirimi 
</HEADLINE>
<TEXT>

   Banka, yılın ilk yedi ayında işçi sayısını 1 - 10 arasında artırana 1, 11 - 30 arasında artırana 2, 30'un üzerinde artırana da 3 puan indirim yapacak 
   
   Halk Bankası Genel Müdürü Tevfik Bilgin, ilk yedi ayda işçi sayısını 1 - 10 kişi arasında artırana kullanacakları kredide bankanın uyguladığı faiz oranından 1 puan indirim yapacağını söyledi. İndirimin işçi sayısını 11 - 30 arasında artıranlarda 2 puan, 30'un üzerinde artıranlarda da 3 puan olacağını belirten Bilgin, uygulamanın SSK bildirgeleri ve prim tahsilat makbuzları ile kontrol edileceğini belirtti. 
   Bilgin, düzenlediği basın toplantısında banka hakkında bilgi verdi. İlk yedi ayda çalışan sayısını artırana yapılan indirimlerin temmuz - aralık arasında da geçerli olacağını kaydeden Bilgin, 1 Temmuz - 31 Aralık arasında iş yerinde çalışan işçi sayısını 1 - 10 kişi arasında artıran firmalara 2 puan, 11 - 30 arasında artıranlara 3 puan, 30 kişi ve üzerinde artıranlara da 4 puan indirim yapılacağını kaydetti. 
   
   En fazla 6 puan indirim 
   Bilgin, Halk Bankası'ndan TL kredisi kullanan ihracat hacmi 1 milyon dolara kadar olan firmalara 1 puan, 1 - 5 milyon dolar arasındakilere 2 puan, 5 milyon dolar ve üzeri olanlara da 3 puan indirim yapılacağını ifade etti. Bilgin, birkaç koşulu birden sağlayanlara ise en fazla iki faiz oranı indirim uygulanacağını ve toplam indirimin 6 puanı geçmeyeceğini vurguladı. 
   Daha önceki dönemde bankanın kredi sürecinin çok yavaş işlediğini belirten Bilgin, "Mevzuatı değiştirdik. Amacımız, kredi sürecinde bir özel banka ne kadar sürede evet ya da hayır diyorsa bizim de o sürede cevap vermemiz" dedi. 
   
   
</TEXT>
</DOC>
