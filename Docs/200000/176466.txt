<DOC>
<DOCNO> 176466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sondun22.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Savunma Bakanlığı, "Kelly" soruşturmasında BBC'yi suçladı 
</HEADLINE>
<TEXT>

     İngiltere'de Savunma Bakanlığı, kendisi için çalışan bilim adamlarından Dr. David Kelly'nin ölümünün ardından başlatılan soruşturmada İngiliz yayın kuruluşu BBC'yi suçladı. 
     Savunma Bakanlığı basın müdürü Pam Teare, soruşturma için oluşturulan kurulda yaptığı açıklamada, BBC'nin haberlerinde, tartışmalara neden olan Irak'ın kitle imha silahlarıyla ilgili olarak, Savunma Bakanlığı yetkililerinin bilgisine başvurmadığını ileri sürdü. 
     Teare, BBC'nin, ''Irak'ın kitle imha silahlarıyla ilgili haberi yayınlamadan önce bu konuda Savunma Bakanlığı ile de görüşüldü'' ifadelerine şaşırdığını belirterek, ''Kesinlikle böyle birşeyden haberim yok'' dedi. 
     Teare, Irak'ın kitle imha silahlarıyla ilgili haberin yayınlandığı 29 Mayıs'tan önce Savunma Bakanlığı basın bürosunun telefon kayıtlarında BBC ile mülakat yapıldığına ilişkin bir bilgi olmadığını ifade etti. 
     Temyiz yargıcı Lord Hutton başkanlığında yapılan soruşturmada, bugün İngiltere Başbakanı Tony Blair'ın danışmanlarından Jonethan Powell ve Dış İlişkiler danışmanı Sir David Mannin'in de ifade vermesi bekleniyor. 
     Kelly'nin cesedi, 18 Temmuz'da Oxfordshire'daki evinin yakınında ormanda, bileği kesilmiş durumda bulunmuştu. Polis, ilk açıklamada, durumun intihara benzediğini bildirmişti. 
     Savunma Bakanlığı danışmanı olan Kelly, ölmeden önce, BBC'nin, Blair'in Irak savaşıyla ilgili raporunun abartılı olduğuna ilişkin haberlerinin ''kaynağı'' olmadığını belirtiyordu. 
     BBC televizyonu tarafından, hükümetin Irak'ın kitle imha silahlarına dair bilgileri abarttığı yönündeki haberlerine kaynak gösterilen Kelly'nin ölü bulunmasının ardından Blair, siyasi hayatının en büyük kriziyle karşı karşıya kalmıştı. 
     
</TEXT>
</DOC>
