<DOC>
<DOCNO> 186488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sontur19.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapalıçarşı'da tuvalette sıra bekleme kavgası 3 ölü... 
</HEADLINE>
<TEXT>

     Kapalıçarşı'da, tuvalette sıra bekleme tartışmasının büyümesiyle meydana gelen silahlı ve bıçaklı kavgada, aynı aileden 3 kişi öldü. Olayda 3 kişi de yaralandı. 
     Alınan bilgiye göre, Kapalıçarşı'da bir umumi tuvalette sıra bekleme nedeniyle İdris Karataş ile Ahmet Korkmaz arasında çıkan tartışma, bir süre sonra Ferzahçı Hanı Sokak'taki bir işyerinde büyüyerek, silahlı ve bıçaklı kavgaya dönüştü. 
     Kavgada, İdris Karataş olay yerinde, aynı aileden Zekeriya Karataş kaldırıldığı Haseki Eğitim ve Araştırma Hastanesi'nde, Salih Karataş ise Esnaf Hastanesi'nde hayatlarını kaybettiler. 
     Olayda yaralanan Ümit Karataş ile Hayrettin Can SSK Vakıf Gureba Eğitim Hastanesi'nde, Can Çakmak ise Haseki Eğitim ve Araştırma Hastanesi'nde tedavi altına alındı. 
     Kapalıçarşı Esnafları Derneği Yönetim Kurulu Başkanvekili Haluk Yağınlı, gazetecilerin soruları üzerine, kendisine gelen bilgiye göre, Bakırcılar Çarşısı'nda işyeri bulunan Karataş ailesi üyesi genç ile Ferzahçı Hanı Sokak'taki bir halıcıda çalışan bir kişi arasında tuvalette sıra bekleme nedeniyle kavga çıktığını anlattı. 
     Daha sonra Karataş ailesinden bazı kişilerin Ferzahçı Hanı Sokak'taki diğer işyerine gittiğini ifade eden Yağınlı, burada taraflar arasında bıçaklı ve silahlı kavga çıktığını söyledi. 
     
</TEXT>
</DOC>
