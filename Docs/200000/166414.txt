<DOC>
<DOCNO> 166414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo10.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüzgar Kız Süreyya 'sıfır rakım' kampına girdi... 
</HEADLINE>
<TEXT>

     Dünya Şampiyonası hazırlıklarını sürdüren Avrupa Şampiyonu milli atlet Süreyya Ayhan, ''sıfır rakım'' çalışmaları için Edirne'de kampa girdi. 
     Süreyya Ayhan'ın antrenörü Yücel Kop, şu anda Edirne'de ''sıfır rakım'' antrenmanı yaptıklarını belirterek, şunları söyledi 
     ''18 Temmuz'a kadar Edirne'de kamp yapacağız. Ardından da Kayseri'ye gideceğiz. Kayseri'de de yüksek rakım antrenmanımızı tamamlayacağız. Buradaki kampımız 20 gün sürecek. Çalışmalarımızı, 23-31 Ağustos tarihleri arasında Paris'te düzenlenecek Dünya Şampiyonası için yapıyoruz.'' Kop, Edirne'yi seçmelerindeki amacın, Şükrü Paşa Stadı'nda güzel bir sentetik pistin bulunması olduğunu belirterek, ''Bunun yanında ilin sıfır rakım olması, sessiz ve rahat bir kent oluşu burayı tercih etmemizde etken oldu. Edirne Gençlik Spor İl Müdürü İbrahim Doğan'ın da atletizm kökenli olması, çalışmaların bu ilde yapılması yönünde karar almamızda etkili oldu'' dedi. 
     Kop, ilde bulunan olimpik pistin çalışmalar açısından çok güzel bir pist olduğunu hatırlatarak, 0-200 metre arası rakımı ''sıfır rakım'' olarak kabul ettiklerini de bildirdi. 
     Ayhan'ın bir süre Milli Takımlar Kamp Eğitim Merkezi'nde kalacağını da ifade eden Kop, sentetik pistte çalışmalarını ve ormanlık alanda kros koşularını yapacaklarını da sözlerine ekledi. 
     
</TEXT>
</DOC>
