<DOC>
<DOCNO> 191206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sonspo12.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, Fenerbahçe maçının hakeminden yakındı... 
</HEADLINE>
<TEXT>

     Birinci Süper Lig'de Fenerbahçe'ye deplasmanda 3-0 yenilen Adanaspor'da yöneticiler, farklı skorlu yenilginin sorumlusu olarak hakemleri gösterdi. 
     Adanaspor Kulübü Genel Menajeri Şahabettin Yavuzer, A.A muhabirine yaptığı açıklamada, Fenerbahçe'nin güçlü bir ekip olduğunu, hakem Bülent Uzun ve yardımcılarının da kötü yönetim sergilediklerini belirterek, ''Fenerbahçe'nin, bizi sindiren hakemlere ihtiyacı yoktu'' dedi. 
     Fenerbahçe karşısında savunma ağırlıklı oynamadıklarını belirten Yavuzer, penaltılarının verilmediğini ifade ederek, şunları söyledi 
     ''Fenerbahçe'nin gücünü ve kapasitesini biliyoruz. Maçın zor geçeceği de belliydi. Ancak hakemlerin özellikle maçın ilk yarısında oyuncularımızı sindirmek için verdikleri ters kararlara üzüldük. Kaldı ki Fenerbahçe'nin buna ihtiyacı da yoktu. Maçın ikinci yarısında başabaş bir oyun sergiledik. Meszaros'un ceza alanında düşürülmesi mutlak penaltıydı. Dar kadromuza ve bazı sorunlarımıza rağmen iyi iyi mücadele ettik. Çok adamla savunma yaparak oyunu çirkinleştirmedik. Yenildiğimiz için üzgünüz. Bunu Bursaspor ve Akçaabat Sebatspor maçlarında telafi edeceğiz.'' Disiplinsiz davrandığı gerekçesiyle süresiz kadro dışı bırakılan Necati'nin konumuna değinen Yavuzer, ''Necati'yi teknik direktör Yılmaz Vural'ın raporu doğrultusunda kadro dışı bıraktık. Pazartesi günü Necati ile yeniden görüşeceğiz. Adanaspor'un içinde bulunduğu krizden ve sorunlardan hiç kimsenin yararlanmasına izin vermeyiz'' diye konuştu. 
     Bu arada Fenerbahçe maçı sonrası turuncu-beyazlı ekipte futbolculara 2 gün izin verildi. 
     
</TEXT>
</DOC>
