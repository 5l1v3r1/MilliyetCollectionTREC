<DOC>
<DOCNO> 176299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sondun20.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye yeni bir 11 Eylül saldırısı olacak 
</HEADLINE>
<TEXT>

     ABD'de gelecek 12 ay içinde 11 Eylül benzeri saldırı düzenlenmesinin büyük bir olasılık olduğu öne sürüldü. 
     Merkezi Londra'da bulunan Dünya Pazarları Araştırma Merkezi tarafından hazırlanan Dünya Terörizm Endeksi'ne göre, terör riskinin incelendiği 186 ülke arasında Kolombiya, İsrail, Pakistan, ABD ve Filipinler ilk 5 sırada bulunuyor. 
     Guy Dunn'ın yazdığı, yarın yayımlanacak endeks hazırlanırken, teröristlerin motivasyonu, terör örgütlerinin varlığı, geçmişteki terör saldırılarının oranı, saldırı düzenleyen örgütlerin sağladığı etki ve bu saldırıların kaçının önlenebildiğini kapsayan 5 kriter göz önünde tutuldu. 
     Rapora göre, aşırı dinci örgütlerin ağları ABD'de Batı Avrupa'ya göre daha sınırlı olmasına rağmen, Afganistan ve Irak'taki askeri harekat Amerikan düşmanlığını artırdı. 
     Dunn, AP'ye telefonla verdiği mülakatta, motivasyon konusunda ABD'nin teröristler için meşru bir hedef olarak görüldüğünü, aynı şekilde diğer ülkelerdeki Amerikan çıkarlarının da teröristlerin meşru siyasi hedefleri olduğunu söyledi. 
     Raporda, en az saldırı riski taşıyan ülkenin Kuzey Kore olduğu belirtilirken, bu ülke ''Şer Ekseni''nde bulunmasına rağmen, Pyongyang yönetiminin baskıcı tutumunun terörizmi engellediği savunuldu. 
     
</TEXT>
</DOC>
