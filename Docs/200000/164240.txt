<DOC>
<DOCNO> 164240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/ekonomi/eko01.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçiye 'sıfır zam' önerisi 
</HEADLINE>
<TEXT>

Hükümet, kamu işçilerine ilk altı ay için sıfır, ikinci altı ayda yüzde 7, üçüncü ve dördüncü altı aylarda da yüzde 5'er zam önerisi getirdi 
     ANKARA Milliyet 

     Hükümet, kamu işçilerine ilk altı ay için sıfır zam, ikinci altı ay için yüzde 7, üç ve dördüncü aylar içinde yüzde 5 zam önerildi. Sosyal haklardaki artışın da ücret zamları oranında olacağı belirtildi. Türk - İş Başkanı Salih Kılıç ise, "Sıfır zam önerisiyle hiçbir zaman diyalog kurulamaz" dedi. 
     Başbakan Yardımcısı Mehmet Ali Şahin, dün Başbakan Tayyip Erdoğan'la bir araya gelerek kamu işçilerine önerilecek zam oranını görüştü. Ardından Kılıç'ı Başbakanlığa davet etti. Görüşmede resmi teklifi ileten Şahin, "Ben bunu hükümet adına bildiriyorum" dedi. 
     Kılıç'ın teklifin düşük olduğunu söylemesi üzerine Şahin, "Üzgünüz, konjonktür böyle gerektiriyor" karşılığını verdi. Bunun üzerine Kılıç'ın "Lütfen Başbakan'a bu öneriyi kabul etmediğimizi iletin. Bu teklifle toplu sözleşme bağıtlanamaz" yanıtını verdi. Kılıç, teklif değişene kadar müzakere masasına dönmeyeceklerini de bildirdi. 
     
     Maliyeti 800 trilyon 
     Hükümetin işçiye vermek istediği zammın brüt maliyetinin yaklaşık 800 trilyon, net maliyetinin ise yaklaşık 500 trilyon lira olduğu kaydedildi. İlk altı ay için sıfır zam önerisinin, 1 Ocak'ta enflasyon farkı nedeniyle işçi ücretlerine yüzde 6.2 zam yapılmasından kaynaklandığı belirtildi. Bu arada Şahin'in pazartesi yapılan görüşmede "Bürokratların önerisini size vermeyi içime sindiremiyorum" dediği rakamlar da ortaya çıktı. Bunun ilk altı ay için yüzde 3, ikinci altı ay için yüzde 2 olduğu öğrenildi. 
     Kılıç, Şahin'le yaptığı görüşmenin ardından "Bu tekliflere göre kamu toplu iş sözleşme sürecinin bitmesi mümkün değil" dedi. Öneriyi "talihsiz" bulduklarını belirten Kılıç, şöyle konuştu 
     "Kurullarımızda bu teklifleri değerlendireceğiz. Diyalog kapısı açıktır. Onun dışında demokratik reaksiyonlarımızı ortaya koyacağız. Sıfır zam önerisiyle hiçbir zaman diyalog kurulamaz." 
     
     'Kaynağı biz söyleriz' 
     Türk - İş, hükümetten ilk altı ay için enflasyon farkı yüzde 10 ve diğer aylar için enflasyon farkı yüzde 5 zam ve sosyal haklarda yüzde 50 artış talep ediyor. Türkiye'de kamu toplu sözleşmeleri biteceği zaman hep ekonomik krizin öne sürüldüğünü söyleyen Kılıç, "Bunun nedenleri başka yerde aranmıyor. Kaynağı nerede bulmaları gerektiğini, biz zamanı gelince söyleyeceğiz" dedi. 
     Türk - İş Kamu Koordinasyon Kurulu, bugün 10.00'da toplanarak hükümetin önerdiği zammı değerlendirecek. 
     
Toplu sözleşmede en düşük oran      Bugüne kadar ilk defa bir toplu sözleşme sürecinde bir hükümet işçiye sıfır zam önerdi. Bundan önceki en düşük oran Temmuz 1995'te Tansu Çiller hükümetinin önerdiği yüzde 5.4 oldu. Bu öneri Türk - İş tarafından kabul görmeyerek kamuoyuna "sıfır zamdan farksız" diye yansıdı. 8 Eylül'de de ilk önce Tarım - İş greve giderken, 20 Eylül'de greve gidenlerin sayısı 150 bine ulaştı. Bunun üzerine 26 Eylül'de hükümet Türk - İş'le uzlaştı. Yüzde 5.4 önerisiyle başlayan toplu sözleşme, ilk ve ikinci altı aylar için yüzde 16, üçüncü altı ay için yüzde 18 ve dördüncü altı ay için yüzde 20'de bağıtlandı. 
     

</TEXT>
</DOC>
