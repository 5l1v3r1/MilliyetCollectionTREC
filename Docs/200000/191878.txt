<DOC>
<DOCNO> 191878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur03.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye'de kamyon yan yatarak işyerine girdi 2 ölü 
</HEADLINE>
<TEXT>

     Ümraniye'de, yoldan çıkıp bir binaya çarptıktan sonra yan yatarak bir işyerine giren kamyonda sıkışan sürücü ile yanındaki kişi öldü. 
     Müzeyfe Savran'ın 38 kullandığı 34 TF 6102 plakalı kamyon, Şile Yolu Madenler Mevkii'ndeki virajda yolun kaygan olması nedeniyle kontrolden çıktı. 
     Virajı alamayarak yoldan çıkan kamyon, yol kenarında bulunan ve kullanılmayan tek katlı bir binanın duvarına vurduktan sonra savruldu. Daha sonra yan yatarak bu binanın yanındaki bir işyerinin kepenklerine çarpan kamyonun sürücüsü Savran ile yanındaki Ali Genç, ön kısmı binaya giren araçta sıkıştı. 
     Olay yerine gelen polisler, Savran ve Genç'in kurtarılması için itfaiye, sağlık görevlileri ve vinç operatörlerini çağırdı. 
     Kaza yerine ulaşan itfaiye ekiplerinin kendi araçlarına çelik halatla bağladıkları kamyon, vincin de yardımıyla çekilerek işyerinden dışarı çıkarıldı. Ancak sağlık görevlilerinin yaptığı inceleme sonucu, Savran ve Genç'in öldüğü belirlendi. 
     Müzeyfe Savran ile Ali Genç'in cesetleri, bir ambulansa konularak Haydarpaşa Numune Hastanesi morguna kaldırıldı. 
     
</TEXT>
</DOC>
