<DOC>
<DOCNO> 164611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sonspo15.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamerun 1 - Türkiye 0 
</HEADLINE>
<TEXT>

     6. FİFA Konfederasyon Kupası'nda Türkiye, gruptaki 2. maçında Kamerun'a son dakikada yediği penaltı golüyle 1-0 yenildi. 
     
     İlk yarı 

     B Grubu'ndaki maçta Türkiye, Kamerun karşısına kaleci Rüştü, Ergün, Fatih ve Yıldıray'ın dışında tamamen genç bir kadroyla çıktı. 
     İlk yarıda A Milli Takım topla daha çok oynarken, özellikle Tuncay'a atılan toplarla hızlı ataklar geliştirdi. Kamerun ise Ay-yıldızlılar karşısında kontraatak futbolunu deneyerek, gol aradı. Devrenin sonlarına doğru sert bir oyun sergileyen Kamerun, rakibini faullerle durdurmaya çalıştı. 
     3. dakikada hızlı gelişen bir Türkiye atağından Volkan, Kamerun cezalanının sağ tarafından topu ortaladı. Direk kaleye giden topa kaleci Kameni müdahale edemeyince top kaleye paralel olarak taca çıktı. 
     9. dakikada Ergün ve Okan paslaşmasında Kamerun ceza sahası içinde topla buluşan Okan, kaleciyle karşı karşıya kaldığı pozisyonda topa vurmakta gecikince defans topu kornere çelerek tehlikeyi önledi. 
     14. dakikada Tchato ceza sahası sol tarafından topu 6 pas üzerindeki Eto'o'ya gönderdi. Bu futbolcunun topun gelişine 6 pas içerisinde uçarak yaptığı kafa vuruşunda meşin yuvarlak direği yalayarak auta çıktı. 
     18. dakikada Eto'o çalımlarla milli takım ceza alanına sağ taraftan girdi. Kaleci Rüştü bu futbolcunun açısını daraltarak, orta yapmasına izin vermedi ve meşin yuvarlağı kornere çeldi. 
     21. dakikada Ergün, topu, ceza alanı içerisindeki müsait durumda bulunan Tuncay'a aktardı. Kaleci Kameni ile karşı karşıya kalan bu futbolcu topa kötü vurunca meşin yuvarlak üstten auta gitti. 
     23. dakikada Kamerun'un kazandığı taç atışını Geremi uzun kullandı. Ceza alanı içerisine gelen topa iyi yükselen Foe kafayı vurdu. Meşin yuvarlak kaleci Rüştü'de kaldı. 
     İlk yarıda her iki takımda gol atmayı başaramayınca devre 0-0 tamamlandı. 
     Karşılaşmayı, Devlet Bakanı Kürşat Tüzmen ile Almanya, Hollanda, Belçika ve İsviçre'den gelen çok sayıda Türk taraftarı da izledi. 
     
     İkinci yarı 

     İkinci yarıda daha çok pozisyon üreten Türkiye oldu. Ancak zaman zaman sert oyunuyla rakibini yıldırmaya çalışan Kamerun, oyunun bu skorla bitmesine razı bir tempoda oyununu sürdürürken, son dakika içerisinde genç Servet'in tecrübesizliğinden yararlanarak kazandığı penaltı golüyle maçtan galip ayrılmasını bildi. 
     50. dakikada Geremi'nin kornerden ceza alanına gönderdiği topa Djemba'nın kafa vuruşunda top az farkla auta çıktı. 
     61. dakikada sağ taraftan Tuncay, topu, Kamerun ceza alanına ortaladı. Okan, yakın mesafeden kafayı vurdu ve top direğin yanından az farkla dışarı çıktı. 
     63. dakikada Ergün güzel bir vücut çalımıyla iki Kamerunlu defans oyuncusunu oyundan düşürdü ve ceza alanı çizgisi üzerinden sol ayağının dışıyla kaleye sert şut attı. Kaleci Kameni'yi geçen top üstten auta çıktı. 
     66. dakikada Ergün, Kamerun ceza alanı içerisindeki Tuncay'ı gördü. Bu futbolcu, topu, kaleci Kameni'nin önünden ayağının içiyle kaleye gönderdi. Filelere gitmekte olan meşin yuvarlağı çizgi üzerinden defans çıkardı. 
     73. dakikada Geremi'nin sağ taraftan ceza alanına ortaladığı topa Eto'o yakın mesafeden sert vurdu. Topu, kaleci Rüştü uzaklaştırdı. Dönen topa Job vurdu, Rüştü'yü geçen topu İbrahim Toraman uzaklaştırdı. 
     75. dakikada Kamerun'da Foe, 80. dakikada ise Mezague sarı kart gördü. 
     90. dakikada Kamerun'un golü geldi. Bu dakikada çalımlarla ceza alanına giren Job'u, Servet ceza alanı içerisinde düşürünce, maçın Paraguaylı hakemi Carlos Amirilla penaltı noktasını gösterdi. Atışı Geremi kullandı ve topu kaleci Rüştü'nün solundan filelerle buluşturarak, maçı Kamerun'un 1-0 kazanmasını sağladı. 
     Karşılaşmanın uzatma bölümünde Türk Milli takımı, Gökdeniz'in ayağından yakaladığı pozisyonu değerlendiremeyince maç, 1-0 Kamerun'un üstünlüğüyla sona erdi. 
     
</TEXT>
</DOC>
