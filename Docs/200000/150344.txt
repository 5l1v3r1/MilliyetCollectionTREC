<DOC>
<DOCNO> 150344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/spor/aspo.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL'A UÇUŞ İZNİ YOK 1-0 
</HEADLINE>
<TEXT>

Diyarbakırspor, tek golle Beşiktaş'ı yaktı. 346 gün ve 26 hafta sonra yenilmezliğini kaybeden Siyah-Beyazlı takım zirvede büyük avantajı kaçırdı 
90 dakika      BİLAL MEŞE 

     Doksan dakikalık mücadeleyi masaya yatıracak olursak, Beşiktaş'ın namağlup unvanına son veren ve kritik bölgeden kurtulma savaşı veren Diyarbakırspor'u ayakta alkışlamak gerekir. Diyarbakırspor, Saffet'in ilk yarıdaki golüyle üç altın puan alırken, rakibini de "strese" soktu 
     Haftalardır bir iyi, bir kötü futbol oynayan ve sadece namağlup unvanını koruyabilen Beşiktaş, Diyarbakır'da avantajını bıraktı. Bu sürpriz mağlubiyet dileriz Beşiktaş'ın aklını başına toplar Namağlubiyetin, Beşiktaş'ta ikinci stresi yarattığı gerçek. Diyarbakırspor mağlubiyeti Beşiktaş için "uyarı" niteliğindedir. Tabi, bu uyarıdan mesaj alanlar için. 
     Kartal, dünkü kritik maçı kazanacak hiçbir şey yapmadı, yapamadı. Özellikle orta alanda kaybedilen toplar, ileri çıkışlardaki adam azlığı ve forvetteki Ahmet Dursun - İlhan Mansız verimsizliği, Kartal'ın en büyük handikaplarıydı. Beşiktaş'ta cımbızla çekip, öne çıkaracağımız bir oyuncu yok. Al birini - vur ötekine Ahmet Yıldırım'ın koruduğu kanat adeta yol geçen hanına döndü. Evren ve Hasan Yiğit bu kulvarı mükemmel kullandılar, Kartal'ın kalesinde tehlikeler yarattılar. Lucescu, ikinci yarının sonlarına doğru üç değişiklik yaptı, Kartal biraz hareketlenir gibi oldu. Oyunun son on beş dakikasını rakip alanda geçiren Beşiktaş, Diyarbakırspor savunmasını aşamadı, aşacak gücü de yoktu 
     Sergen'i dünkü mücadelede bir kez daha mumla aradık. Sergen'in, zorlu yarışta ne denli büyük faktör olduğu dün bir kez daha gözler önüne serildi. Onun boşluğunu dolduracak, oyun kuracak ve pozisyonlar üretecek ve goller atacak hiç kimse yoktu Kartal'da 
     8.dakikada maçın yıldız oyuncularından Deniz, Kartal'ın sağdan kalesini yokladı, top az farkla auta gitti. 
     15.dakikada Saffet, nefis bir ara pasıyla Deniz'i gördü, Cordoba çıktı, yüzde yüzlük bir gol pozisyonunu önledi. 
     Diyarbakırspor'un baskılı oyunu 31.dakikada tek golü getirdi. Bu dakikada Evren sağdan hareketlenen Hasan Yiğit'i kaçırdı, tecrübeli futbolcu altı pasa kesti, Saffet ayak koydu ve ilk yarının skorunu belirledi 1 - 0 
     49.dakikada sağdan kazanılan serbest atışı Deniz arka direğe kesti. Ergin müsait pozisyonda topu kale yerine auta gönderdi. 
     58.dakikada kazanılan serbest atışta Beşiktaş gol için ümitlendi. Frikiği Kaan Dobra şık vuruşla çatala gönderdi, kaleci Şenol son anda uçarak önledi. 
     77.dakikada Hasan Yiğit sağdan indi arka direğe kesti. Saffet topu yay dışında bekleyen Evren'in önüne yuvarladı, tecrübeli futbolcu gelişine sert vurdu, Ali Eren son anda topu çizgi üzerinden çıkardı. 
     80.dakikada İlhan Mansız müthiş bir fırsatı cömertçe harcadı. Bu dakika Pancu sağdan hareketlenen İlhan Mansız'ı aşırtma bir ortayla kaçırdı, savunma ofsayt diye durakladı, golcü futbolcu şutladı, Şenol yine gole izin vermedi. 
     
     Maçın hakemi 
     İyi değildi 
     BÜLENT Demirlek, gergin bir maç yönetti. İlk yarıda Zago'ya göstermediği kart dışında, Diyarbakır'ın golünde Hasan Yiğit ofsayttı, ama yardımcısı Cengiz Akyüz hata yaptı. İkinci 45 dakikada yüksek tansiyona kendisi de kapıldı. İki kornere yanlış düdük çaldı. Ayrıca birçok faul düdüğünde tercihlerini ya yanlış kullandı ya da pas geçti. Kaleci Şenol'un yaptığı hareket nedeniyle kartın rengi de değişebilirdi. 
     
     Maçın adamı 
     Arı gibi çalıştı 
     DİYARBAKIRSPOR Kaptanı Deniz, orta alanda çok büyük işler yaptı. Yerinde durmadı. Hem kanatlardan bindirme yaptı, hem oyun kurdu, hem de ofansa mükemmel paslar attı. Takımını ayağa kaldıran isimdi. 
     
     Göze çarpanlar 
     Ahmet Dursun Oyunda kaldığı süre içinde hiçbir şey yapmadı. Adam sanki voleybolcu Kafasını kullanacağına elleri maç yapıyor. 
     İlhan Mansız Maç süresince Ömer'in markajında kaldı. Özellikle ikinci yarıda bir pozisyon yakaladı. Onu da kaleciye nişanladı. 
     Ronaldo Orta sahanın kötü oluşu onun yükünü artırdı. Saffet'in pozisyonunda o dahil herkes uyudu. 
     Zago Meşin yuvarlak yerine sürekli rakibe sertlik yapması onu hem sinirlendirdi, hem oyundan düşürdü. 
     Saffet Oyunda kaldığı süreç içinde Beşiktaş'ın belalısı oldu. Tek gole imzasını çaktı, Beşiktaş'ın namağlup unvanını sildi. 
     
     Maçtan rakamlar 
     Beşiktaş, Sergen'siz ilk defa kaybetti... Siyah - Beyazlılar daha önce Sergen'in ikisinde kart cezası nedeniyle oynamadığı Altay, Galatasaray, Adanaspor ve Göztepe maçlarını kazanmıştı. 
     25 maçta 16 gol yiyerek en az gol yiyen kaleci olan Cordoba, dün de rakibi durduramadı. Kolombiyalı eldiven, Trabzon, Gaziantep ve Malatya deplasmanlarında sonra Diyarbakır'da da gol yedi. 
     Diyarbakırspor, Beşiktaş önünde 9 maç sonra galibiyetle, 4 maç sonra da golle tanıştı. Siyah - Beyazlı takımla ligde oynadığı son 9 maçta 5 mağlubiyet 4 de beraberlik alan Diyarbakır, şanssızlığını kırdı. 
     Geçen sezon Süper Lig'e dönen Diyarbakırspor, evinde oynadığı maçta rakibine 0 - 0'lık sonuçla çelme takmıştı. Doğu ekibi dün de Kartal'a 3 puan vermedi. 
     Saffet, 6 maç sonra gol attı... 20. haftadaki Gençlerbirliği maçından bu yana fileleri sarsamayan Saffet, ligde 5. golünü ağlara yolladı.      
     
     Maçtan notlar 
     Rütbe gitti 
     TEKNİK Direktör Mircea Lucescu tam 408 gün sonra ligde yenilgiyle tanıştı. En son yenilgisini geçen sezon 3 Mart 2002'de Galatasaray'ın başındayken Göztepe maçında alan Rumen hoca, daha sonra ligde çıktığı 35 karşılaşmada 27 galibiyet, 8 beraberlik elde etti. 
     
     İlhan bandajla 
     İKİ kez ameliyat olduğu dizinde ödem oluştuğu için Malatya sınavında forma giyemeyen İlhan dün formasına kavuştu. Yıldız futbolcunun bandajla oynadığı bildirildi. Burnu kırılan Ahmet Yıldırım da takımdaki yerini aldı. 
     
     PAF'lar zirvede 
     PAF Ligi'nde de zirvenin sahibi Beşiktaş oldu. Genç Kartallar, Diyarbakırspor'u Ümit'in attığı golle devirerek üç puanı kaptı. Yönetim, zirveye çıkan Siyah - Beyazlı oyunculara 1'er milyar lira prim sözü verdi. 
     
     Pancu gitmiyor 
     KASIĞINDAN sakat olan Pancu, Romanya'nın 20 Nisan'da Litvanya ile oynayacağı maçtan affını istemeye hazırlanıyor. Rumen oyuncu, Lucescu ile görüşerek, karşılaşmada forma giymek istemediğini bildirdi. 
     
     Her zaman her yerde 
     BEŞİKTAŞ taraftarı, yenilmelerine rağmen takımlarına olan desteği esirgemedi. Diyarbakır dönüşünde havaalanına kadar gelen Siyah - Beyazlılar, tezahürat ve havai fişeklerle futbolcularına moral vermeye çalıştı. Fenerbahçe ile oynanacak dev derbiyi düşünen Kartal'ın taraftarları yine şampiyon olacaklarına inandıklarını ifade etti. 
     


SPOR 




























</TEXT>
</DOC>
