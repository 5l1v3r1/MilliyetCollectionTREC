<DOC>
<DOCNO> 189253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun17.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon'dan bir general Müslümanların tanrısı put 
</HEADLINE>
<TEXT>

     ABD Savunma Bakanlığı Pentagon'un üst düzey yetkililerinden Korgeneral William Boykin, ''Müslümanların tanrısının put olduğu''nu ileri sürdü. NBC televizyonunun görüntülerini yayınladığı Boykin'in sözlerine ilişkin görüşü sorulan Savunma Bakanı Donald Rumsfeld, generali eleştirmekten kaçındı. 
     NBC televizyonu, Pentagon'da ''savaş desteği ve istihbarat''tan sorumlu müsteşar yardımcılığı görevini sürdüren Korgeneral William Boykin'in, kiliselerde ibadet sırasında askeri üniformasıyla yaptığı bazı konuşmaların video kayıtlarını yayınladı. Bu konuşmalarında ABD'nin köktendinci İslami militanlarla yaptığı savaş için ''Şeytanla savaş'' ifadesini kullanan general, ''Bizi yok etmek istiyorlar çünkü biz Hıristiyan bir ulusuz'' diyor. 
     Boykin bir konuşmasında, Somali'deki bir Müslüman savaşçının, ''Amerika beni asla ele geçiremez çünkü Allah beni korur'' dediğini belirterek, o militana hitaben, ''Sen de biliyorsun ki benim tanrım seninkinden büyük. Biliyorum ki benim tanrım gerçek tanrı. Seninki ise idol put '' diyor. 
     
     ''MUHTEŞEM BİR SİCİLE SAHİP BİR SUBAY...'' 
     ABD Savunma Bakanı Rumsfeld, Pentagon'daki basın brifingi sırasında bir gazetecinin, üst düzey bir Savunma Bakanlığı yetkilisinin bu tür ifadeleri kullanmasının doğru olup olmadığını sorması üzerine, eleştiriden kaçındı. Reuters'ın haberine göre Rumsfeld, olayı soruşturacağına ilişkin bir ifade de kullanmadı. 
     Rumsfeld, ''Onun, orduda muhteşem bir sicile sahip bir subay olduğunu biliyoruz'' dedi. Rumsfeld, ''İnsanlar orduda, sivil hayatta, Kongre'de veya hükümette birçok şey söylüyor. Bunlar onların kişisel görüşleridir. Bu bizim hayat tarzımız. Biz özgür bir halkız'' şeklinde konuştu. Rumsfeld, görüşlerini açıklayanlara karşı çıkanlara atfen, ''Bunu Saddam Hüseyin çok iyi yapıyordu. Söylediklerini beğenmediği ve öldürdüğü çok sayıda insan var'' dedi. 
     Rumsfeld, video kayıtlarını görmediğini, bu nedenle Pentagon yetkilisinin söylediklerinin içeriği ile ilgili yorum yapamayacağını da kaydetti. Rumsfeld buna karşın, ABD Başkanı'nın, ''Terörizme karşı savaş, belirli bir dine karşı savaş değildir'' sözünü anımsattı. Rumsfeld, ''Bu savaş, belirli bir dini kullanan, kendini o dinin gereklerini yerine getiriyormuş gibi göstermek isteyen, aslında o dinden uzak olan, terörist gruplara karşıdır'' dedi. 
     ABD Genelkurmay Başkanı Richard Myers da yaptığı açıklamada, ''Söyleyebileceğim tek şey, yasaların izin verip vermediğinin belirsiz olduğu çok geniş bir gri alan var. İlk bakışta, bu sözler yasalara aykırı değilmiş gibi gözüküyor'' dedi. 
     Boykin, Bush ile ilgili de ifadeler kullanıyor. Bir kayıtta, ''George Bush'u ABD Başkanı olarak tanrı seçti. Neden bu kişi şimdi Beyaz Saray'da Amerikan seçmenlerin çoğunluğu ona oy vermedi. Ama o Beyaz Saray'da çünkü tanrı onu belirli bir süre için oraya gönderdi'' diyor. Bush, başkanlık seçiminde rakibi Al Gore'dan daha az oy almasına karşın ABD seçim sisteminin özelliğinden ötürü Başkanlık görevini üstlenmeye hak kazanmıştı. 
     
</TEXT>
</DOC>
