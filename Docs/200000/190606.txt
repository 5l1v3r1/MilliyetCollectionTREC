<DOC>
<DOCNO> 190606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/spor/spo01.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Futbol değil güreş ' 
</HEADLINE>
<TEXT>

   Lucescu, Sparta Prag ile hakem Gonzales'ten dert yandı, adeta savaştıklarını söyledi. Beşiktaş çalıştırıcısı, İstanbul'daki rövanşta rakipten daha iyi olduklarını göstereceklerini belirtti 
      
   "Atmak gerekiyor" 
   SPARTA Prag yenilgisi, Beşiktaş Teknik Direktörü Lucescu'nun canını sıktı. Dünkü karşılaşmada özellikle İlhan Mansız'ı çok aradıklarını belirten Rumen çalıştırıcı, "Biz kaçırınca, onlar yapılması gerekeni yaptılar. Biz de önemli pozisyonlar bulduk ama atmak lazımdı. Gol olmayınca onlar da cesaretlendi. Ahmet Dursun, üç önemli fırsat yakaladı. İyi oynadı ama gol bulamadı" diye konuştu. 
   
   "Daha üç maç var" 
   İSPANYOL hakemden ve rakibin sertliğinden de dert yanan Mircea Lucescu, "Bizimle resmen savaştılar. Futbol değil, grekoromen güreş yaptılar. Ancak hakem uzun toplar sonrasındaki faullerden sadece iki tanesini verdi" ifadesini kullandı. Rumen çalıştırıcı, gruptaki şanslarını da şöyle değerlendirdi Daha üç maçımız var. Klasmanda sonuncu görünebiliriz ama, iki hafta sonra onlardan iyi olduğumuzu göstereceğiz." 
   
   Dursun'un kaderi yönetimin elinde    SPARTA Prag karşısında kaçırdığı gollerle saç, baş yolduran Ahmet Dursun'un kaderi bu hafta belli olacak. Ahmet geçen hafta idmana geç kalmış ve Menajer Sinan Engin ile tartışmıştı. Yönetim, Şampiyonlar Ligi maçı öncesinde bu konudaki kararı ertelemiş ve Ahmet Dursun'un cezasını bu hafta içinde görüşmeyi kararlaştırmıştı. 
   
   Matruşka Sergen    PRAG'DAKİ seyyar satıcılar, Beşiktaşlı taraftara satış yapabilmek için tezgahlarına Sergen'in resminin bulunduğu matruşkalar koydu. Chelsea maçında iki gol atan ve Türkiye'nin yıldız isimleri arasında yer alan milli futbolcunun çok sevildiğini bilen turistik eşya satıcıları bu fırsatı kaçırmadı. Siyah - Beyazlılar'ı izlemek için çevre ülkelerden gelen gurbetçilerimiz, bunlara büyük ilgi gösterirken, tanesi 20 dolardan satılan bu hediyelikler kapanın elinde kaldı. 
   
   Milyarlar uçtu, gitti    KARTAL'IN Sparta Prag deplasmanındaki yenilgisi sadece puanları değil, milyarlarca lirayı da alıp götürdü. Beşiktaş, Çek Cumhuriyeti'nde aldığı bu mağlubiyetle UEFA'nın verdiği primden de oldu. Siyah - Beyazlılar berabere kalsa 250 bin İsviçre Frangı Yaklaşık 270 milyar lira , galip gelse 500 bin İsviçre Frangı Yaklaşık 540 milyar lira kazanacaktı. 
   
   İbrahim'i azarladı    DİYARBAKIRSPOR maçında dinlendirdiği İbrahim'i dün Sparta Prag karşısında sahaya süren Teknik Direktör Mircea Lucescu, bu oyuncusundan büyük beklentisi vardı. Ancak maç içinde sol kanattan gereği gibi atak yapmayan İbrahim'e kızan Siyah - Beyazlı ekibin teknik patronu, bu futbolcusuna bağırdı ve biraz daha agresif olmasını istedi. 
   
   Maçın hakemi 
   Kötü yönetti    İSPANYOL hakem Mejuto Gonzalez son anda maça atandığı için belki de iyi konsantre olamadı. Çünkü Sparta'nın kasti faullerine bırakın kart göstermeyi, bazen düdük çalmayı bile unuttu. Ev sahibinin ikinci golünde ise ofsayt bayrağını çekmeyen yardımcı hakem Guerrero Alonso suçluydu. Bu pozisyondan sonra Emre'ye yapılan faulu görmeyen Gonzales de üçüncü gole neden olacaktı. 
   
   Göze çarpanlar    AHMET DURSUN Oyunda kaldığı 65 dakikalık bölümde hem arkadaşlarını, hem de taraftarları çıldırttı. İki önemli fırsatı harcadı. 
   EMRE AŞIK Sparta Prag'ın etkili olduğu bölümlerde öne çıkan isimdi. Hava toplarında geçit vermezken, riske hiç girmedi. 
   ZAGO İki kişilik oynadı. Maç boyunca hem İbrahim'in kademesine girdi, hem de orta sahaya çıkarak, ofansa destek verdi. 
   SERGEN Özellikle ilk yarıda iki nefis gollük pas attı. İkinci yarıda yaptırdığı penaltıyla görevini başarıyla tamamladı. 
   ZELENKA Müthiş bir tekniğe sahip. Attığı gol oldukça klasdı. Beşiktaş defansı onu durdurabilmek için çok uğraştı. 
   
   Notlar    Zorunlu gezi 
   MAÇ öncesi Beşiktaş kaldığı otelin yakınında bulunan Şehir Parkı'nda stres attı. Lucescu, oyuncuları parka götürerek, yaklaşık bir saat süren bir gezi yaptırdı. Bir grup Rumen vatandaş, Lucescu'ya sevgi gösterilerinde bulundu. 
   
   Sevindiren destek 
   SİYAH - Beyazlı taraftarlar, takımlarını Prag'da da yalnız bırakmadı. Türkiye'den ve Avrupa'nın çeşitli kentlerinden gelen yaklaşık 2 bin kadar Türk taraftar, sürekli Beşiktaş lehine tezahüratlar yaparak, moral verdi. 
   
   Luce'ye Tokaji 
   MACARİSTAN Beşiktaşlılar Derneği Başkanı Ceyhun Kılınç, Lucescu'ya, ülkenin ünlü dünya şampiyonu şarabı "Tokaji" seti hediye etti. Rumen hoca hediyeye teşekkür ederken, kendisinin önemli bir şarap koleksiyonu bulunduğunu söyledi. 
   
   Şans melekleri 
   BAŞKAN Serdar Bilgili, Chelsea maçına kendisi ve yönetimin sekreterini getirmişti. Beşiktaş Başkanı, uğurlu geldikleri gerekçesiyle sekreteri Buğra ile yönetimin sekreteri Müge'yi de Prag'a götürdü. 
   
   Favori gösterdiler 
   ÇEK gazeteleri, Beşiktaş maçı ile ilgili anketleri dün yayımladılar. Anketlerde ilginç bir şekilde Sparta Prag'a güven duyulmadığı ortaya çıkarken, temsilcimizin galibiyet ihtimali yüzde 65 olarak gösterildi. 
   
   İlhan tribünde 
   KIRMIZI kart nedeniyle ceza aldığı için kafileyle Çek Cumhuriyeti'ne gitmeyen İlhan Mansız arkadaşlarına tribünden destek verdi. Maç günü Almanya üzerinden Prag'a geçen yıldız golcü, karşılaşmayı Tümer ile birlikte izledi. 
   
   Galibiyet yemini 
   BAŞKAN Serdar Bilgili, II. Başkan Hüsnü Güreli ve yöneticiler Kıvanç Oktay ve Haşmet Kürüm kamp yapılan otele giderek, teknik heyet ve oyuncularla bir araya geldi. Yönetim burada oyunculardan galibiyet sözü aldı. 
   
   Medya korkusu 
   TÜRK basın mensupları ile aynı otelde kalan Sparta Prag, odaları değiştirerek, ayrı katlarda bulunmayı tercih etti. Toplantı ve yemek salonları da farklı bir kata alındı. Bu arada iki kulüp yöneticileri ile UEFA yetkilileri öğlen yemeğinde durum değerlendirmesi yaptılar. 
   
   Chelsea koltuğu kaptı 2-1    Beşiktaş'ın deplasmanda mağlup ettiği İngiliz ekibi, Lazio karşısında yenik duruma düşmesine rağmen kazanmayı başardı, liderliğe yükseldi 
   
   G GRUBU'NDAKİ diğer maçta Chelsea, Lazio'yu kendi evinde 2 - 1 mağlup etti. Karşılaşmanın ilk yarısı 38. dakikada Simone Inzaghi'nin attığı gol ile 1 - 0 konuk ekip lehine kapandı. Ev sahibi, İkinci yarıya hızlı başladı ve önce Frank Lampard'ın 57'deki golü ile beraberliği yakaladı. Adrian Mutu'nun 65. dakikadaki sayısı Chelsea'ye galibiyeti getirdi ve Sarı - Lacivertliler bu sonucun ardından 6 puan ile liderliğe yükseldi. 
   
   
   
</TEXT>
</DOC>
