<DOC>
<DOCNO> 165473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/ekonomi/eko00.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tencereyi tanıyan fırın 
</HEADLINE>
<TEXT>

100 milyon euro'luk yatırımla yenilenen Siemens'in ankastre mutfak cihazları, yemek pişirme işlemini hafızasına alıyor, kendi kendini temizliyor 
     AYFER YILDIZ Salzburg 

     Siemens, ankastre mutfak cihazlarını 100 milyon euro'luk yatırımla yeniledi. Bu yatırımın BSH grubunun tarihindeki en büyük yatırım olduğunu söyleyen BSH Pişirme Grubu Başkanı Gerd Strobel, Avrupalı tüketicilere yönelik ürettikleri ürünlerde emniyet, fonksiyonellik, kolay temizleme gibi özelliklere önem verdiklerini kaydetti. 
     Fırın Bölümü Ürün Müdürü Robert Struppe ise insanların yemek pişirmeye giderek daha az zaman ayırması nedeniyle, yeni konseptle tüketicilerin kolay kullanacağı cihazları üretmeyi istediklerini belirtti. 
     
     Sıcak tutma çekmeceleri 
     Siemens'in yeni ocak ve fırınlardaki info tuşu tüketicilerin sıcaklık derecesi ve kullanım konusundaki sorularına yanıt veriyor. Ayrıca, pişirme şeklinin seçiminde yemeklere uygun örnekler, yemeğe göre aksesuar tavsiye edip, tepsinin konulacağı en uygun rafı öneriyor. Ocaklardaki hafıza fonksiyonu ile kaydedilen pişirme programı aynı ocak gözü üzerinde ve aynı tencerede defalarca tekrarlanabiliyor. 
     ecoClean sistemi ise cihazın kendini temizlemesini sağlarken, kızartma ve pişirme sırasındaki yemek kokularının yüzde 80'ini emiyor. İç hacimleri yüzde 10 genişletilen fırınlardaki sıcak tutma çekmeceleriyle, yiyeceklerin uzun süre aynı ısıda kalmaları sağlanıyor. Ayrıca, fırın kapakları sağdan sola veya soldan sağa açılabilme özelliğine sahip. 
     
     Almanya'da sirkle tanıtım 
     Almanya'da temmuz, diğer Avrupa ülkeleri ve Türkiye'de ise eylül ayında satışa sunulacak olan ürünler için Siemens, Almanya'da renkli tanıtım etkinlikleri gerçekleştirecek. Almanya'da bir sirkle tanıtımı yapılacak ürünler, ayrıca tüketicilerin yakından görmesi ve kullanması için bir tır içinde dolaştırılacak. Ankastre mutfakla Avrupa'da yüzde 27, Almanya'da yüzde 33 pazar payına sahip Siemens, yenilenen ürünlerle pazar payını daha da artırmayı bekliyor. Yeni ürünler Almanya'daki iki ve İspanya'da bulunan fabrikada üretilecek. 
     
Fırınlar Türkçe konuşuyor      Türkiye'deki ankastre mutfak pazarında lider olduklarını ifade eden Strobel, yaptıkları araştırmada Türk tükecilerinin cihaz temizliğinde zorlandıklarını ve kullanma klavuzunu severek okumadıklarını gördüklerini söyledi. "Türk tüketicileri de Avrupalı tüketicilerden farklı değil" diyen Strobel, bu amaçla, fırınların dijital ekranlarına 19 dil arasında Türkçe'yi de koyduklarını belirti. 
     

</TEXT>
</DOC>
