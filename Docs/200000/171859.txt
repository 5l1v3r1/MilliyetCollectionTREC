<DOC>
<DOCNO> 171859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/guncel/gun07.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercimek rezaletinin sorumlusu aranıyor 
</HEADLINE>
<TEXT>

   MERSİN DHA 

   
   BM insani yardım kampanyası kapsamında Irak'a gönderilen 400 ton mercimeğin bozuk çıkması olayı arapsaçına döndü. Tarım Bakanlığı ve Dış Ticaret Müsteşarlığı harekete geçerken, daha önce bir firmasına ihracattan men cezası alan mal sahibi BBK İthalat ve İhracat Ltd. Şirketi Genel Müdürü Bora Kurt da mercimek torbalarının yolda değiştirilmiş olabileceğini ima etti. 
   Tarım Bakanlığı ve Dış Ticaret Müsteşarlığı, Türkiye'nin itibarını zedeleyen firmanın belirlenerek gereğinin yapılması için Akdeniz İhracatçı Birlikleri'ne talimat verdi. 
   Bozuk mercimekten sorumlu tutulan BBK İthalat ve İhracat Ltd. Genel Müdürü Bora Kurt ise mercimeklerin değiştirilmiş olabileceği imasında bulundu. 
   
   ŞOFÖRLER UYARDI MI 
   Taşıdıkları mercimek bozuk çıktığı için Bağdat'ta mahsur kalan Türk şoförlerin ise mercimeğin bozuk olduğunu Mersin'de fark ederek firma yetkililerini uyardıkları iddia edildi. BBK Bora Burçin Kurt isimli firmanın sahiplerinin daha önce kurdukları üç şirketin de son beş yılda yaptıkları ihracat sırasında Türkiye'nin itibarını zedeledikleri öne sürüldü. 
   
   
</TEXT>
</DOC>
