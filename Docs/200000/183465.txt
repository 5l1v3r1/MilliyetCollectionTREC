<DOC>
<DOCNO> 183465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sontur20.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Güvenlik Kurulu toplandı... 
</HEADLINE>
<TEXT>

     Milli Güvenlik Kurulu MGK , Cumhurbaşkanı Ahmet Necdet Sezer'in başkanlığında toplandı. 
     Çankaya Köşkü'ndeki toplantı, saat 14.00'de başladı. 
     Toplantıya, Başbakan Recep Tayyip Erdoğan, Genelkurmay Başkanı Orgeneral Hilmi Özkök, Dışişleri Bakanı ve Başbakan Yardımcısı Abdullah Gül, Devlet Bakanı ve Başbakan yardımcıları Abdullatif Şener ve Mehmet Ali Şahin, Adalet Bakanı Cemil Çiçek, Milli Savunma Bakanı Vecdi Gönül, İçişleri Bakanı Abdulkadir Aksu, Kara Kuvvetleri Komutanı Orgeneral Aytaç Yalman, Hava Kuvvetleri Komutanı Orgeneral İbrahim Fırtına, Deniz Kuvvetleri Komutanı Oramiral Özden Örnek ve Jandarma Genel Komutanı Orgeneral Şener Eruygur katıldı. 
     Toplantıda, MGK Genel Sekreteri Orgeneral Şükrü Sarıışık, Cumhurbaşkanlığı Genel Sekreteri Kemal Nehrozoğlu, Dışişleri Bakanlığı Müsteşarı Uğur Ziyal ve MİT Müsteşarı Şenkal Atasagun da hazır bulundu. 
     Toplantının başlangıcında kısa süre görüntü alınmasına izin verildi. 
     Toplantıda, Irak'a asker gönderilmesi konusunun değerlendirilmesi bekleniyor. 
     Görevlerine yeni atanan Orgeneral Fırtına ve Oramiral Örnek ile MGK Genel Sekreteri Orgeneral Sarıışık ilk kez bir MGK toplantısına katıldılar. 
     Yasal değişiklikle iki ayda bir toplanması hükme bağlanmasına karşın, Ağustos ayı olağan toplantısında alınan karar uyarınca, ''dünya ve bölgedeki dış politik gelişmeler göz önünde bulundurularak'' MGK'nın bu ay da toplanması kararlaştırılmıştı. 
     
</TEXT>
</DOC>
