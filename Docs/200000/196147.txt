<DOC>
<DOCNO> 196147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sonspo10.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen Konya'da yok, Lazio'da var .. 
</HEADLINE>
<TEXT>

     Beşiktaş, 1 günlük iznin ardından Konyaspor ile yapacağı lig maçının hazırlıklarını sürdürdü. 
     Milli takımlarda yer alan futbolcuların katılmadığı idmanda siyah-beyazlılar, kondisyon çalışmasının ardından yarı sahada çift kale maç yaptı. 
     Teknik direktör Mircea Lucescu yönetiminde BJK Nevzat Demir Tesisleri'nde gerçekleştirilen ve yaklaşık 1.5 saat süren antrenmanda, sakatlıkları süren Sergen ve Kaan Dobra takımdan ayrı fizyoterapist eşliğinde çalıştı. 
     Kulüp doktoru Ayhan Optur, iki futbolcunun da Konyaspor maçında riske edilmeyeceklerini, Lazio ile yapılacak Avrupa Şampiyonlar Ligi karşılaşmasında forma giyebileceklerini söyledi. 
     Bu arada, Rumen teknik adam, idmanın bir bölümünde futbolcularına bire bir adam geçme ve pres çalışması yaptırdı. 
     Denenmek için İstanbul'a getirilen genç Brezilyalı futbolcular Beto ve Igo da takımla birlikte çalıştı. 
     Siyah-beyazlılar, yarın akşam yapacakları antrenmanla Konyaspor maçı hazırlıklarını sürdürecek. 
     
</TEXT>
</DOC>
