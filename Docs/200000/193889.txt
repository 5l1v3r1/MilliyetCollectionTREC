<DOC>
<DOCNO> 193889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/ekonomi/eko04a.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Rakamı piyasa belirler 
</HEADLINE>
<TEXT>

   Bakan Babacan, Tekel ihalesi için "Rakam çok olur, az olur. Önemli olan özelleştirmenin arkasındaki siyasi irade" dedi 
   ANKARA Milliyet 
   
   Devlet Bakanı Ali Babacan, Tekel özelleştirmesiyle ilgili olarak, "Rakam tamamen piyasanın belirleyeceği bir şey. Az olur, çok olur. Burada önemli olan özelleştirmenin arkasındaki siyasi iradedir" diye konuştu. Babacan, "Özelleştirme olacak, illaki olacak" dedi. 
   Babacan hükümetin özelleştirmelerde son derece kararlı olduğunu vurgulayarak, "İşler yürüyor. İhaleler açılıyor, teklifler veriliyor. Rakam tamamen piyasanın belirleyeceği bir şey" diye konuştu. Önemli olanın özelleştirmenin arkasındaki siyasi irade olduğunu belirten Babacan, "Bu konuda piyasalar ve dünya finans çevrelerinde en ufak bir endişe yok. Bu hükümet özelleştirmeyi istiyor mu istemiyor mu sorusunun yanıtı, büyükçe bir evettir" ifadesini kullandı. 
   
   Programa uyulacak 
   Babacan, "Özelleştirme programına mutlaka ve mutlaka uyulacak" dedi. Babacan, makro ekonomik dengeler ne kadar hızlı iyileşirse bu kuruluşların piyasa değerlerinin o kadar iyi olacağını, bundan önceki dönemlerde özelleştirme konusunda irade eksikliği olduğunu iddia etti. 
   
   IMF Meclis'i bekliyor 
   IMF İcra Kurulu'nun ne zaman toplanacağı sorusu üzerine Babacan, "Tarih vermek için erken. Fakat, kasım diye açıklama yaptık. 'Kasım sonunda belki' dedik" diye konuştu. Babacan, "Meclis'in yasal süreçlerine bağlı" diye konuştu. 
   
   
</TEXT>
</DOC>
