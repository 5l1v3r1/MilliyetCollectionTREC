<DOC>
<DOCNO> 180376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/dunya/dun03.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gül'den sert tepki 
</HEADLINE>
<TEXT>
   Zebari ortalığı karıştırmasın 
   ABDULLAH KARAKUŞ SİVAS 

   
   Dışişleri Bakanı Abdullah Gül, Irak'ta yeni kurulan hükümetin Dışişleri Bakanlığı'na atanan Hoşyar Zebari'nin, Irak'a Türk askeri istememe yönündeki mesajına, "O artık kendi grubunun değil, Irak'ın tamamının temsilcisi ve bakanı. Ortalığı karıştırması yanlış. İyi düşünüp ona göre konuşmalı" diye tepki gösterdi. Başbakan Recep Tayyip Erdoğan ise, "Zebari'nin kendi düşüncesidir" değerlendirmesini yaptı. 
   Zebari'nin sözleri, dün Sivas'ta toplanan Bakanlar Kurulu'nun tepkisini çekti. Gül, Zebari'nin, Irak'ın tamamını temsil ettiğini unutmaması ve o sorumluluğa göre konuşması gerektiğini belirterek, şöyle konuştu "Ortalığı karıştırıcı ve nereye gideceği bilinmeyen konuşmalar içine girilmemesi gerekir. Bunun yerine istikrarı sağlayacak ülkeleri Irak'a davet etmesi gerekir. Irak konseyinin daveti bizim için önemli." Bu arada Dışişleri Sözcüsü Hüseyin Diriöz ise, Zebari'nin sözlerini, ABD'nin Türk hükümetine yaptığı müracaatla "tam bir çelişki içinde olduğunu" söyledi. 
   
   
</TEXT>
</DOC>
