<DOC>
<DOCNO> 173187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/soneko12.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı borçlarını ödemeyenlerin sayısı artıyor... 
</HEADLINE>
<TEXT>

     Türkiye genelinde bu yılın Haziran ayında, bir önceki aya göre finans kurumlarına ferdi kredi ve kredi kartı borcunu gecikmeli olarak ödeyenler ile borcunu ödemeyenlerin toplam sayısı yüzde 0.8 oranında arttı. 
     Merkez Bankası verilerine göre, ferdi kredi ve kredi kartları kapsamında borcunu ödemeyen ve borcunu gecikmeli olarak ödeyenlerin toplam sayısı bu yılın Mayıs ayında 9 bin 833 iken Haziran ayında 9 bin 910'a yükseldi. 
     Borcunu ödemeyenlerin sayısı Haziran ayında, bir önceki aya göre yaklaşık yüzde 10.4 oranında artarak 8 bin 239'dan 9 bin 99'a çıkarken, borcunu gecikmeli olarak ödeyenlerin sayısı ise yüzde 49.1 azalarak, 1,594'den 811'e indi. 
     
     FERDİ KREDİLER 
     Bu arada ferdi kredi kapsamında borcunu ödemeyen ile gecikmeli olarak ödeyenlerin toplam sayısı da Haziran ayında yüzde 28.9 azalarak 1,770'den 1,258'e geriledi. 
     Bu çerçevede Haziran ayında, bankalara borcunu ödemeyenlerin sayısı 715'den 733'e çıkarken, borcunu gecikmeli olarak ödeyenlerin sayısı 1,055'den 525'e indi. 
     
     KREDİ KARTLARI 
     Kredi kartları kapsamında bankalara borcunu ödemeyenlerin sayısı ile borcunu gecikmeli olarak ödeyenlerin toplam sayısı Haziran ayında, bir önceki aya göre yüzde 7.3 artarak, 8 bin 63'den 8 bin 652'ye çıktı. 
     Aynı dönemde borcunu ödemeyenlerin sayısı 7 bin 524'den 8 bin 366'ya yükselirken, borcunu gecikmeli olarak ödeyenlerin sayısı 9'dan 286'ya indi. 
     Böylelikle, 2003'de ferdi kredi ve kredi kartları kapsamında borcunu ödemeyen ve borcunu gecikmeli olarak ödeyenlerin toplam sayısı 45 bin 40'e çıktı. Bunun 38 bin 59'u borcunu ödemeyenlerden, 6 bin 981'i ise borcunu gecikmeli ödeyenlerden oluştu. 
     Verilere göre, 1998 yılından bu yana ferdi kredi ve kredi kartları kapsamında borcunu ödemeyen ve borcunu gecikmeli ödeyenlerin toplam sayısı 828 bin 989 olarak belirlendi. 
     Türkiye genelinde 2002 yılında, finans kurumlarına ferdi kredi ve kredi kartı borcunu gecikmeli olarak ödeyenler ile borcunu ödemeyenlerin toplamı 137 bin 130 olmuştu. 
     Bildirimler, kayıt sayısı bazında olup, bir kişinin birden fazla kaydı bulunabiliyor. 2003 yılı asgari bildirim limit ana para tutarı 200 milyon lira olarak uygulanıyor. 
     
</TEXT>
</DOC>
