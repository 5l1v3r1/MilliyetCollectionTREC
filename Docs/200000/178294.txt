<DOC>
<DOCNO> 178294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur30.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazar Fikret Başkaya beraat etti... 
</HEADLINE>
<TEXT>

     ''Paradigmanın İflası'' adlı kitabın 8. baskısında ''basın yoluyla bölücülük propagandası yapıldığı'' iddiasıyla yargılanan kitabın yazarı Doç. Dr. Fikret Başkaya ile yayıncı İsmet Erdoğan beraat etti. 
     Ankara 1 No'lu DGM'de görülen davanın bugünkü karar duruşmasına, Başkaya ve Erdoğan ile avukatları Aydın Erdoğan ve Medeni Ayhan katıldı. 
     Cumhuriyet Savcısı Dilaver Kahveci, esas hakkındaki mütalaasında, Başkaya ve Erdoğan hakkında, 3713 Sayılı Terörle Mücadele Yasası'nın TMY ''devletin bölünmezliği aleyhine propaganda'' başlıklı 8. maddesine muhalefetten dava açıldığını, ancak yargılama sürerken, TMY'nin 8. maddesinin, kamuoyunda 6. AB Uyum Paketi olarak bilinen 4928 Sayılı Çeşitli Kanunlarda Değişiklik Yapılmasına İlişkin Kanun'un 21. maddesi ile yürürlükten kaldırıldığını kaydetti. Kahveci, fiilin suç olmaktan çıkması nedeniyle Başkaya ve Erdoğan'ın beraatlerine karar verilmesini istedi. 
     Doç. Dr. Fikret Başkaya ve yayıncı İsmet Erdoğan ile avukatları, esas hakkındaki savunmalarında, savcıya katıldılar. 
     Mahkeme heyetine başkanlık eden üye hakim Süreyya Gönül, 3713 sayılı yasanın 8. maddesinin 4928 sayılı yasa ile yürürlükten kaldırılmış olması nedeniyle, eylemin suç olmaktan çıktığını belirterek, bu nedenle Başkaya ve Erdoğan'ın, Türk Ceza Kanunu'nun ''... İşlendikten sonra yapılan kanuna göre cürüm veya kabahat sayılmayan bir fiilden dolayı da kimse cezalandırılmaz...'' hükmünü içeren 2. maddesi uyarınca beraatlerine karar verildiğini bildirdi. Mahkeme, kitap hakkındaki toplatma kararını da kaldırdı. 
     
     BENİM İÇİN ÖNEMLİ, DEMOKRATİKLEŞME İÇİN YETERSİZ 
     Başkaya, duruşmadan sonra yaptığı açıklamada, düşünceyi ifade etme özgürlüğünün önündeki tüm engeller kaldırılmadığı sürece, yapılan sınırlı düzenlemelerle demokratikleşmenin gerçekleştirilemeyeceğini söyledi. Başkaya, kararın kendisi için önemli olduğunu, ancak bu tip düzenlemelerin demokratikleşme ve insan haklarına katkısının sınırlı olacağını belirtti. 
     İddianamede, Doç. Dr. Fikret Başkaya hakkında, 3713 Sayılı Terörle Mücadele Yasası'nın TMY 8 1-son. maddesi uyarınca 1 yıl 4 aydan 4 yıla kadar, yayıncı İsmet Erdoğan hakkında da TMY'nin 8. maddesinin 3. fıkrasının ikinci cümlesi uyarınca 6 aydan 2 yıla kadar hapis isteniyordu. 
     İstanbul 2 No'lu DGM, kitabın ilk baskısı dolayısıyla Başkaya'ya 1 yıl 8 ay ağır hapis cezası vermişti. 
     Avrupa İnsan Hakları Mahkemesi ise DGM'lerde askeri yargıçların olması dolayısıyla adil yargılama yapılmadığı ve kitabın ifade özgürlüğünün sınırlarını aşmadığı gerekçeleriyle Türkiye'yi tazminata mahkum etmişti. 
     
</TEXT>
</DOC>
