<DOC>
<DOCNO> 171368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun27.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin "en çok arananlar listesi"nin 3'te 2'si yakalandı... 
</HEADLINE>
<TEXT>

     ABD'nin, Irak'ın eski yetkilileri için hazırladığı ''en çok arananlar listesi''ndekilerin 3'te 2'si yakalandı, ancak ''büyük balık'' Saddam Hüseyin hala bulunamadı. 
     Saddam'ın oğulları Uday ve Kusay'ın da önceki gün öldürülmesiyle hala kayıp olan eski rejim yetkililerinin sayısı bir düzinenin biraz üzerinde bulunuyor. 
     Amerikalı yetkililer, diğer kaçak Sadam rejimi yetkililerini aramayı sürdürme konusundaki kararlılıklarını dile getiriyorlar. 
     ABD Savunma Bakanlığı'nın başlangıçta açıkladığı liste 55 kişiyi kapsıyordu. Bunlardan 35'i hala gözaltında bulunuyor. Saddam'ın oğulları dahil en az üç kişi ise öldürüldü. Listedeki iki kişinin daha ölmüş olabileceği belirtiliyor, ancak bu konu henüz açıklık kazanmadı. Bu kişilerden biri ''Kimyasal Ali'' olarak bilinen Ali Hasan el Mecit el-Tikriti, diğeri ise alt düzeyde bir bölge komutanı. 
     Amerikalı bir yetkili dün, Baas Partisi'nin bölge başkanlarından Nayif Şedah'ın da yakalandığını açıkladı. 
     ABD'nin Irak'taki sivil yöneticisi Paul Bremer, dün yaptığı açıklamada, Saddam'ın etrafındaki çemberin daraldığını belirterek ''Saddam'ın yerine olsam, bugünlerde rahat uyuyamazdım. Ona yaklaşacağız ve ele geçireceğiz'' dedi. 
     İstihbarat yetkilileri, Saddam'ın, kendisini öldürmek için yapılan saldırılardan kurtulduğuna giderek daha çok inanıyorlar. 
     
</TEXT>
</DOC>
