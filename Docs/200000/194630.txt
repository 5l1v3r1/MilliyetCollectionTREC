<DOC>
<DOCNO> 194630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur08.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata'yı anıyoruz... Taksim'de de tören düzenlendi... 
</HEADLINE>
<TEXT>

     Büyük Önder Atatürk, ebediyete intikalinin 65. yıldönümünde, Taksim Cumhuriyet Anıtı önünde düzenlenen törenle anıldı. 
     Törene, İstanbul Valisi Muammer Güler, Büyükşehir Belediye Başkanı Ali Müfit Gürtuna, 1. Ordu Komutanı Orgeneral Yaşar Büyükanıt, İstanbul Defterdarı Kadir Boy ile siyasi parti yetkilileri ve öteki ilgililer katıldı. 
     Törende, İstanbul Valiliği, Garnizon Komutanlığı, Büyükşehir Belediyesi, siyasi partiler ve öteki ilgili birimler adına anıta çelenk konuldu. 
     Törende, Atatürk'ün hayata gözlerini yumduğu saat olan 09.05'te sirenlerin çalmasıyla birlikte saygı duruşunda bulunuldu. Ardından İstiklal Marşı okundu. 
     Daha sonra Anıt Şeref Defteri'ni imzalayan Vali Güler, şunları kaydetti 
     ''Bugün Ulu Önder Atatürk'ün ölümünün 65. yılında acısını yüreğimizde hissediyoruz. Atatürk'ü anlamak, Atatürk'ün düşüncesini, ilke ve devrimlerini yaşatmak, Türkiye Cumhuriyeti'nin yaşamsal dayanağıdır. Bu bağlılığın ve bu inancın gelecek nesillere anlatılması ve aktarılması ise çok önemli bir zorunluluktur. 
     65 yıl önce Türk Ulusu, O'nu yüreğinde ölümsüzleştirmiş, çağdaş, laik, demokratik, sosyal bir hukuk devleti olan Türkiye Cumhuriyeti'ni O'nun ilkeleri ışığında modern bilim ve teknolojinin oluşturduğu uygarlık düzeyine ulaştırmayı bir inanç olarak yüreğine kazımıştır. 
     Dünyanın gelişen ve değişen şartlarında Türk milleti olarak ekonomik, sosyal, teknolojik, kültür, sanat ve çağdaşlaşmanın gerektirdiği her sahada başarıya ulaşmak için çalışmalıyız. 
     Büyük önder Atatürk, bize emanet ettiğin Türkiye Cumhuriyeti'ni korumak, geliştirmek ve sonsuza kadar yaşatmaya kararlı olduğumuzu bir kez daha huzurunda haykırıyoruz. Ruhun şad olsun aziz Atam.'' 
     
</TEXT>
</DOC>
