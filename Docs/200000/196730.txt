<DOC>
<DOCNO> 196730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/spor/spo15.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Bronzda kaldık    KANADA'DAKİ Dünya Halter Şampiyonası'nda dün bayanlarda Reyhan Arabacıoğlu ile erkeklerde Mehmet Yılmaz birer bronz kazandı. Silkmede ikinci hakkında 195 kilo kaldıran Yılmaz, tartı farkıyla üçüncü oldu. Silkme ve koparmada isteneni veremeyen Arabacıoğlu ise toplamda 355 kilo ve yarışma tartısı farkıyla günün ikinci bronzunu getirdi. Şampiyonada bugün TSİ 06.00'da 85 kiloda Erdal Sunar podyuma çıkacak. 
   
   Ağır cezalık    ŞANLIURFA Amatör Spor Kulüpleri Federasyonu, 1. Amatör Küme'de mücadele eden Ceylanpınar Esnafspor'un başkanı, yöneticisi ve 13 futbolcusuna bir yıl hak mahrumiyeti, 3 maç saha kapatma ve 450 milyon lira ceza verdi. Takım, futbolcu bulamadığı için Siverek Belediyespor ile Viranşehir Başakspor maçlarına çıkamadı ve yönetmelik gereğince küme düştü. 
   
   Konyaspor İsmet'e talip    ARA transferde kadrosunu güçlendirmek isteyen Konyaspor, Denizlisporlu İsmet'e teklif götürdü. İkinci Başkan Faruk Turhan, bu futbolcuyu Konya'ya davet ettiklerini belirterek, "Orta sahada Hasan'ın sakatlanmasıyla yaşadığımız sıkıntı nedeniyle bu mevkiye takviye şart oldu" ifadesini kullandı. 
   
   Çeyrek asırlık hasret sona erdi    AFGANİSTAN Milli Futbol Takımı, 25 yıl aradan yeşil sahaya indi. 2006 Dünya Kupası elemelerinde Türkmenistan ile eşleşen Afganistan, hiç idman yapamamasının da etkisiyle rakibine 11 - 0 boyun eğdi. Teknik Direktör Kargeri, Taliban rejimi döneminde statların idamlar için kullanıldığını hatırlatıp, sahaya çıkmalarının bile övünç kaynağı olduğunu söyledi. 
   
   Şanssız Barış    FENERBAHÇE Erkek Basketbol Takımı'nda forma giyen Barış Güney, antrenmanda sakatlandı. Sağ ayak bileğindeki bağlarda yırtık olduğu belirtilen bu sporcunun yaklaşık 6 hafta forma giyemeyeceği bildirildi. 
   
   Trabzon Lisesi dolu dizgin    ÇİN'DEKİ Dünya Liselerarası Futbol Şampiyonası'nda ülkemizi temsil eden Trabzon Lisesi ilk 16 takım arasına girdi. Dün önce İran temsilcisi ile golsüz berabere kalan Trabzon Lisesi, ardından da Çek Cumhuriyeti ekibini 7 - 0 yenmeyi başardı. 32 takımın katıldığı şampiyonada temsilcimiz bugün Polonya takımı ile çeyrek final için ter dökecek. 
   
   
   Potada bugün 
   Avrupa Ligi 
   21.40 Olimpija Slo. -Ülker Skytürk 
   
   Bayanlar Avrupa Kupası 
   18.00 Migros - Ano Liosia Yun. 
   18.00 Güre Bld.-Exarchion Yun. 
   20.00 Küçükköy B.-Esperides Yun. 
   
   
</TEXT>
</DOC>
