<DOC>
<DOCNO> 153333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur18.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Çiftçilere mazot yüzde 35 indirimle verilecek" 
</HEADLINE>
<TEXT>

     Başbakan Recep Tayyip Erdoğan, Türkiye'nin 3 Kasım seçimleriyle uçurumun kenarından döndüğünü savunarak, milletin, toplum hayatının her kademesinde dibe vurmuş olan bir yönetim anlayışına, işlemeyen bir demokrasi ve adam sendeciliğe ''dur'' dediğini söyledi. 
     Erdoğan, partisinin TBMM Grup toplantısında yaptığı konuşmaya, ''halkımızın çok iyi bildiği bazı gerçekleri bir kez daha hatırlatmak istiyorum'' sözleriyle başladı. 
     Türkiye'nin 3 Kasım seçimleriyle uçurumun kenarından döndüğünü ifade eden Başbakan Erdoğan, şunları söyledi 
     ''3 Kasım'da bu millet, dış politikada, iç politikada, ekonomide, hukukta, eğitimde, sağlıkta, toplum hayatının her kademesinde artık dibe vurmuş olan bir yönetim anlayışına, yönetemeyen bir demokrasi anlayışına, işlemeyen bir demokrasiye, çürümeye, yozlaşmaya, çaresizliğe, beceriksizliğe, adam sendeciliğe dur demiştir. 
     Bütün bu sorunları çözmek, Türkiye'yi yeniden ayağa kaldırmak için AK Parti'yi tek başına iktidara getirmiştir. AK Parti bu sorumluluğu üstlenirken, seçim meydanlarında da Meclis kürsüsünde de şunu söylemiştir Bu sorunların hiçbiri çözümsüz değildir. Biz bu sorunların tümünü teker teker çözeriz. Bu sorunların hiçbirinin akşamdan sabaha kadar çözülecek sorunlar olmadığını da vurgulayarak bugünlere geldik. Kamuoyuna açıkladığımız acil eylem planı, işleri nasıl sıraya koyduğumuzun ve nasıl milletimizin denetimine açık bir takvime bağladığımızın en somut belgesidir.'' 
     
     ''ELİ KOLU BAĞLI, AYAĞI PRANGALI'' 
     Sözleriyle de icraatlarıyla da vaadettiklerinin arkasında olduklarını kaydeden Erdoğan, konuşmasını şöyle sürdürdü ''AB süreci, Kıbrıs sorunu ve Irak Savaşı gibi üst üste gelen pek çok uluslararası soruna rağmen yılların ihmalleri, yanlışları, sorumsuzlukları, beceriksizlikleri yüzünden bütün bu sorunlar karşısında Türkiye olarak manevra alanımız fevkalade daraltılmış, hatta bir bakıma elimiz kolumuz bağlanmış, ayaklarımız prangalanmış olmasına rağmen, gecemizi gündüzümüze katarak bir yandan içerde güven ve istikrarı tesis etmeye, bir yanda da Türkiye'nin uluslararası itibarını, güvenliğini ve yüksek menfaatlerini korumaya çalıştık. Bunu da pek ala başardığımızı aziz milletimiz görüyor, biliyor ve taktir ediyor.'' Erdoğan, Hükümet'in içerden ve dışardan dayatılan, güven ve istikrarı bozmaya yönelik gündem maddelerine teslim olmadığını, bundan sonra da teslim olmayacağını vurgulayarak, Türkiye'nin en önemli ve acil sorununun gelir dağılımındaki korkunç adaletsizlik olduğunu söyledi. Erdoğan, bu sorunun böyle giderse nasıl bir iç güvenlik sorununa dönüşeceğinin resmi raporlarda ortaya konduğunu da bildirerek, bundan yola çıkarak emeklilere zam yaptıklarını hatırlattı. 
     
     UCUZ MAZOT 
     Çiftçilere ucuz mazot verilmesi kararının dün Bakanlar Kurulu'nda imzalanarak sonuçlandırıldığını bildiren Erdoğan, mazot fiyatlarında litre başına yüzde 35 indirim yapılacağını söyledi. 
     
     ZORUNLU TASARRUF GERİ ÖDEMELERİ 
     Başbakan Erdoğan, yıllardır, geri ödenmeyen zorunlu tasarruf kesintilerinin ödenmesine ilişkin yasanın çıkarıldığını da hatırlatarak, ana paranın ödenmesine yarından itibaren başlanacağını bildirdi. 
     Zorunlu tasarrufla ilgili olarak yıllardır vatandaşın maaşından kaynaktan kesinti yaparak, hükümetlerin borç ödediğini kaydeden Erdoğan, ''Bu hükümetlerin bıraktığı yükü, biz ödüyoruz'' dedi. 
     Erdoğan, Kıbrıs sorunu, AB süreci ve Irak savaşı yaşanırken bazılarının adeta ''zil takıp oynadığı'' bir dönemde Hükümet'in, krizi yönetme başarısını ortaya koyduğunu ifade etti. 
     8 milyon insanın zorunlu tasarruf kesintisi alacağını kaydeden Erdoğan, bir anda bu insanların banka kapısına dayanması halinde kuyrukların kaçınılmaz hale geleceğini söyledi. 
     Erdoğan, ödemelerin bir program dahilinde yapılacağını bildirerek, sigorta sicil numarasının sonu ''1'' olanlara ilk ödemenin yapılacağını, sonu ''2'' ile bitenlere ise ödemenin daha sonra yapılacağını açıkladı. Erdoğan, ana para ödemelerinin 20-24 Mayıs'a kadar sürebileceğini de kaydetti. 
     




</TEXT>
</DOC>
