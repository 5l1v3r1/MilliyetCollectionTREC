<DOC>
<DOCNO> 183718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/yazar/guclu.html </URL>
<DATE> 2003/09/21/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eyvah ben de mi at yarışçısı oluyorum 
</HEADLINE>
<TEXT>

   
   Velilerin sınav heyecanını, 20 yıldır bir gazeteci olarak çok yakından izliyorum. Nasıl çılgınlaştıklarının, gözlerinin nasıl karardığının, çocuklarının nasıl canlarına okuduklarının yakın şahidi oldum. 
   Bana göre en iyi okul, hep en yakın okul oldu. Bu yüzden ne kura ilen öğrenci alan okulların peşine düştüm ne de çok yüksek bağışlar ile öğrenci kabul eden popüler okulları içime sindirebildim. 
   Sonuçta alın birini vurun diğerine. Hani eskilerde Osmanlı Bankası'nın bir reklamı vardı. "Ama biz Osmanlı Bankası"yız diye. İlköğretim düzeyindeki iddialı okullar için de durum farklı değil. Sonuçta aralarında çok önemli farklılıklar yok... 
   8 yıllık kesintisiz eğitim öncesinde, zengini fakiri, iddialısı iddiasızı hemen herkes, ilkokulu devlet okullarında okutur, ardından da anadolu liseleri ve kolejler için çılgınca bir yarışın içerisine girerlerdi. 8 yıldan sonra işler arapsaçına döndü. H l da taşlar yerli yerine oturabilmiş değil... 
   İlköğretim tecrübesi olmayan okullar, h l bocalıyorlar. Liselerde ise öğrencinin aklı okulda değil ÖSS'de. Bu yüzden de ne yeterince yabancı dil öğrenebiliyorlar ne de okulun kazandırmaya çalıştığı misyonu hazmedebiliyorlar... 
   Bir geçiş dönemi yaşanıyor. Bu yüzden de velilerin kafası karmakarışık. Eskisi gibi kıyasıya bir sınav yarışının yaşanmaması bu yüzden. Hangisi doğru, hangisi yanlış, henüz net olarak ortaya çıkmış değil. 
   Özel üniversitelerin pıtırak gibi çoğalmasından sonra ÖSS de eski önemini kaybediyor. Sadece varlıklı aileler değil, orta halli veliler de yeni arayışlar içerisinde. Genelde sonu hüsranla biten böylesine yıpratıcı bir yarışın içine girme yerine para biriktirip çocuklarını devlet üniversitelerinin sıradan bir bölümünde okutmaktansa, özellerin iddialı bir bölümünden mezun etmenin hayalini kuruyorlar. Hele bir de burslu kontenjanlardan yararlanırlarsa değmeyin keyiflerine... 
   Öyle yıllarca sınav hazırlığı yapılması gerektiğine inananlardan değilim. Okul içinde başarılı olan öğrenci, sınavda da başarılı olur. Aksi mümkün değil. Dershane ve özel öğretmen desteğinin elbette katkısı olur ama önemli olan okul içi başarı. Bu yüzden, sınav yarışına giren velilerin çocuklarının okuldaki başarısını yakın takibe almalarında sonsuz yarar var. 
   Veli olarak okulumuzdan memnunuz. Lisesi de var. Zaten birkaç okul dışında diğer okulları aklımızdan bile geçirmiyoruz. Ama yine de 8. sınıftaki oğlumuzu dershaneye göndermeye başladık. Başarı durumunu daha bir yakın takibe aldık. Çünkü geldiği noktayı görmek istiyoruz. Çünkü 3 - 4 yıl sonraki ÖSS için böylesi bir deneyimi şimdiden yaşaması gerektiğine inanıyoruz. 
   Onu da, kendimizi de yıpratmadan bu işten nasıl sıyrılacağız Birkaç haftalık hazırlık sürecinde şunu çok iyi anladık. Eğitim, hele hele sınava hazırlık tam anlamı ile motivasyon ve disiplin işi. Birinden biri eksik olursa sonuca ulaşmak pek kolay olmaz. 
   Özetin özeti Velilerin, öğrencilerin, okulların, dershanelerin, öğretmenlerin her ne kadar karşı çıksalar da kıyasıya yarıştıkları bu acımasız sınav maratonunun zaten içindeydik. Şimdi çok daha içine girdik. Sıcak gelişmeleri hep birlikte yaşayıp hep birlikte irdeleyeceğiz. 
   
      
   
</TEXT>
</DOC>
