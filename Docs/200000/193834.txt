<DOC>
<DOCNO> 193834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur02.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç sözlüler nişana bir hafta kala ölüme gitti... 
</HEADLINE>
<TEXT>

     Bahçelievler'de, evlilik hazırlığı yapan iki gencin içinde bulunduğu otomobil, kamyona arkadan çaptı. Kazada, iki genç yaşamını yitirdi. 
     İstanbul Bilgi Üniversitesi İletişim Fakültesi dördüncü sınıf öğrencisi Nilay Hepgüler 23 ve Makina mühendisi sözlüsü Berke Akman 30 önceki gece yemeğe çıktı. 
     Gecenin ilerleyen saatlerinde Arman, 34 AKM 52 plakalı Mercedes 200 CLK marka otomobiliyle, sözlüsü Hepgüler'i Yeşilköy'deki evine bırakmak için yola çıktı. E - 5 Karayolu Ömür Mevkii'ne gece 02.00 sıralarında gelen Akman, aşırı hız nedeniyle önünde seyreden kamyonu farkedemedi. Bir anlık dalgınlığının kurbanı olan Akman, 45 S 1688 plakalı kamyona arkadan çarptı. Çarpmanın etkisiyle paramparça olan otomobilden iki genç vatandaşlarca kurtarılarak, Özel Haznedar Hastanesi'ne kaldırıldı. Genç kız tüm müdahalelere rağmen kurtarılamadı. Akman ise ambulansla Çapa Tıp Fakültesi Hastanesi'ne sevk edildi. Ancak o da yaşamını yitirdi. 
     Kazadan sonra yol bir süre trafiğe kapatılırken, kazayı öğrenen gençlerin yakınları hastanede sinir krizleri geçirdi. 
     Kazanın ayırdığı çiftten, Hepgüler dün ikindi namazına müteakip kılınan cenaze namazının ardından Küçükköy'de toprağa verilirken, Akman ise Karacaahmet Mezarlığı'na defnedildi. 
     
     GÖZYAŞLARINA BOĞULDULAR 

     Kazada vefat eden İstanbul Bilgi Üniversitesi son sınıf öğrencisi Nilay Hepgüler'in cenazesi, yakınları tarafından özel Haznedar Hastanesi'nden alınarak, Gaziosmanpaşa Küçükköy Boşnak Camii'ne götürüldü. 
     Cenaze törenine, genç kızın babası Zülfü Hepgüler ile kardeşi, akrabaları ve arkadaşları katıldı. Anne Zuhal Hepgüler'in ise, olayın ardından rahatsızlandığı için cenazeye katılamadığı öğrenildi. 
     Nilay Hepgüler'in cenazesi, daha sonra aile kabristanına defnedildi. 
     Hepgüler'in 2 aylık sözlüsü olduğu ve önümüzdeki hafta nişanlanmayı planladıkları belirtilen makina mühendisi Berke Akman'ın cenazesinin de yarın toprağa verileceği öğrenildi. 
     
</TEXT>
</DOC>
