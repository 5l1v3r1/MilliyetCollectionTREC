<DOC>
<DOCNO> 199813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo28.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege derbisine geri sayım başladı... 
</HEADLINE>
<TEXT>

     İkinci Futbol Ligi A Kategorisi lideri Vestel Manisaspor'da, teknik direktör Mustafa Denizli, 7 Aralık Pazar günü yapacakları Karşıyaka maçının Ege derbisine yakışır biçimde oynanmasını istediklerini söyledi. 
     Karşıyaka maçı hazırlıklarını sürdüren Vestel Manisaspor, Tarık Almış tesislerinde bir antrenman yaptı. Sakatlığı süren Vedat İnceefe, izin alarak idmana katılmadı. 
     Sakatlıkları süren Aygün Taşkıran, Eray Er ve Oktay Kuday ise takımdan ayrı koşu yaparken, antrenman minyatür çift kale maçla sona erdi. Çalışmada, bileğinden sakatlanan kaptan Deniz Kolgu'nun maçta oynamasının zor olduğu bildirildi. 
     Teknik direktör Mustafa Denizli, çalışmayı izleyen gazetecilere yaptığı açıklama, kendisinin Karşıyaka derbisini ilk kez yaşayacağını söyledi,. 
     ''Ege derbisi'' olarak adlandırılan Karşıyaka maçının derbiye yakışır bir bir biçimde olması gerektiğini ifade eden Denizli, ''Bu maçın bizim açımızdan ne kadar önem arzettiğini bilmekteyiz. Bunlar kazanılması gereken maçlar. Manisa ve Karşıyaka rekabeti, futbol kuralları içinde kaldığı sürece güzel olmaya devam edecektir'' dedi. 
     Denizli, Rıdvan Dilmen'in de Karşıyaka'ya başarılı olmaya geldiğini ve futbol takımını iyi bir noktaya getirmeye çalıştığını bildirdi. Deneyimli teknik adam, bu sezon Türkiye Kupası'ndan çok ligi düşündüklerini sözlerine ekledi. 
     
     RIDVAN DİLMEN ÇOK ZOR MAÇ OLACAK 

     İkinci Futbol Ligi A Kategorisi ekiplerinden Karşıyaka'nın teknik direktörü Rıdvan Dilmen, pazar günü deplasmanda Vestel Manisaspor ile yapacakları karşılaşmanın iki takım için de ''zor bir maç'' olacağını söyledi. 
     Rıdvan Dilmen, Vestel Manisaspor'un yeşil-kırmızılı ekibin karşısına, ''geçen haftalarda kaybettikleri maçlardan gerekli dersleri almış'' şekilde çıkacağını söyledi. 
     Vestel Manisaspor'un Karşıyaka'ya yenilmesi halinde İkinci Lig A Kategorisi'nde sürdürdüğü liderliğini de kaybedeceğini belirten Dilmen, ''İki takım için de zor bir maç olacak. Onlar kaybederse liderliklerini yitirecekler, biz kaybedersek düşme hattında kalacağız. Bizim savunmada az hata yapıp, bulduğumuz fırsatları değerlendirmemiz gerekiyor'' dedi. 
     Dilmen, transfer konusunda henüz hiçbir bir oyuncu ile görüşme yapıp anlaşmadığını da sözlerine ekledi. 
     Öte yandan yeşil-kırmızılılarda hafif sakatlığı bulunan Faruk Namdar'ın Vestel Manisaspor maçında oynayıp-oynamama durumunun henüz netleşmediği belirtildi. 
     Karşıyaka'nın yarın yapılacak çalışma sonrasında kampa gireceği öğrenildi. 
     
</TEXT>
</DOC>
