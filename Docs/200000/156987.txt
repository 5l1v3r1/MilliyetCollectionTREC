<DOC>
<DOCNO> 156987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/siyaset/siy02.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’ye üyelik için 2007 fazla iddialı 
</HEADLINE>
<TEXT>

Brüksel’de Gül’le bir araya gelen AB Komiseri Verheugen, İtalyan Başbakanı Berlusconi’nin yaklaşımını şaşırtıcı bulduklarını belirterek, "At arabasını atların önüne koymamak lazım" dedi 
     GÜVEN ÖZALP Brüksel 

     Belçika’nın başkenti Brüksel’de Dışişleri Bakanı Abdullah Gül’le bir araya gelen AB Komisyonu’nun Genişlemeden Sorumlu Üyesi Verheugen, son derece "ılımlı" bir yaklaşım sergiledi. Türkiye’nin 2007’de üye olabileceği yaklaşımını "ilginç, şaşırtıcı ve fazla iddialı" olarak niteleyen Verheugen, "Bir sonraki dönem başkanı olarak Berlusconi’nin yaklaşımı şaşırtıcı bir görüş. Bunu dikkatle analiz etmeliyiz. Ancak biraz fazla iddialı olabilir. Her şeyi sırasıyla yapmak gerek. At arabasını atların önüne koymamak lazım" dedi. Gül ise müzakerenin ilk hedef olduğunu, ancak bu sürecin de en kısa sürede tamamlanacağına inandıklarını söyledi. 
     
     Siyasi irade güçlü 
     Türkiye’de olumlu gelişmeler görmeye devam ettiklerini söyleyen Verheugen, kriterlerin yerine getirilmesi konusunda yardıma hazır olduklarını da dile getirdi. 
     "Türkiye’de kuvvetli bir siyasi irade var. Bu cesaret verici" diyen Verheugen, Gül’e "reformların 2003 sonuna kadar tamamlanmasının iyi olacağı" yönündeki görüşünü yeniden iletti. Gül de, izleyecekleri takvim konusunda Verheugen’e bilgi verdi. 
     Türkiye’nin son derece önemli bir sürece girdiğini kaydeden Gül, şu mesajı verdi "Hükümet bunun farkında. Çok kısa bir süre var. TBMM tatile girmeden yeni paketi geçireceğiz. Çıkarılan yasaların uygulanması konusunda da son derece kararlıyız. Bazı sorunlar olduğunun farkındayız. Ancak bunların üstesinden geleceğimize inanıyoruz." 
     
     Yönetim hükümetin işi’ 
     Bu arada, Konrad Adenauer Vakfı’nın düzenlediği toplantıda konuşan Gül, ordunun rolüne ilişkin yaptığı değerlendirmede, Kopenhag kriterlerinin gerektirdiği değişikliklerin yapılacağının altını çizerek, "Ülkeyi hükümet yönetir. Biz seçilmişiz, onlar atanmış. AB’ye üye olmak istiyorsak bunların gereğini yapacağız" dedi. 
     
Hava değişti      Görüşmeden son derece memnun ayrılan AB, eski ve yeni hükümetler arasındaki yaklaşım farkının ilişkileri olumlu yönde etkilediğine dikkat çekti. Reformlar konusunda hükümete güvenen AB Komisyonu, hükümetle ordu arasındaki gerginliğin de, reformların gerçekleşmesinde etkili olacağını savundu. 
     
Kıbrıs olumlu      Görüşmenin en önemli maddelerinden biri de Kıbrıs oldu. Dışişleri Bakanı Gül’ün "Ambargoyu kaldırın" çağrısı üzerine Verheugen, "Zaten ambargo yok. Ancak bazı düzenlemeler yapılacak" yanıtını verdi. Kıbrıs’ta olumlu gelişmeler yaşandığını söyleyen Verheugen, bunun devam etmesini istedi. 
     
     
     

</TEXT>
</DOC>
