<DOC>
<DOCNO> 195575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sonspo33.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom devre arasında Katar'a gidiyor 
</HEADLINE>
<TEXT>

     Galatasaray, Denizlispor ile 13. haftada deplasmanda yapacağı lig maçının hazırlıklarını, bugün tek antrenmanla sürdürdü. 
     Teknik Direktör Fatih Terim yönetiminde, Florya Metin Oktay Tesisleri'nde yapılan 1,5 saatlik antrenmanda, futbolcular koşudan sonra fitness salonuna geçerek yaklaşık 20 dakika aletli çalışma gerçekleştirdi. Daha sonra çift kale maç yapılırken, rötarlı olarak dün Belçika'dan gelen Lukunku, attığı gollerle dikkat çekti. 
     Çalışmaya, sakatlığı bulunan Volkan, Baliç ve Sabri ile milli takımlarda bulunan futbolcular katılmadı. 
     Çift kale maç sırasında sakatlanan kaleci Mehmet de bir süre devam etmesine rağmen, ağrıları artınca, çalışmayı yarıda bıraktı. Sakatlığı sırasında yerde yatan ve ''Tak diye ses geldi'' diye sızlanan Mehmet'in yanına gelen Fatih Terim, ''Tak diye yerine oturmuştur'' şeklinde espri yaptı. 
     Galatasaray, Denizlispor maçı hazırlıkları çerçevesinde yarın İstanbulspor ile Florya Metin Oktay Tesisleri'nde bir maç yapacak. 
     
     MONDRAGON 3 UÇAK DEĞİŞTİRECEK 
     Galatasaray'ın, milli takımında bulunan Kolombiyalı file bekçisi Mondragon, 3 uçak değiştirerek sarı-kırmızılıların Denizli'ye hareketinden önce İstanbul'a gelecek. 
     Mondragon'un, Galatasaray kafilesiyle Denizli'ye gidebilmesi için bu organizasyon gerçekleştirilirken, 21 Kasım Cuma günü saat 12.50'de İstanbul'da olacak Kolombiyalı kaleci, Denizli'ye saat 15.00'te hareket edecek takıma katılacak. 
     
     DEVRE ARASI KATAR'A YOLCULUK 
     Galatasaray'ın, devre arasında özel maçlar yapmak üzere Katar'a gitmesi kesinlik kazandı. 
     Sarı-kırmızılıların, 7-13 Ocak 2004 tarihleri arasında Katar'da özel maçlar yapacağı, geride kalan günlerde ise çalışmalarını İstanbul'da sürdüreceği bildirildi. 
     
</TEXT>
</DOC>
