<DOC>
<DOCNO> 163838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/spor/spo05.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sociedad krizi 
</HEADLINE>
<TEXT>

İspanyollar, Nihat ve Tayfun'u son lig maçında oynatmak için federasyondan yine izin talep etti. Şenol Güneş, "İki oyuncuma da ihtiyacım var" dedi 
     MEHMET DEMİRCAN 

     'Kampa katılmalılar' 
     KONFEDERASYON Kupası maçları öncesinde Milli Takım'da Nihat ve Tayfun sıkıntısı yaşanıyor. Real Sociedad'ın, Celta Vigo maçının ardından, son lig sınavı öncesinde, iki futbolcuyu A Milli Takım'a göndermek istememesi kriz yarattı. İspanyollar'ın yine izin talebinde bulunduğu öğrenildi. Şenol Güneş, "Şu andan itibaren onları aramızda görmek istiyoruz. İkisine de ihtiyacımız var. Kime öncelik tanınması gerektiğine karar vereceğiz" diye konuştu. 
     
     'Hedefimiz final' 
     GÜNEŞ, başarıya aç bir kadro ile Fransa'ya geldiklerini de dile getirdi. Milli Takım Teknik Direktörü şunları söyledi "Hedefimiz Fransa ile finalde karşılaşmak. Bu turnuva gençlerin kendilerini göstermesi için yararlı olacak. Pozitif futbol anlayışımızdan ödün vermeyeceğiz. Eğer bu kadro, uyum içinde, başarılı olursa devam eder." Kaleci Rüştü ise "Transferimde gelişmeler oldu. Ama öncelikle milli takımı düşünüyorum" dedi. 
     
'Maçlara gelsinler'      LYON kampında önceki gün gurbetçiler ile yaşanan gerilim ile ilgili olarak Can Çobanoğlu çarpıcı açıklamalar yaptı. Çobanoğlu, "Hepsinin iyi niyetinden şüphem yok. A Milli Takım'a tabiiki özlemleri vardır. Ancak kimin ne yapacağı belli olmaz. Bu yüzden tedbirli davranmak zorundayız. En doğrusu sevgilerini maçlarda göstermeleri" dedi. 
     
Gerilimden kaçtılar      GURBETÇİLERLE yaşanan gerilimden kaçan Milli Takımımız, ABD ile oynayacağı ilk maçın hazırlıklarını dün akşam St. Etienne'deki Stade De Bargette sahasında yaptı. Milliler buraya gelirken de taraftarlar takip etmek istedi. Ancak Fransız jandarması barikat kurarak taraftarların takibini önledi, polis bir gurbetçiyi tutukladı. Şenol Güneş'in ABD karşısında defansta Alpay ve Bülent ile birlikte yeni isimlerden Fatih Sonkaya'ya şans vermesi beklenirken, orta sahada Gökdeniz'i sol, İbrahim'i sağ kanatta, Yıldıray, Ergün ve Volkan'ı ise ortada oynatmayı planladığı öğrenildi. Tecrübeli çalıştırıcının forvette de Okan ile Tuncay ikilisini düşündüğü bildirildi. 
     
Kıtalar buluşuyorFransa'da bugün start alacak 6. Konfederasyon Kupası'na, Milli Takımımız Dünya 3.'sü apoletiyle ilk kez katılıyor 
     6. FIFA Konfederasyon Kupası, bugün Fransa'da başlıyor. Kıtaların en iyi ülkelerinin katıldığı kupada iki grupta toplam sekiz takım mücadele edecek. Açılış maçında TSİ 19.00'da Y.Zelanda - Japonya karşı karşıya gelirken, 22.00'de de Fransa, Kolombiya'yı ağırlayacak. Maçlar Eurosport'tan naklen yayınlanacak. Türkiye B Grubu'nda mücadele edecek. 
     
     A Grubu 
     Fransa 
     Japonya 
     Kolombiya 
     Yeni Zelanda 
     
     B Grubu 
     Brezilya 
     ABD 
     Kamerun 
     Türkiye 

</TEXT>
</DOC>
