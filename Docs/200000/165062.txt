<DOC>
<DOCNO> 165062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/siyaset/siy02.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sorular Ecevit'i sinirlendirdi... 
</HEADLINE>
<TEXT>

"Mafya liderlerini yargıya teslim ettik, banka raporlarını sumen altı etmedik" diyen Ecevit'i af ve dalgalı kurla ilgili sorular kızdırdı 
     SALİHA ÇOLAK Ankara 

     DSP lideri ve eski Başbakan Bülent Ecevit, Yolsuzlukları Araştırma Komisyonu'nun yazılı sorularına gönderdiği yanıtta, "Yolsuzluklarla mücadele en fazla bizim dönemimizde yapıldı" dedi. Af yasasından pişman olup olmadığı ve Başbakanlık'ta yapılan dalgalı kur toplantısı tutanağına ilişkin sorularsa Ecevit'i sinirlendirdi. Ecevit'e elden teslim edilen 21 sorunun yanıtını DSP'li Zeki Sezer kapalı zarfla Meclis'e getirdi. Bazı sorulara sinirlenen Ecevit, yakın çevresine, "Bana bir toplantının tutanağını, af çıkardığımız için pişman olup olmadığımızı soruyorlar. Böyle şey olur mu, herhalde hafızamı kontrol ediyorlar" diye tepki gösterdi. 
     
     Dokunulmazlara dokunduk 
     Sorgular tarzda soru gönderdiğini belirttiği komisyona toplu yanıt gönderen Ecevit, kendi dönemlerinde, "dokunulmazlara dokunduklarını" vurgulayarak, "Mafya ve çetelerle bazı güç odaklarının tepe noktalarındaki kişileri yargıya teslim ettik. Bizden önceki hükümetlerin yapamadığı kadar cesaretle, çekinmeden ve kimseyi kayırmadan olayların üzerine gittik" dedi. 
     Ecevit, özellikle kamu bankalarıyla ilgili soruşturma raporlarının sumen altı edilmesi konusunda, "Denetim mekanizmalarının önüne engel çıkarılmamıştır" savunmasını yaptı. 
     "Anayasa kitapçığının fırlatıldığı" olaylı MGK toplantısıyla ilgili soruya, "Cumhurbaşkanını da ilgilendireceği için o konuda birşey söylemek istemiyorum. Cumhurbaşkanını da ilgilendireceği için yeniden tartışmaya açılmasını istemiyorum" yanıtını veren Ecevit, Af yasasının gerekçesine ilişkin soruya ise şu cevabı verdi "Yasanın gerekçesi tutanaklarda mevcut. Af yasasını birtakım kişileri kurtarmak için değil, kader mahk mları için çıkardık." 
     
     Mesut Yılmaz'a sitem 
     Ecevit, Mesut Yılmaz'ın komisyondaki, "Zaten koalisyonda uyum yoktu, MGK tetikleyici oldu" şeklindeki sözlerine ilişkin de, "Koalisyon uyum içinde çalışıyordu. Bunları hükümetteyken söylemeliydi. Şimdi böyle konuşmasını yadırgadım" diye konuştu. 
     Ecevit, Kamuran Çörtük'ün Romanya'daki bankasının kurtarılmasıyla ilgili soruya ise, "Banka Turco Romano ile ilgili Romanya Başbakanı'nın ısrarlı talepleri ve ricaları oldu. Bu çerçevede ortaya çıkan durumun giderilmesi, ilgili bakana akta-rıldı" karşılı-ğını verdi. 
     

</TEXT>
</DOC>
