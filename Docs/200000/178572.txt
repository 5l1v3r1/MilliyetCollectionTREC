<DOC>
<DOCNO> 178572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/guncel/gun01.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Imam hatiplerde promosyon dönemi .. 
</HEADLINE>
<TEXT>

   Öğrenci sıkıntısı çeken imam hatipler, sınıflarını doldurmak için ücretsiz yemek, kıyafet ve kırtasiye malzemesi vaat ediyor 
      BÜLENT ÖZDEMİR BURCUM DEVREZ 

   
   Sekiz yıllık temel eğitimden sonra öğrenci sayısı azalan imam hatip liseleri, çareyi promosyonda buldu. Milli Eğitim Bakanlığı'na bağlı bu okullar, kayıt yaptıran öğrencilerin yemek ve servis hizmetleri, bazıları da kitap ve kıyafetlerini ücretsiz olarak karşılayacağını duyurdu. Kağıthane İmam Hatip Lisesi promosyonda başı çekenlerden. Okulun bastırdığı afişler ve broşürler ilçenin her yerinde dağıtılıyor. Broşürlerde, "Üniversite sınavlarında imam - hatip ve meslek liselerinin mağduriyeti son buluyor" ifadesi kullanılıyor. Bilgisayar destekli 20 kişilik sınıflarda eğitim verileceği ve devlet parasız yatılı yurdundan ücretsiz yemek, giyim, kitap, kırtasiye sağlanacağı belirtiliyor. 
   Okulun hizmetleri arasında burs da var. Afişte "Arkanızdan dua edecek bir evlat bırakmak istiyorsanız 'imam hatip'i tercih edin" yazısı da dikkat çekiyor. Müdür Ahmet Koç ise masrafların mahallenin esnafından oluşan okul derneği tarafından karşılandığını söylüyor. 
   Çatalca İmam Hatip Lisesi de promosyon kervanına katılan okullardan. İlçe dışından gelen öğrencileri yurtlarında bedava barındırdıklarını belirten Müdür Halit Özkalender, yemeklerin okul tarafından karşılandığını söyledi. Özkalender, "Yardıma muhtaç olan öğrencilerimizin kırtasiye masrafları ve kılık kıyafet sorunu hayırseverlerin yardımlarıyla çözülüyor" dedi. 
   
   SPONSORLARI DA VAR 
   Kartal İmam Hatip Lisesi de kayıt yaptıran öğrencilere kitap dağıtıyor. Müdür Ayhan Kara, kız öğrencilerin kıyafetlerinin de karşılandığını belirtti. Kara, ayrıca fakir öğrencilere kontenjan açığı dahilinde servisler ayarlandığını, öğrencilerin bundan ücretsiz yararlanma imk nına sahip olduğunu ifade etti. 
   Zeytinburnu İmam Hatip Lisesi ise bir giyim firmasının sponsorluğunda yüzlerce pankart yaptırdı. Öğle yemeklerinin okul tarafından karşılanacağını belirten pankartlar, ilçenin her yerine asıldı. 
   
   Öğrenci sayısı 60 bin azaldı...    Türkiye genelinde imam hatip lisesine kayıt yaptıran öğrencilerin sayısı son üç yılda hızla azaldı. En büyük düşüş 2002 - 2003 yılında yaşandı. Bu dönemde imam hatip liselerine kayıt yaptıran öğrencilerin sayısı ise şöyle 
   2000 - 2001 44 bin 714'ü kız, 46 bin 906'ı erkek, toplam 91 bin 620 
   2001 - 2002 32 bin 864'ü kız, 38 bin 719'u erkek, 71 bin 583 öğrenci 
   2002 - 2003 11 bin 633'ü kız, 19 bin 139'ü erkek, toplam 30 bin 772 
   
   
</TEXT>
</DOC>
