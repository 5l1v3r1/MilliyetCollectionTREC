<DOC>
<DOCNO> 166908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur13.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara Üniversitesi Rektörü'nden YÖK taslağına tepki.. 
</HEADLINE>
<TEXT>

     Üniversitelerarası Kurul ÜAK Başkanı ve Marmara Üniversitesi Rektörü Prof. Dr. Tunç Erem, Milli Eğitim Bakanlığı'nın Yükseköğretim Yasa Taslağı çalışmalarını ''kendilerine bilgi vermeden, gizli yürüttüğünü'' bildirerek bu duruma tepki gösterdi. 
     Prof. Dr. Tunç Erem, yasa taslağının ''oldu bittiye'' getirilmek istendiğini ifade ederek, bundan büyük rahatsızlık duyduklarını söyledi. 
     Yasa Taslağı'nın içeriğini bilmediklerini kaydeden Prof. Dr. Erem, ''Bu konuda Üniversitelerarası Kurul'un hiç fikri alınmamış ayrıca hiçbir bilgi de verilmemiştir. Bu durum bizleri fazlasıyla üzdü ve rencide etti'' dedi. 
     
     ''TASLAK, BÜYÜK KUŞKU VE KAYGI UYANDIRMAKTADIR'' 
     Prof. Dr. Erem, şöyle konuştu 
     ''Sayın Cumhurbaşkanımızın da yasa taslağının mutlaka Üniversitelerarası Kurul'da görüşülmesi gerektiğini belirtmelerine rağmen Cumhurbaşkanımızın bu konudaki görüş ve önerileri de dikkate alınmamıştır. Kamuoyu bilgilendirilmeden, Üniversitelerarası Kurul'a hiç bilgi verilmeden çıkarılmak istenen bu baskın yasanın gerekçeleri nelerdir Herşeyden önce bunu öğrenmemiz lazım. Basından bile büyük bir titizlikle gizlenen bu taslak, bu nedenlerle büyük bir kuşku ve kaygı uyandırmaktadır. Gizliliğin yanı sıra yasa taslağının kimlere hazırlatıldığı bile belli değildir.'' Atatürk'ün üniversite reformunu, 2-3 yıllık bir çalışma sonrasında hayata geçirdiğine işaret eden Prof. Dr. Erem, Milli Eğitim Bakanı Hüseyin Çelik ile görüştüklerini ve ''2-3 aylık süreçte reform yapılamayacağını'' ilettiklerini aktardı. ''Ama anlatamadık'' diyen Prof. Dr. Erem, ''bu nedenle durumu gerçekten üzüntü ve esef verici'' bulduklarını kaydetti. 
     Prof. Dr. Erem, sözlerini şöyle noktaladı 
     ''Cumhuriyetimizin ve laikliğin yılmaz bekçileri olan üniversitelerimiz böyle bir muameleyi asla hak etmemiştir. Bu yasa taslağı kanunlaştığı takdirde, hükümet bundan doğacak tatsız sonuçlara da katlanmak zorunda kalacaktır.'' 
     
</TEXT>
</DOC>
