<DOC>
<DOCNO> 166239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sontur10.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Arınç Kamu işçilerine "sıfır zam" önerisi hiç hoş değil 
</HEADLINE>
<TEXT>

     TBMM Başkanı Bülent Arınç, ''kamu işçilerine ilk 6 ay için 'sıfır zam' önerisinin hiç hoş bir şey olmadığını'' kaydederek, ''Ancak, diğer 6 aylık dilimler içinde bunu belki bütün 6 aylara yaymak suretiyle uygun bir anlaşma zemini doğabilir'' dedi. 
     Arınç, Beyoğlu Olgunlaşma Enstitüsü Sergi Sarayı'nda düzenlenen ''Osmaniye El Sanatları Sergisi''nin açılışından sonra, hükümetin ''kamu işçilerine sıfır zam önerisi''ne ilişkin gazetecilerin sorularını yanıtladı. 
     Kamu işçilerinin toplu sözleşme görüşmelerinin devam ettiğini belirten Arınç, ''Gönlümüz ister ki, kamu çalışanları, hem enflasyonun altında olmamak, hem de bir yaşam seviyesinin altında kalmamak suretiyle bir toplu sözleşme yapsınlar. Bu temennimiz, memurlarımız, işçilerimiz ve sözleşmelilerimiz için de geçerli'' diye konuştu. 
     TBMM Başkanı Arınç, hükümet ve sendika yetkililerinin bu konuda zaman zaman biraraya geldiklerini, mevcut şartlar içinde en iyi sözleşmeyi yapmaya çalışacaklarını da vurgulayarak, şunları kaydetti 
     ''Bu konuda sendikalar da güçlüdür. Ben inanıyorum ki, 'sıfır zam' önerisi, arkasındaki dilimler düşünüldüğünde, belki uzlaşılabilecek bir noktaya gelinebilir. 
     İlk 6 ay için sıfır zam verilmesi, hiç hoş bir şey değil. Ancak diğer 6 aylık dilimler içinde bunu belki bütün 6 aylara yaymak suretiyle uygun bir anlaşma zemini doğabilir. Bütün çalışma hayatı görüşmelere, müzakerelere ve uzlaşmalara dayanır. Hükümet tarafının da, kendi yetkililerinin de bu konuda iyi niyetli çabalarının başarıya ulaşacağına inanıyorum.'' 
     
</TEXT>
</DOC>
