<DOC>
<DOCNO> 174587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/guncel/gun03.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet çuvalladı 
</HEADLINE>
<TEXT>

   Savcı, ifadesini aldığı maç sanıklarını serbest bıraktı. Tatildeki başsavcı devreye girdi, tüm sanıklar yeniden gözaltına alındı. 6 kişi tutuklandı 
      BAHRİ KARATAŞ İzmir DHA 

   
   TSYD Kupası'ndaki Karşıyaka - Göztepe maçında Murat Kongu'nun ölümüyle sonuçlanan kavgaya karıştıkları iddiasıyla savcılıkça serbest bırakıldıktan sonra yeniden gözaltına alınan 10 kişiden, aralarında katil zanlısı Cem Akın'nın da bulunduğu 6 kişi tutuklandı. 10 kişinin önceki akşam mahkemeye çıkarılmadan serbest bırakılması, hukuk çevrelerinde tartışma yarattı. Sanıklar önceki gün işlemleri uzayınca adliyeye mesai saati bitiminde geldi. Nöbetçi savcı Mehmet Uyanık, nöbetçi mahkemeye sevk etme gereği görmeden zanlıları serbest bıraktı. 
   Kararın "eksik soruşturma" yapılarak verildiği, tatilde bulunan İzmir Cumhuriyet Başsavcısı İlhan Mesutoğlu'na iletildi. Başsavcının devreye girmesiyle Uyanık, 20.30'da Emniyet Müdürlüğü'ne talimat vererek, zanlıların tekrar gözaltına alınmasını istedi ve 10 kişi yeniden gözaltına alındı. Mahkemede sanıklardan Akın'ın tutuklanmasına, diğerlerinin ise tutuksuz yargılanmak üzere serbest bırakılmasına karar verildi. Dün, savcı Selahattin Sağlam'ın bir üst mahkemeye itirazı üzerine 5 kişi nöbetçi İzmir 12. Asliye Ceza Mahkemesi'ne çıkarıldı. Mahkeme, sanıklardan 5'ini daha tutukladı. 
   
   
</TEXT>
</DOC>
