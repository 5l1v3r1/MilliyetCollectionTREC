<DOC>
<DOCNO> 191412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sonspo13.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağaoğlu adaylıktan çekilme nedenlerini açıkladı... 
</HEADLINE>
<TEXT>

     Trabzonspor Kulübü'nde bugün yapılması gereken ancak süresiz olarak yönetim tarafından ertelenen olağanüstü genel kurul öncesinde Ahmet Ağaoğlu, başkanlıktan adaylığını geri almasına açıklık getirdi. 
     Ağaoğlu, ''Farklı düşüncelere yol açacak spekülasyonlardan kaçınılması en büyük arzumdur'' diyerek, başkan adaylığı görevinden feragat etmesinin ardından yapmış olduğu açıklamaya rağmen, bir takım yazılı ve görsel basında çekilme nedeninin detaylı olarak gerçeği yansıtmadığını ve bunun üzüntüsünü yaşadığını kaydetti. 
     Ahmet Ağaoğlu, şunları söyledi 
     ''Basın açıklamamda belirttiğim gibi çekilmemin nedeni, günlerdir iki listenin birleşmesi yolundaki yoğun talepler. Birleşmeye rağmen sağlıklı bir birleşme olmadığı yolunda yapılan açıklamalar. Bunun yanı sıra mevcut listeyi kabullenmeyip çeşitli gruplarda ve ilçelerden listeye aday empoze etme çalışmalarıdır. Eğer bunda başarılı olunamadığı takdirde, kongre esnasında şahsımda dahil olmak üzere, listedeki bir takım arkadaşlarımızın çizilerek yerine başka isimlerin yazılacağı yönündeki söylemler. 
     Mevcut listemle sağlıklı bir kongre süreci geçiremeyeceğimizi ve kongre sonrasında da bu şekilde oluşacak listenin huzur içinde çalışamayacağı, Trabzonspor kulübünün özlenen hedefe taşımayacağı yönünden fazla zarar getireceği yolunda hasıl olan inancım doğrultusunda bu görevden feragat etmiş bulunuyorum.'' Kulübün ileride zarar görmemesi için yapmış olduğu davranışın farklı şekilde yorumlanmasının, camiada her zamankinden daha fazla ihtiyaç duyulan birlik ve beraberliği olumsuz yönden etkileyeceğini de ifade etti. 
     
</TEXT>
</DOC>
