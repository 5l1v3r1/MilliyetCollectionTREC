<DOC>
<DOCNO> 160925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/yasam/yas01.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM servisine bombalı tuzak 
</HEADLINE>
<TEXT>

İstanbul DGM'de görevli h kim ve savcıları taşıyan midibüs, bir köprünün altından geçerken saldırıya uğradı. Patlayan bomba 7 kişiyi yaraladı 
     MUSTAFA KURTARAN M. AKİF ERDEM İstanbul 

     Ataköy 5. Kısım'daki lojmanlarda oturan savcı ve h kimleri dün saat 08.00'de alan 34 Z 3625 plakalı midibüs, Beşiktaş'taki DGM'ye hareket etti. Sahil Kennedy Caddesi'nde tercihli yola giren 23 personelin bulunduğu midibüs, yaklaşık 15 dakika sonra Bakırköy Taşhan Köprüsü altına geldiği sırada köprünün orta ayağı önüne bırakılan bomba patladı. 
     
     Yaralar hafif ama... 
     Hafif yaralanan DGM savcıları Hadi Salihoğlu ve Ahmet Ayvaz, polis memurları Sevil İmişçi ve Ragıp Sakallıoğlu, servis aracının şoförü Hüseyin Gitsinalsın ile olay yerinden geçen Azat Merseoğlu ve doktor Halil Duran Şeker hastaneye kaldırıldı. 
     Patlamanın olduğu yerde, yaklaşık 25-30 santimetre çapında, 15 santimetre derinliğinde bir çukur oluşurken, servis midibüsü dışında 34 A 5475 plakalı polis aracıyla 3 otomobilde de hasar oluştu. 
     
     Uzaktan kumandalı... 
     İstanbul Valisi Muammer Güler, İstanbul DGM Cumhuriyet Başsavcısı Aykut Cengiz Engin, İstanbul Cumhuriyet Başsavcısı Ferzan Çitici ile İstanbul Emniyet Müdürü Celalettin Cerrah da olay yerinde incelemelerde bulundu. Güler, saldırıda uzaktan kumandalı ve parça tesirli bombanın kullanıldığını söyledi. Güler, "Bölücü örgütlerin hepsinden şüpheleniyoruz. Bu işi yapan belli örgütler var" dedi. Engin ise "Yaptığımız görevlerin mahiyeti itibariyle devamlı tehdide maruz bir kuruluşuz" diye konuştu. 
     
     'Yeniden doğmuş gibiyim' 
     Yaralıları hastanede ziyaret eden Engin, Salihoğlu'nun patlama sırasında çıkan sesten etkilenerek kulaklarından rahatsızlandığını, Ayvaz'ın da ayağında sıyrık bulunduğunu söyledi. Yaralanmasına rağmen görevini sürdüren Ayvaz da, 10 günlük "iş göremez" raporu aldığını belirterek, "Kendimi yeniden doğmuş gibi hissediyorum" şeklinde konuştu. 
     
     DHKPC üstlendi 
     İçişleri Bakanı Abdulkadir Aksu, Atatürk Havalimanı VIP Salonu'nda, gazetecilerin soruları üzerine şöyle dedi 
     "Bu olayı bir terör örgütü, DHKPC üstlenmiştir. Arkadaşlarımız gerekli çalışmaları yapmaktadır. Üzerinde hassasiyetle durulmaktadır. Zannediyorum kısa zaman sonra bütün bu bomba olaylarının faillerini tespit edip yakalarız." 
     
'Sindirme politikası'      Olay sırasında servis aracında bulunan DGM Cumhuriyet Savcısı Muzaffer Yalçın, daha önce de tehditler aldıklarını kaydederek "Örgütler ölüm listeleri yayımlıyordu. Bu bir terörist eylemdir. Bunlar sindirme politikaları" dedi. Sol el parmağında sargı bulunan Yalçın, "Buraya arkadaşlarla birlikte geldim. Parmağım hastane kapısına sıkıştığı için yaralandım" 
     diye konuştu. 
     

</TEXT>
</DOC>
