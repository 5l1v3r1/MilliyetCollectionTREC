<DOC>
<DOCNO> 199997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/soneko13.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamları, enflasyon muhasebesi için 1 yıl daha istiyor 
</HEADLINE>
<TEXT>

     Maliye Bakanı Kemal Unakıtan ile bürokratlar, dün gece Türkiye Odalar ve Borsalar Birliği'nde işadamlarıyla vergi düzenlemeleri konusunda görüş alışverişinde bulundu. 
     Edinilen bilgiye göre, Gelirler Genel Müdür Vekili Osman Arıoğlu ve diğer bürokratların da katıldığı toplantıda, enflasyon muhasebesi, kişi başına milli geliri bin 500 doların altında kalan illere verilecek vergi teşvikleri ve serbest bölgelerle ilgili düzenlemelerin yeraldığı doğrudan vergi reformu ve diğer vergi konuları ele alındı. 
     Gelirler Genel Müdürlüğü yetkilileri, özel sektör temsilcilerine enflasyon muhasebesi uygulaması hakkında detaylı bilgi verdi. Teşvik Yasa tasarısının da genel bir çerçevesi çizildi. 
     Özel sektör temsilcilerinin görüşmede, önümüzdeki hafta Meclis'te görüşülmeye başlanması beklenen enflasyon muhasebesi konusunda çeşitli taleplerde bulundukları öğrenildi. 
     Bu talepler arasında geçici vergi dönemlerinde enflasyon muhasebesi uygulanmaması için, yeni düzenlemenin yürürlük tarihinin 1 Ocak 2004'den 31 Aralık 2004'e çekilmesinin de bulunduğu belirlendi. 
     Gelirler Genel Müdürlüğü yetkilileri, bu konuyla ilgili orta bir yolun bulunacağını söylediler. 
     
</TEXT>
</DOC>
