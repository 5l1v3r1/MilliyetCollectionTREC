<DOC>
<DOCNO> 173588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/guncel/gun07.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nina'nın ailesine 'kalp' teşekkürü 
</HEADLINE>
<TEXT>

   Türk nişanlısının öldürdüğü Nina'nın kalbi Mertkanlı'da yaşıyor. Yeniden hayata dönen genç, Typol'un ailesine teşekkür mektubu gönderdi... 
   
   İstanbul'da 6 ay önce, nişanlısı Hakan Çakmak tarafından vurulmasından sonra ailesince organları bağışlanan Alman Nina Typol'un kalbinin nakledildiği Erol Mertkanlı, Nina'nın ailesine uzun bir teşekkür mektubu gönderdi. Alman Bild gazetesinde yayımlanan mektupta Mertkanlı, "Kızınızın ölümünden üzüntü duydum. Siz bana, hayatımı kurtaran bir şey hediye ettiniz. Sizi annem ve babam olarak göreceğim ve seveceğim. İkiniz de artık sonsuza kadar kalbimde yaşayacaksınız" diye yazdı. 
   Nina'nın ailesinin Mertkanlı'nın mektubundan çok etkilendiği kaydedilen haberde, baba Klaus Typol'un kalp hastası olmasına rağmen, kızının kalbinin Mertkanlı'ya verilmesini istediği vurgulandı. 
   Erol'u ziyaret etmek istediğini belirten Nina'nın annesi Marion Typol da, "Erol'un hayatta ikinci bir şans yakalamasına seviniyoruz. Böylece Nina'nın ölümü bir anlam kazanmış oldu. Bu bizim acımızı biraz olsun dindiriyor. Nina'nın son isteğini yerine getirdik. Her zaman yardımsever bir insandı. Erol'un da çok sempatik olduğuna inanıyoruz. Ninamız için sıkça dua etmesine seviniyoruz. Nina, Erol'un içinde yaşamaya devam ediyor" diye konuştu. 
   
   
</TEXT>
</DOC>
