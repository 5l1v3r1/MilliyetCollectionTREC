<DOC>
<DOCNO> 181112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur21.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas'ta 11 yıl sargı beziyle yaşadı... 
</HEADLINE>
<TEXT>

     Sivas'ta 11 yıl önce geçirdiği ameliyat sonrasında vücudunda sargı bezi unutulan Kezban Argu, geçirdiği yeni ameliyatla sargı bezinden kurtulmanın mutluluğunu yaşıyor. 
     Sivas Numune Hastanesi'nde 11 yıl önce bağırsak çürümesi teşhisiyle ameliyat edilen Kezban Argu , ameliyat sırasında karnında unutulan sargı bezi nedeniyle yıllardır ağrılarla yaşamak zorunda kaldığını belirterek, ''11 yıldır bana ağrı çektirenlerden, yasal yollardan hesap soracağım'' dedi. 
     Argu, yaşadıklarını şöyle anlattı 
     ''11 sene boyunca hergün ağrı çektim. Numune Hastanesi'nde yıllar önce olduğum ameliyat sırasında karnımda unutulan sargı bezinden dolayı, etrafa yayılan kokudan kimsenin yanına çıkamadım. Bulunduğum odaya kocam dahil kimse giremiyordu. Kocamın yanında yatamıyordum. Komşularım kapımı çalmıyor, yanıma gelmiyorlardı. Yıllarca bana acı çektirenlere tazminat davası açacağım. Hakkımı yasal yollardan arayacağım.'' Argu'nun oğlu Erdoğan Argu ise annesinin sağlık mücadelesinin 11 yıl sürdüğünü belirterek, şunları söyledi 
     ''Uzun yıllar hastane kapılarında annemin iyileşmesi için çaba gösterdik. Annem 1991 yılında olduğu ameliyatın ardından, 1992 yılında bir ameliyat daha geçirdi. Ancak bu ameliyat sırasında karnında sargı bezi unutulmuş. Bu sargı bezi nedeniyle hergün büyük ağrılar çeken annemi, son olarak zorlada olsa Sivas Cumhuriyet Üniversitesi Tıp Fakültesi Hastanesi'ne sevk ettirdik. Burada annemin karnında sargı bezi unutulduğu söylendi ve aynı gün sargı bezi karnından alındı. Yasal yollardan hakkımızı aracağız. Ameliyatı yapan doktora ise tazminat davası açmayı düşünüyoruz.'' 
     
</TEXT>
</DOC>
