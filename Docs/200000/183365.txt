<DOC>
<DOCNO> 183365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun30.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta İtalyan diplomata ABD kurşunu.. 
</HEADLINE>
<TEXT>

     Irak'ta, geçici yönetimin kültür danışmanlığını yapan İtalyan diplomat Pietro Cordone'nin otomobiline ateş açanların Amerikalılar olduğu bildirildi. 
     Amerikan askeri kaynakları, Tikrit yakınlarındaki yolda Amerikan konvoyunu sollamakta ısrar etmesi üzerine Corone'nin otomobiline ateş açıldığını söylediler. 
     Kaynaklar, otomobilin kendilerini sollamaması konusunda askerlerin defalarca uyarıda bulunduklarını, ancak otomobilin konvoyu sıkıştırdığını düşünmeleri üzerine ateş açtıklarını belirttiler. 
     İtalya Dışişleri Bakanlığı'nın bir yetkilisi, Cordone'nin otomobiline Musul-Tikrit arasında ateş açıldığını söylemişti. Yetkili, Cordone'nin saldırıdan yara almadan kurtulduğunu, Iraklı tercümanının ise öldüğünü bildirmişti. 
     
</TEXT>
</DOC>
