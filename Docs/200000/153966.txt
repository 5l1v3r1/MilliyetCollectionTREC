<DOC>
<DOCNO> 153966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sondun15.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Biz Rumların vatandaşı değil KKTC halkıyız" 
</HEADLINE>
<TEXT>

     KKTC Cumhurbaşkanı Rauf Denktaş, Rum yönetiminin Kıbrıs Türklerini azınlığı ve vatandaşı olarak gördüğünü ifade ederek, ''Biz ne azınlığız ne vatandaşıyız. Biz Kuzey Kıbrıs Türk Cumhuriyeti halkıyız. Bu gerçeği kabul ettikleri an zaten mesele yarı yarıya halledilmiş olur'' dedi. 
     Denktaş, bugün bir kabulü sırasında, gazetecilerin Rum yönetiminin Kıbrıslı Türklere yönelik hazırladığı ve önceki gün açıkladığı ''önlemler'' paketiyle ilgili sorularını yanıtladı. 
     Rumların meseleye, ''bütün Kıbrıs'ın hükümeti oldukları açısından baktığını'' ifade eden Denktaş, konuyla ilgili olarak Bakanlar Kurulu'nun bugün açıklama yapacağını bildirerek, şunları söyledi 
     ''Bütün uğraş, KKTC yoktur, Kıbrıs Türkleri vatandaşlarıdır, bakış açıları bu. Yani 40 senedir Kıbrıs meselesinin halledilmemesinin nedenini bu kez bize Avrupa Birliği'ne girmiş insanlar olarak, 'geliniz teslim olunuz' gibi bir şey olarak okudular.'' Rum yönetiminin, Kıbrıs Türklerini azınlık ve vatandaşı olarak gördüğünü, kendilerinin azınlık ve Rum vatandaşı olmadığını, KKTC halkı olduğunu vurgulayan Denktaş, bu gerçek kabul edildiği an meselinin yarı yarıya halledilmiş olacağını söyledi. 
     KKTC'ye geçen Rumların, gerçekleri görünce meseleyi daha iyi anladığına işaret eden Denktaş, şöyle devam etti 
     ''Ne mutluyuz ki, gelen aklı başında Rumlar, 'niye bunca zamandır azınlık hakları önerdik ve kabul etmediniz şimdi anlıyoruz. Her şeyiniz varmış, gerçekten devlet olmuşsunuz. Bunu şimdi görüyoruz ve anlıyoruz. Bize bunları hiç söylemediler' diyorlar. Bazıları 'biz sizi gecekondularda yaşıyor sanıyorduk. Bizim kadar iyi durumdasınız. Niye bu kadar propaganda yapıldı aleyhinize' diyorlar.'' 
     
     ''EVLERE GİRMELER TACİZ HALİNİ ALDI'' 
     KKTC'ye geçen Rumların eski evlerini görmelerinin bazı yerlerde taciz haline geldiğine dikkat çeken Denktaş, Kıbrıs'ta nüfus mübadelesi yapıldığını, Rumların bir arada yaşamanın tehlikesini gördüğünü, Kıbrıs Türkünün ise 11 yıl tehlike içinde yaşadığını anlattı. 
     Bu olayları bilmeyen Rumların da geldiğini, onlara duvarlardaki şehit fotoğraflarının gösterildiğini kaydeden Denktaş, Taşkent köyüne giden bir Rum ailesinin ev sahibine, ''evden ne zaman çıkacaksınız, siz gidin evinize de, biz de evimize gelelim'' dediğini, ev sahibinin de duvardaki şehit resimlerini göstererek, ''Bunları yaptınız siz, bunları geri getirdiğinizde biz de geri gideriz'' yanıtını verdiğini belirtti. 
     Rumların özür dileyerek ayrıldığını ve ''bilmiyorduk'' dediğini kaydeden Denktaş, ''Nasıl bilmezdin, kendi köyünde oldu bu işler'' dedi. 
     Denktaş, iki halkın temasının, arzu ettikleri şekilde uzlaşma zemini hazırlamasını istediklerini ifade ederek, ''Yani eşitliğimizin, varlığımızın, egemenliğimizin bizi gören Rumlar tarafından kabul edilmesidir'' diye konuştu. 
     
     MARAŞ KONUSU 
     Cumhurbaşkanı Denktaş, Rum Ulusal Konseyi'nin Maraş'ın iadesini istediğinin hatırlatılması üzerine, ''Biz ambargo karşılığında bunu yapabileceğimizi söyledik kendilerine'' dedi. 
     Ambargonun kalkması karşılığında kapalı Maraş'ı Rumlara vereceklerini açıkladıklarını anımsatan Denktaş, ''AB ülkesi olduk diyenler, halkın 4'te 1'ine ambargo uygularsa ve uygulatırsa bu AB'nin hangi prensibine uyar onu da AB düşünsün. Artık bu gevezeliklerden herkes vazgeçsin. İki devlet var, iki halk var. Uzlaşma olacaksa esas budur, temel budur. Bu temeli kimse değiştiremez'' diye konuştu. 
     Denktaş, karşılıklı geçişlerin uzlaşma zemini hazırlayabileceğini belirterek, şunları söyledi 
     ''Yeter ki bizim insanlarımız misafirperverliklerine devam etsinler. Ama Rumlara artık açık konuşsunlar. Nezaketle, inşallah, maşallah değil, 'biz her şeyimizi güneyde bıraktık buraya geldik. Tekrar güneye gitmek, aranıza dağılmak niyetinde değiliz, siz bunu kabul ederseniz mesele halledilir' desinler. Güneyde Türklerin bırakmış oldukları malların kıymeti büyüktür.'' 
     




</TEXT>
</DOC>
