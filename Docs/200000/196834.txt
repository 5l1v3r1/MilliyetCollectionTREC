<DOC>
<DOCNO> 196834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/soneko22.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
MB Beklenti Anketi sonuçlarını açıkladı... 
</HEADLINE>
<TEXT>

     Merkez Bankası Beklenti Anketi'ne göre, 2003 yıl sonu uygun ortalama enflasyon beklentisi, Kasım ayının ikinci anketinde Tüketici Fiyat Endeksi TÜFE bazında yüzde 19.2'ye geriledi. 
     Kasım ayının ikinci anketinde ortalama enflasyon beklentisi yüzde 19.3 olarak belirlenmişti. 
     Merkez Bankası'nın her ayın birinci ve üçüncü haftalarında olmak üzere ayda iki kez yaptığı ve değişik sayıda katılımcıyla gerçekleştirdiği Beklenti Anketi'nin, Kasım ayı ikinci anket sonuçları açıklandı. 
     Buna göre, Kasım'ın ilk anketinde yüzde 17-30 aralığında seyreden yıl sonu TÜFE öngörüsü, Kasım ayının ikinci anketinde yüzde 17.8-30 aralığında gerçekleşti. 
     Kasım ayının ilk anketinde yüzde 1.6 olan cari ayın TÜFE'ye göre uygun ortalama enflasyon beklentisi ise ikinci anketinde de aynı oldu. 
     Cari ayın TÜFE beklentisi Kasım ayının ikinci anketinde yüzde 0.5-3 aralığında gerçekleşti. Cari ayın TÜFE beklentisi Kasım ayının ilk anketinde yüzde 0.7-3 aralığında oluştu. 
     
     2 AY SONRASI İÇİN TÜFE BEKLENTİSİ 
     Kasım ayının ikinci anket sonuçlarına göre, 2 ay sonrası için öngörülen TÜFE beklenti aralığı yüzde 0.5-2.6, uygun ortalama ilk ankette olduğu gibi yüzde 1.6 düzeyinde oluştu. Kasım ayının ilk anketinde de TÜFE beklenti aralığı yüzde 0.4-2.9 olarak belirlenmişti. 
     Gelecek 12 aylık dönemin TÜFE beklentisi aralığı Kasım ayının ikinci anketinde yüzde 8.8-22.5 aralığında gerçekleşirken, uygun ortalama beklentisi yüzde 14.7 oldu. 
     Kasım ayının ilk anketinde gelecek 12 aylık dönemin TÜFE beklentisi yüzde 10.0-22.5 aralığında olurken, uygun ortalama yüzde 14.9 düzeyinde gerçekleşmişti. 
     
     FAİZ ORANLARI 
     Öte yandan Kasım ayının ikinci anketinde, ilk anketine göre cari ayın uygun ortalama bileşik faiz oranı beklentisinde de azalma yaşandı. 
     Buna göre, Kasım ayının ikinci anket sonuçlarına uygun ortalama faiz oranı yüzde 26.5'dan yüzde 26.0'a indi. Yüzde 22-48 aralığında seyretmesi öngörülen cari ayın bileşik faiz beklentisi ise Kasım ayının ikinci anketinde yüzde 23-48 olarak belirlendi. 
     Yıl sonu bileşik faiz beklentisi, Kasım ayı ilk anketinde yüzde 18-42 aralığında olurken ikinci anketinde yüzde 21-42 aralığında belirlendi. Uygun ortalama yüzde 25.2'den yüzde 24.9'a geriledi. 
     
     DÖVİZ KURU BEKLENTİSİ 
     Bankalararası döviz piyasası dolar kuru çerçevesinde katılımcıların kur beklentilerinde, Kasım ayı ikinci anketinde cari ay sonu kur beklentisi aralığı 1,400,000-1,529,000 lira olurken, uygun ortalama 1,482,000 lira oldu. 
     Kasım ayının ilk anket sonuçlarında cari ay sonu kur beklentisi aralığı 1,420,000-1,575,000 olurken, uygun ortalama ise 1,504,100 bin lira olarak saptanmıştı. 
     Bu arada katılımcıların, Kasım ayının ikinci anketinde yıl sonu dolar kuru beklentisi 1,440,000-1,625,000 lira olurken, uygun ortalama 1,525,000 lira olarak belirlendi. 
     Kasım ayının ilk anketinde, yıl sonu dolar kuru beklentisi 1,450,000-1,980,000 lira aralığında, uygun ortalama ise 1,541,800 lira olmuştu. 
     
     BÜYÜME BEKLENTİSİ 
     Katılımcılar ayrıca Kasım ayının ikinci anketinde, yıl sonu GSMH'sinin yüzde 3.5 ile yüzde 6.5 aralığında, uygun ortalamanın da yüzde 5.3 olacağını öngördüler. 
     Kasım ayının ilk anketinde, yıl sonu GSMH 3.5-6.5 aralığında, uygun ortalama ise 5.2 olarak belirlenmişti. 
     Kasım'ın ikinci anketinde ilk anketinde olduğu gibi yıl sonu cari işlemler dengesinin 9.5 milyar dolar ile 1.5 milyar dolar açık arasında seyredeceği öngörüldü. 
     Bu arada, anketteki verilerin dağılımının çok düzensiz olması nedeniyle yıl sonu cari işlemler dengesinde uygun ortalamanın hesaplanamadığı belirtildi. 
     
</TEXT>
</DOC>
