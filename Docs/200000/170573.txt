<DOC>
<DOCNO> 170573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/soneko12.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Moghadam Hükümetle mutabakata vardık..1 
</HEADLINE>
<TEXT>

     Uluslararası Para Fonu IMF Türkiye Masası Şefi Reza Moghadam, 5. Gözden Geçirme'nin tamamlanması için yapılması gereken politika uygulamaları konusunda hükümetle mutabakata vardıklarını, ancak mutabakatın IMF heyeti ve IMF İcra Direktörleri Kurulu'nun da onayına bağlı olduğunu bildirdi. 
     Moghadam, Hazine Müsteşarlığı'nda yapılan basın toplantısında, 5. Gözden Geçirme çalışmalarını değerlendirdi. 
     IMF heyeti ile hükümetin, 5. Gözden Geçirme'nin tamamlanması için yapılması gereken politika uygulamaları konusunda mutabakata varıldığını bildiren Moghadam, yeni mutabakat kapsamında bir takım tedbirlerin önümüzdeki günlerde ve haftalarda hayata geçirilmesi konularının da yer aldığını bildirdi. 
     Moghadam, mutabakatın aynı zamanda IMF heyetinin ve IMF İcra Direktörleri Kurulu'nun onayına bağlı olduğunun altını çizdi. 
     Reza Moghadam, şöyle konuştu 
     ''Görüşmelerimizin en temel unsurlarından biri faiz dışı fazla hedefi olmuştur. IMF ile hükümet arasında yüzde 6.5 olarak belirlenmiş bir hedefin gerçekleştirilmesine ilişkin olarak yapılan değerlendirmelerde saptanan açık ve bu açığın kapatılması için alınması gereken tedbirler konusunda bir mutabakat vardır. Bu tedbirlerin alınmasıyla fazi dışı fazla hedefinin tutturulabileceği öngörülmektedir. Bu tedbirlerin uygulanması ile faiz dışı fazla hedefinin gerçekleştirilmesine imkan verileceği gibi kamu borcunun düşürülmesi ve hükümet kağıtlarının getirilerinin yükseltilmesi de söz konusu olabilecek.'' 
     
     YAPISAL REFORM ÇALIŞMALARI 
     Görüşmeler kapsamında önem noktalardan birinin de yapısal reform çalışmaları kapsamında yer alan hedeflerin ve çalışmaların hızlandırılması olduğunu kaydeden Moghadam, bu kapsamda en önemli hususlardan birinin sosyal güvenlik mevzuatını olduğunu söyledi. 
     Bu reform kapsamında yer alan en önemli hususlardan birinin sosyal güvenlik alanında birikmiş prim borçlarının nasıl tahsil edileceği konusu olduğunu ifade eden Moghadam, bu reformun en temel unsurları üzerinde bir mutabakata varıldığını bildirdi. 
     Moghadam, hükümetin, İcra-İflas Reformu, Sosyal Güvenlik Yasası, sosyal güvenlik primlerinin tahsilinin güçlendirilmesi gibi birçok yapısal reformu hızlandırdığını da belirterek, bütçenin hazırlanması, uygulanması ve kontrolünü güçlendirecek geniş kapsamlı bir çalışma yapıldığını da ifade etti. 
     
     PARASAL HEDEFLER VE ENFLASYON 
     Reza Moghadam, makro ekonomik çevrenin gelişmeye devam ettiğini, Nisan sonu ve Haziran sonu itibariyle bütün parasal hedeflerin tutturulduğunu, Haziran sonu itibariyle de mali hedeflerin gerçekleştirildiğinin de altını çizdi. 
     İlk çeyrekte yüzde 7'nin üstünde gerçekleşen ekonomik büyümenin, hükümetin yüzde 5'lik büyüme hedefini başarabileceğini gösterdiğine işaret eden Moghadam, yüzde 20'lik enflasyon hedefinin de ulaşılabilir bir hedef olduğunu kaydetti. 
     Politika uygulamalarındaki devamlılığın hükümet kağıtlarının faiz oranlarının daha da düşmesine katkıda bulunacağını da belirtten Moghadam, üzerinde anlaşılan önlemlerin uygulanmasının IMF İcra Direktörleri Kurulu'nun 5. gözden geçirmeyi görüşmesine imkan tanıyacağını, bunun da 4 ile 15 Ağustos arasındaki İcra Direktörleri Kurulu tatilinin öncesinde ya da hemen sonrasında gerçekleşebileceğini sözlerine ekledi. 
     
</TEXT>
</DOC>
