<DOC>
<DOCNO> 155874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/ekonomi/eko02.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Niyeti uygulama ortaya çıkartacak 
</HEADLINE>
<TEXT>

AKP lideri Erdoğan, 'cuma tatili' sorusuna 'Yok öyle bir şey' yanıtını verirken, CHP lideri Baykal 'Niyeti uygulama gösterecek' dedi 
     ANKARA Milliyet 

     Başbakan Recep Tayyip Erdoğan, işverene haftanın herhangi bir günü tatil yaptırma imkanı sağlayan İş Yasa Tasarısı'ndaki düzenlemenin "Cuma gününün de haftalık tatil edilebileceği" şeklinde yorumlanmasına "Nereden çıktı Yok öyle bir şey" sözleriyle tepki gösterdi. 
     Danıştay'ın kuruluş yıldönümü töreninde gazetecilerin TBMM'de önceki gün yaşanan cuma tatili tartışmalarını hatırlatmaları üzerine sinirlenen Erdoğan, "Nereden çıktı Yok öyle bir şey" karşılığını verdi. TBMM Başkanı Bülent Arınç ise aynı soru üzerine, "Hiçbir bilgim yok. Bilgim olursa konuşurum" diye konuştu. 
     
     Toplum tedirgin 
     Toplumda tedirginlik olduğunu belirten CHP lideri Deniz Baykal ise "Herkes büyük bir duyarlılık içinde, 'bunun altında ne yatıyor' diye... Tabi kimseye belli bir niyet izafe etmek istemem. Niyetinden peşin bir kuşku duymak doğru değildir. Niyetin ne olduğu, zaman içinde uygulamayla ortaya çıkar. Hep birlikte göreceğiz" dedi. 
     
Kurmaylara konuyu kapatın talimatı      ABDULLAH KARAKUŞ, ELÇİN ERGÜN Ankara 

     Başbakan Recep Tayyip Erdoğan, dünkü Merkez Karar Yönetim Kurulu MKYK toplantısında cuma tartışmalarına kızdı. Kurmaylarının cuma tartışmasını gündeme getirmesi üzerine Erdoğan, "Bizim böyle bir gündemimiz yok" dedi. 
     Dış politika ve ekonomik konuları değerlendirmek için MKYK'yı toplayan Erdoğan, burada hiç beklemediği bir konunun gündeme gelmesi üzerine sinirlendi. Grup başkan vekilleri Meclis çalışmalarını anlatırken, CHP'nin konuyu gündeme getirdiğini ve tartışmalar çıktığını söylemesi üzerine Erdoğan, "Bu konuyu kapatın. Bizim gündemimizde böyle bir şey yok. Gündemimizde duble yol var, ekonomi var, deprem bölgesi var. Bingöl'de yaraları sarmalıyız" diye konuştu. 
     

</TEXT>
</DOC>
