<DOC>
<DOCNO> 187575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo25.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'un yabancıları Türkiye'ye başarı diledi... 
</HEADLINE>
<TEXT>

     Trabzonspor, UEFA Kupası 1. Turu'nda Villarreal takımı ile yapacağı maçın hazırlıklarını sürdürüyor. 
     Teknik direktör Samet Aybaba yönetiminde, Mehmet Ali Yılmaz Tesisleri'nde yapılan antrenmana milli oyuncular Gökdeniz, Tayfun ve sakatlıkları bulunan Van de Paar ile Mustafa Yalçınkaya katılmadı. 
     Hafta başındaki çalışmada ayak bileğine darbe alan İbrahim Yattara ise takımdan ayrı olarak koşulara başladı. 
     Kulüp doktoru Mesut Çelebi, Yattara'nın durumunun ciddi olmadığını, teknik heyetin görev vermesi halinde bu futbolcunun Denizlispor maçında forma giyebileceğini söyledi. 
     
     YABANCILARDAN BAŞARI DİLEĞİ 

     Trabzonspor'un yabancı oyuncuları, 11 Ekim Cumartesi günü A Milli Futbol Takımı'nın İngiltere ile yapacağı maç öncesi milli takıma başarılar diledi. 
     Bordo-mavili futbolculardan Ganalı Augustine ve Fransız Oumar, A Milli futbol takımının hafta sonundaki karşılaşmadan galibiyetle ayrılmasını dilerken, Türk bayrağı ile de poz verdiler. 
     
</TEXT>
</DOC>
