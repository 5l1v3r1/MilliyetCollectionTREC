<DOC>
<DOCNO> 194614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo22.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli futbolcular çok iddialı... 
</HEADLINE>
<TEXT>

     12. Avrupa Futbol Şampiyonası elemeleri play-off baraj maçında 15 Kasım'da deplasmanda Letonya ile karşılaşacak A Milli Futbol Takımı'nda, oyuncular temkinli konuştu. 
     Polat Renaissance Otel'de kampa giren milliler, deplasmanda oynayacakları ilk maçın zor geçeceğini bildiklerini, Letonya'nın kolay bir ekip olarak düşünülmesinin yanlışlığını belirttiler. 
     Galatasaraylı futbolcu Hakan Şükür, Letonya'nın mücadeleye dayalı bir yapısı bulunduğunu ifade ederek, ''Çok kolay görünüyor, ama zor bir ekip. Agresif bir rakiple karşılaşacağız. İkinci maçta rahat etmek için ilk maçtan avantajlı bir skorla dönmeliyiz. İyi mücadele edersek kalitemiz ortaya çıkar'' dedi. 
     Beşiktaşlı oyuncu Tümer Metin de Avrupa Şampiyonası'na katılabilmeleri için tur geçmek durumunda olduklarını hatırlatarak, ''Zor olacağı kesin bir maç. İlk maçın deplasmanda olması ise bizim için avantaj. Oradan istediğimiz skorla dönersek burada İnönü Stadı'nın atmosferiyle turu geçeriz. Ümit ediyorum ki iki maçta da güzel bir oyun ve sonuçla turu geçeceğiz'' diye konuştu. 
     
     EMRE ''HAYATİ ÖNEM TAŞIYAN BİR MAÇ'' 
     Milli takım futbolcularından Emre Aşık, Portekiz'e gidebilmeleri için Letonya maçlarının hayati önem taşıdığına dikkat çekti. 
     Letonya takımını çok iyi tanımadıklarını, ancak kampta video kasetlerden izleyerek bilgi sahibi olacaklarını kaydeden Emre, ''Kimse kolay olduğunu düşünmesin. İlk maçımız çok önemli. Beraberlik veya galibiyetle dönersek, İstanbul'daki maç için avantajlı oluruz. İyi mücadele edersek aramızdaki kalite farkını ortaya koyacağımıza inanıyorum'' dedi. Beşiktaşlı oyuncu İbrahim Üzülmez de kamuoyunun kendilerini favori gösterdiğini belirterek, ''Sahaya çıkıp mücadele etmeden, yüreğimizi koymadan maçı kazanmamız mümkün değil. İlk maçtan avantajlı bir sonuç alıp, evimizdeki maçta seyirci avantajımızı da iyi değerlendirerek turu geçeriz'' diye konuştu. 
     
</TEXT>
</DOC>
