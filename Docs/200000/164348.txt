<DOC>
<DOCNO> 164348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun22.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rice'tan ilginç yorum Ortadoğu'nun çözümü demokrasi... 
</HEADLINE>
<TEXT>

     Beyaz Saray'ın Ulusal Güvenlik Danışmanı Condoleezza Rice, Ortadoğu sorununun çözümünün demokrasi olduğunu belirtti. 
     Rice, Alman Die Welt gazetesi için yazdığı bir makalede, Ortadoğu sorununa ve İran'ın nükleer programına değinerek, İran'ın Ortadoğu'nun kilit güçlerinden biri olduğunu, istikrarlı ve demokratik bir Afganistan ve Irak oluşturulması halinde İran yönetiminin de er ya da geç kendi halkının isteklerine kulak vereceğini kaydetti. 
     İran halkının çoğulculuk ve demokratik gelişmeler istediği konusunda şüphe olmadığını ifade eden Rice, ''İran'da seçilen hükümetler, bugüne kadar halkın isteklerini yerine getirmeyi beceremediler, belki de becermek istemediler. Buna karşın seçim olmadan iktidara gelen küçük bir grup, halkın isteklerini dikkate almadan hareket ediyor. ABD, İran halkının isteklerini desteklemeyi görev olarak kabul ediyor'' ifadesini kullandı. 
     Tahran yönetimine, Irak'ta kışkırtıcılık yapmasına ve El Kaide üyelerinin İran'da istedikleri gibi hareket etmelerine izin verilemeyeceğinin açıkça ifade edilmesi gerektiğini belirten Rice, İran'ın kitle imha silahları üretmeye çalışması durumunda uluslararası kamuoyunun buna kararlılıkla karşı çıkması gerektiğini kaydetti. 
     Rice, Ortadoğu sorunuyla ilgili olarak da, yeni Filistin yönetiminin, terörün çözüm olmadığını anladığını bildirdi ve ''Biz Filistinlileri, İsrail ile açıkça görüşmeye teşvik ediyoruz ve bölgedeki her ülke gibi bu konuda yardımcı olmaya hazırız. Filistin hükümeti için terörizme karşı mücadele etmesi dışında başka bir yol yok'' görüşünü dile getirdi. 
     Filistin hükümetinin, terörizmi desteklemediği sürece, İsrail ile görüşmesinin çok daha kolay olacağına dikkati çeken Rice, sonuçta bu ülkelerin barış içinde yan yana yaşayabilmeleri için statü konularında anlaşmaya varacaklarından emin olduğunu ifade etti. 
     
</TEXT>
</DOC>
