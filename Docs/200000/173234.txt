<DOC>
<DOCNO> 173234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/guncel/gun02.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, imaj karalama kurbanı 
</HEADLINE>
<TEXT>

   AB'nin küresel çapta geliştirilmesini amaçlayan Europe House Derneği'nin Başkanı Rick Morren, hazırladığı izlenim raporunda Türkiye'ye övgüler yağdırdı 
      
   'Amerika'daki ilk Türkler" projesi kapsamında araştırmalar yapan Europe House Başkanı Rick Morren, hazırladığı izlenim raporunda Türkiye'ye övgüler yağdırdı. Türkiye'nin imaj karalama kampanyalarına kurban olduğunu anlatan Morren, yemekleri ve Atatürk'ü öve öve bitiremedi. Ancak Türkiye'yi Afrika'daki geri kalmış ülkelerle karıştıran Morren, "Türkiye'de hiç yetersiz beslenmiş birine rastlamadım" dedi. 
   AB'nin küresel çapta geliştirilmesini amaçlayan ABD'deki Europe House Derneği'nin Başkanı Morren ve Ege Üniversitesi Edebiyat Fakültesi Öğretim Görevlisi Sedat İşçi, Yeditepe Üniversitesi'nin öncülük ettiği projeyle 1900'lerin başında ABD'ye giden Türklerin göç olgusunu araştırmaya başladı. Bu amaçla yaklaşık iki ay önce Türkiye'ye gelen Morren, raporunda gezdiği farklı bölgeleri anlattı. 
   
   CANLI AMA KIRILGAN EKONOMİ 
   Morren, Türk ekonomisinin de "canlı, ama kırılgan" olduğunu, gelir farklılıkları bulunduğunu, ancak yine de Türkiye'de bulunduğu sürede yetersiz beslenmiş kimseye rastlamadıklarını belirtti. Türkiye'nin yurtdışında hak ettiği imaja sahip olamamasına neden olarak da, imajını lekelemeye yönelik kampanyaları gösterdi. Morren, ayrıca Türk yemeklerini de beğendiğini anlattı. 
   
   
</TEXT>
</DOC>
