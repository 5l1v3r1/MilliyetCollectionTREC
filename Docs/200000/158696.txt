<DOC>
<DOCNO> 158696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sonspo03.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbiye Kolombiyalı kaleciler damga vuracak... 
</HEADLINE>
<TEXT>

     Beşiktaş ile Galatasaray takımları arasında yarın yapılacak derbi maça ezeli rakiplerin Kolombiyalı kalecileri damga vuracak. 
     Beşiktaş'ın kalecisi Oscar Cordoba ile Galatasaray'ın file bekçisi Aly Fardy Mondragon, ligin en az gol yiyen kalecileri. 
     Beşiktaş'ta ilk sezonunu geçiren Cordoba, ligde sadece ilk yarıdaki Trabzonspor ve ikinci yarıdaki İstanbulspor maçlarında kalesini korumadı. Forma giydiği 30 lig maçında kalesinde 17 gol gören Cordoba, maç başına ortalama 0.56 gol yedi. 
     Cordoba ligde takımının oynadığı son 5 maçta sadece 1 gol yedi. 
     
     MONDRAGON 
     Galatasaray'da 2. sezonunu geçiren Mondragon ise ligde 31 maçta 23 gol yedi. 
     Maç başına gol yeme ortalaması 0.74 olan Mondragon, ligde sadece sarı kart cezalısı olduğu ikinci yarıdaki Adanaspor maçında forma giymedi. 
     Mondrogan, ligde oynadığı son 5 lig maçında 2 golü kalesinde gördü. 
     Bu arada Mondragon, sezon başında Beşiktaş'ın transfer gündemine gelmiş, ancak transferi son anda gerçekleşmeyince, sarı-kırmızılı kulüpte kalmıştı. 
     
</TEXT>
</DOC>
