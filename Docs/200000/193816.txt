<DOC>
<DOCNO> 193816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo27.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi UEFA vakti GAZİANTEPSPOR-LENS 
</HEADLINE>
<TEXT>

     Gaziantepspor UEFA Kupası 2. turunda evinde Fransız Lens'i ağırlıyor. Yugoslav hakem Delevic'in yöneteceği karşılaşma 17.45'te başlayacak ve Show TV'den canlı yayınlanacak. 
     İki takımın şu muhtemel 11'lerle maça çıkması bekleniyor. 
     GAZİANTEPSPOR Ömer, İbrahim, Mehmet Polat, Bouazizi, İlhan, Johnson, Devran, Erhan Namlı, Nuri, Jaziri, Lazarov. 
     LENS Etandje, Jabi, Bak, Song, Lachor, Moreira, Sarr, Colipon, Keita, Bakari ve Utaka. 
     SAĞLAM İYİ OYNAYAN DEĞİL, YENEN TURU GEÇECEK 
     Lens'i iki kez izlediğini belirten Teknik Direktör Nurullah Sağlam, ''2. turda hangi takım çıkarsa çıksın güçlü olacaktı. Lens'in özellikle orta saha ve defans bloğu çok iyi. Çok tempolu oynuyorlar ve oyun disiplininden taviz vermiyorlar. Lens'e gol yemeden gol ve goller atmak istiyoruz. İyi futbol oynayan ekip turu geçmeyecek, en iyi skoru elde eden turu geçecek." dedi. 
     ÖMER ŞANS YANIMIZDA OLMALI 
     Takım kaptanı Ömer Çatkıç da RC Lens maçına en iyi şekilde konsantre olduklarını, sahaya mutlak yenmek için çıkacaklarını söyledi. Milli kaleci Çatkıç, ''Futbolda kadro kadar şans da önemli bir faktör. Yarın sahada seyirci desteği kadar şansımız da yanımızda olursa bu maçı kazanabiliriz. Turu geçmeye inandık'' diye konuştu. 
     MÜLLER'DEN SAĞLAM'A GARDINI AL, BOKS YAPACAĞIZ 
     Lens Teknik Direktörü Müller ise, her iki takımın da şanslarının eşit olduğunu ve ilk maçta gol atmaları halinde turu geçeceklerini söyledi. Gaziantepspor'dan övgüyle söz eden Müller, teknik direktör Nurullah Sağlam'la şakalaşarak maçı bir boks maçına benzetti ve Sağlam'a ''Gardını al, boks yapacağız'' diye espri yaptı. 
     KAPILAR 15'TE AÇILACAK 
     Gaziantepspor-RC Lens karşılaşması için stat kapıları saat 15.00'de açılacak. Seyirciler ve amigolar saha içerisine giremeyecek. 
     Ayrıca, maç süresince her türlü sağlık sorunları için 3 ambulans hazır bekletilecek. Bu arada, görevli personel haricinde hiç kimse müsabakaya taşıma ruhsatı olsa bile silah getiremeyecek. 
     
</TEXT>
</DOC>
