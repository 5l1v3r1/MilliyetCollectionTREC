<DOC>
<DOCNO> 179149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sondun02.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary Clinton "2004 başkanlık yarışında yokum" 
</HEADLINE>
<TEXT>

     Hillary Clinton, 2004'deki ABD başkanlık yarışında yer almayacağını açıkladı. 
     Cumhuriyetçi Parti'den aday olacak olan Başkan George W. Bush'un karşısına Demokrat Parti adayı olarak çıkabileceği konusunda bir süredir üzerinde spekülasyon yapılan, New York Senatörü, eski ''First Lady'' Hillary Clinton, bu ihtimali reddetti. 
     Demokrat Parti'nin başkan adayı, partinin aday adayları arasında yapılacak seçimle belirlenecek. Clinton, Syracuse kentindeki bir fuarı dün ziyareti sırasında yaptığı açıklamada, ''kesinlikle yarışa girmeyeceğim'' diyerek, aday adayı olmayacağını açıkladı. 
     Clinton, 2008'de aday olma ihtimalini ise dışlamıyor. 
     2004'de seçimi Bush'un kaybetmesi ve Demokrat Parti adayının kazanması halinde, yeni başkanın 2008'de de Demokratların adayı olacak olmasından ötürü, Clinton, 2012'ye kadar aday olamayacak. 
     Hillary Clinton'ın ise Bush'un 2004 seçimini kaybetmesine ihtimal vermediği, bu nedenle yarışa girmek istemediği, 2008'e hazırlandığı ileri sürülüyor. Clinton'ın seçime girmesi için ısrar eden Demokrat Partililer ise Irak savaşından sonra Bush'a desteğin azalmakta olduğunu, 2004 seçiminin kazanılabilir olduğunu belirtiyorlar. 
     
</TEXT>
</DOC>
