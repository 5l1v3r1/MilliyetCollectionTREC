<DOC>
<DOCNO> 176723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/soneko09.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası zorunlu karşılık faiz oranlarını 2 puan düşürdü... 
</HEADLINE>
<TEXT>

     Merkez Bankası, bankaların Türk Lirası zorunlu karşılıklarına uygulanan faiz oranını bugünden geçerli olmak üzere 2 puan azaltarak yüzde 23'e düşürdü. 
     Merkez Bankası'ndan yapılan açıklamada, bankaların aracılık maliyetlerinin azaltılması yolu ile etkin ve verimli çalışmalarına katkıda bulunmak amacıyla, bankalarca faizsiz olarak Merkez Bankası'nda tutulan zorunlu karşılıklara ilişkin kaynak maliyetinin düşürülmesi için, 8 Ağustos 2001 tarihinden itibaren Türk Lirası zorunlu karşılıklara, 24 Mayıs 2002 tarihinden itibaren de yabancı para zorunlu karşılıklara faiz ödenmeye başlandığı hatırlatıldı. 
     Açıklamada, Türk Lirası zorunlu karşılıklara uygulanan faiz oranının, 9 Temmuz 2002 tarihinden geçerli olmak üzere yüzde 25 olarak belirlendiği ve gelişmelere paralel olarak yeniden gözden geçirilebileceğinin duyurulduğu belirtildi. 
     Geçen bir yılı aşkın sürede, bankaların Türk Lirası mevduat ağırlıklı ortalama basit faiz oranlarında ciddi boyutta düşüşler olduğu kaydedilen açıklamada, Merkez Bankası'nın bankalararası para piyasasında uyguladığı gecelik borçlanma faiz oranlarında indirimler yapıldığı hatırlatıldı. 
     Açıklamada, söz konusu faiz oranlarının düşüş eğiliminin devam etmesi de göz önünde bulundurularak Türk Lirası zorunlu karşılıklara uygulanan faiz oranının, 19 Ağustos 2003 tarihinden geçerli olmak üzere 2 puan azaltılarak yüzde 23 olarak belirlendiği ifade edildi. 
     Açıklamada şöyle denildi 
     ''Türk Lirası zorunlu karşılıklara uygulanan faiz oranı Türk lirası mevduat ağırlıklı ortalama basit faiz oranlarının yüzde 75'i ile yüzde 80'i aralığında tutulmakta ve bankaların mevduat faiz oranlarının değişimine paralel olarak belirlenmektedir. 
     Yabancı para zorunlu karşılıklara ödenecek faiz oranları ise önceden olduğu gibi bankaların Bankamızda serbest olarak bulundurdukları 2 gün ihbarlı döviz tevdiat hesabı faiz oranları ile aynı düzeyde ve haftalık olarak belirlenmeye devam edilecektir.'' 
     
</TEXT>
</DOC>
