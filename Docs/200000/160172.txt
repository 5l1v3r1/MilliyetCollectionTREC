<DOC>
<DOCNO> 160172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun28.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rice'dan inciler Fransa'ya göre biz Saddam'dan tehlikeliyiz 
</HEADLINE>
<TEXT>

     Beyaz Saray'ın Ulusal Güvenlik Danışmanı Condoleezza Rice, ''Fransa'nın, Amerikan gücünün, Irak'ın eski lideri Saddam Hüseyin'den daha tehlikeli olduğunu düşündüğünü'' söyledi. 
     Rice, ABD Başkanı George Bush ve Fransa Cumhurbaşkanı Jacques Chirac'ın Irak savaşından bu yana ilk kez yapacakları görüşmeye bir gün kala Le Monde gazetesine verdiği demeçte, ''Açık söylemek gerekirse Fransa tarafından, Amerikan gücünün Saddam Hüseyin'den daha tehlikeli olduğu düşünülüyor. Bu, bizim anlayamadığımız bir şey'' dedi. 
     Fransa'yı, Irak savaşını eleştirmekle kalmayıp, diğer ülkeleri de ABD'ye karşı fiilen bir araya getirmeye çalışmakla suçlayan Rice, ''Amerikalılar, neden Irak'ın kurtarılmasının yalnızca bir dava olarak görülemediğini anlayamıyor. Bu konunun Paris tarafından sunum yolu birçok endişeye neden oldu'' diye konuştu. 
     Fransa Dışişleri Bakanı Dominique de Villepin'in, geçen hafta Filistin lideri Yaser Arafat ile görüşmesi konusunda Rice, ''Neden birilerinin hala Arafat'la ilgilenmeye devam ettiğini anlamıyorum'' diyerek, Filistinlilerin, terörizmle mücadele edecek liderlere ihtiyacı olduğunu söyledi. 
     Chirac ve Bush'un, bugün St. Petersburg'un 300. kuruluş yıldönümü kutlamalarında kısa bir süre görüşmesi bekleniyor. 
     İki lider, yarın Fransa'da başlayacak G-8 zirvesine katılacak. 
     
</TEXT>
</DOC>
