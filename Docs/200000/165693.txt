<DOC>
<DOCNO> 165693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur27.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Maganda dehşeti can aldı 
</HEADLINE>
<TEXT>

     Belek'te plakası belirlenemeyen siyah Mercedes marka otomobilin sıkıştırarak yoldan çıkardığı otomobil kaza yaptı, araçta bulunan iki kadın mühendisten biri öldü, biri yaralandı. 
     Kumluca'daki Turpeks firmasında ziraat mühendisi olan Esra Mungan 26 ile Feray Tekin 25 , önceki akşam Belek'teki arkadaşlarını ziyarete gitti. Ziyaret dönüşü Tekin yönetimindeki 07 CTN 89 plakalı otomobil, 23.30'da siyah renkli Mercedes marka bir araç tarafından sıkıştırıldı. Direksiyon hakimiyetini kaybeden Tekin, yol kenarındaki ağaçlara çaptı. Kırılan ağaçların gövdesi ve dalları ok gibi otomobile saplanırken iki kadın demir yığınına dönen otomobilde sıkıştı. Site sakinlerinin kurtardığı Tekin ambülansla Antalya Devlet Hastanesi'ne sevkedildi. 
     Ağaç gövdesiyle araç arasında sıkışan Mungan için ise itfaiyeden kurtarma ekibi istendi. Kaza yerine gelen ekip, yaklaşık iki saat süren bir operasyonun ardından genç kızı sıkıştığı yerden çıkardı. Ambülansla Akdeniz Üniversitesi Tıp Fakültesi Hastanesi'ne götürülmek istenen Mungan yolda ölürken polis siyah Mercedes'i aramaya başladı. 
     
     "Bulun şu magandayı" 

     Yaşam savaşı veren Tekin'in ağabeyi Tevfik Tekin, kazadan siyah Mercedes'i sorumlu tutarak, "Bulun şu mağandayı" dedi. Tekin, karayollarında her yıl birçok kadının magandaların neden olduğu kazalara kurban gittiğini belirtti. 
     
</TEXT>
</DOC>
