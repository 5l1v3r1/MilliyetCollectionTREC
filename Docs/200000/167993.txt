<DOC>
<DOCNO> 167993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun15.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Pinochet döneminde denize ceset atılmış.. 
</HEADLINE>
<TEXT>

     Şili'de eski diktatör Augusto Pinochet döneminde görev yapan emekli bir asker, okyanusa cesetlerin atıldığı iki operasyona katıldığını kabul etti. 
     Emekli astsubay Juan Carlos Molina Herrera 55 , Şili televizyonuna yaptığı açıklamada, 1979 yılındaki iki operasyona helikopterle katıldığını, bu operasyonlarda okyanusa 9 kişinin cesedinin atıldığını belirtti. 
     Hava kuvvetlerinde helikopter teknisyeni olarak görev yapan Herrera, ''Santiago'nun yaklaşık 140 kilometre batısında bulunan Quintero bölgesindeki operasyonlarda, okyanusa 9 kişinin cesedinin atıldığını gördüm. Cesetler, kolay batmaları için demir parçalarına bağlanmış ve görülmesin diye çuvallara konulmuştu. Ortalığı kloroforma benzer dayanılmaz bir koku sarmıştı. Cesetlere ne şırınga ettiler bilmiyorum'' dedi. 
     Şili'de cunta lideri General Pinochet döneminde 1973-1990 solcu muhaliflerden 3 bin 500 kişi öldürüldü ya da kayboldu. O dönemde çok sayıda cesedin Büyük Okyanus'a atıldığı öne sürülüyor. 
     
</TEXT>
</DOC>
