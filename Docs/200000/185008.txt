<DOC>
<DOCNO> 185008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sontur14.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Savunma Bakanı Türkiye'ye geliyor... 
</HEADLINE>
<TEXT>

     İngiltere Savunma Bakanı Adam İngram ile Genelkurmay Başkanı General Sir Michael Walker, 6. Uluslararası Savunma Sanayii, Havacılık ve Denizcilik Fuarı'na IDEF 2003 katılmak ve ikili temaslarda bulunmak üzere Türkiye'ye geliyor. 
     Türkiye'yi ilk kez ziyaret edecek olan İngiliz Bakan Ingram, IDEF dolayısıyla Bilkent Oteli'nde 29 Eylül Pazartesi günü düzenlenecek sempozyumda konuşacak. 
     Bakan Ingram, 30 Eylül Salı günü de IDEF-2003 kapsamında Türkkuşu tesislerinde kurulacak olan İngiltere-Türkiye Uzay Araştırma ve Geliştirme Merkezi'ni açacak. 
     Bakan Ingram ile birlikte Türkiye'ye gelecek olan Genelkurmay Başkanı General Walker da Genelkurmay Başkanı Orgeneral Hilmi Özkök ile görüşecek. 
     IDEF Fuar alanında kurulacak İngiltere'ye ait standlarda da, İngiltere Silahlı Kuvvetleri personeli Irak'ta yaşadığı deneyimlerini anlatacak. 
     Fuarda, İngiltere'den BAE Systems, EADS Astrium, MBDA, AMS and Thales gibi tanınmış savunma sanayii firmalarının yanı sıra Türk ortaklı, Otokar-Land Rover, Alvis Vickers-FNSS ve Aigis-Nurol gibi konsorsiyumlar da yer alacak. 
     
</TEXT>
</DOC>
