<DOC>
<DOCNO> 150672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun09.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarikatın kaçırdığı 15'lik Elizabeth'in hayatı film oluyor 
</HEADLINE>
<TEXT>

     ABD'de, odasında uyurken kaçırılan ve tarikatçı bir adamın ikinci karısı yapılan 15 yaşındaki Elizabeth Smart'a film teklifi yağıyor. 
     Smart'ın ailesi, kızları polis tarafından kurtarılıp evine döndükten sonra, 100'e yakın film ve kitap teklifini değerlendirmek üzere Los Angeles'ın ünlü avukatlarından biriyle anlaşırken, henüz ''hikayenin detaylarını'' hangi basın kuruluşuna satacakları açıklık kazanmadı. 
     Elizabeth Smart, geçen yıl Haziran ayında, kızkardeşiyle birlikte uyuduğu odasından, kendisini peygamber ilan eden 49 yaşındaki Brian Mitchell tarafından kaçırılmış ve 57 yaşındaki Wanda Barzee ile evli olan Mitchell'ın ikinci karısı yapılmıştı. 
     Medyadaki görüntülerinden Elizabeth'i yolda Mitchell ve Barzee ile birlikte yürürken gören bir kadının polise ihbarı sayesinde, küçük kız ailesine dönebilmişti. 
     Mitchell'ın, daha önce Smart ailesinin evinde çatı onarımı için kısa bir süre çalıştığı biliniyor. 
     Elizabeth Smart, henüz okula dönmedi ancak ailesi, hikayesini ''satmaya'' başladı. Aile sözcüsü Missy Larsen, iki hafta içinde Smart'ın hikayesinin detaylarını kime anlatacağını belirleyeceklerini söyledi. Smart ailesi ayrıca, Los Angeles'ta ünlü yıldızların avukatı olarak bilinen Kelly Crabb ile, 100'den fazla film ve kitap teklifini uygun şekilde ele alması için anlaştı. 
     Elizabeth'in, kaçırıldıktan sonra bir süre, ailesinin evinin bulunduğu bölgede tepelik bir alanda tutulduğu belirtiliyor. Elizabeth Smart'ın bulunmasına yardım edecek kişiye vaat edilen ödül 295 bin dolara ulaşmıştı. FBI ve özel kişiler tarafından oluşturulan fondan sağlanacak para için şu ana kadar 29 kişinin başvurduğu belirtiliyor. 
     Elizabeth'in kızkardeşi Mary Katherine de ödül için aday gösterilenler arasında bulunuyor. Elizabeth kaçırıldığı sırada aynı odada bulunan Mary Katherine, kızkardeşinin kaçırılmasından birkaç ay sonra polise ve ailesine, odalarına giren kişinin, daha önce evlerinde çatı tamiratı yapan adama benzediğini söylemişti. Eğer ödül Mary Katherine'e verilirse aile, bu parayı Kayıp ve Sömürülmüş Çocuklar Ulusal Merkezi'ne bağışlamayı düşünüyor. 
     Smart'ın ailesi, kızları kaçırıldığı sırada, evin bodrumunda arkadaşlarıyla uyuşturucu alemi yapmakla suçlanmıştı. Smart'ların komşularından biri ise, Elizabeth'i kaçırdığı iddiasıyla sorgulanmış ve hapse atılmıştı. 
     Elizabeth Smart'ın yaşadığı Utah eyaleti, çok eşliliğin yaygın olduğu Mormon tarikatı mensuplarının bulunduğu bir bölge olarak biliniyor. 
     





</TEXT>
</DOC>
