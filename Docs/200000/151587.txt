<DOC>
<DOCNO> 151587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sondun37.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta geçici Emniyet Müdürü göreve başladı 
</HEADLINE>
<TEXT>

     Irak'ın başkenti Bağdat'ta ABD tarafından geçici emniyet müdürü olarak atanan Zabar Abdürrezak'ın görevine başladığı, ancak kentin güvenliğinden ABD askerlerinin sorumlu olmaya devam edeceği bildirildi. 
     Abdürrezzak'ın Bağdat'ın doğusundaki yeni bürosunda ilk görüşmeyi Amerikalı sivil işlerden sorumlu taburun komutanı Yarbay Alan King ile yaptığı ve yeni emniyet güçlerinin organizasyonuna ilişkin planları ele aldığı belirtildi. 
     Yarbay King, yeni bir emre kadar kentin güvenliğiyle ilgili esas yetkinin Amerikan askerlerine ait olduğunu, Cenevre Sözleşmesi'ne göre ABD'nin hala yasaların uygulanmasından sorumlu olduğunu söyledi. 
     Abdürrezzak da, kendisine bağlı Irak güçlerinin Amerikan askerleriyle işbirliği yapacağını, birkaç yüz Irak polisinin sokaklarda devriye gezmeye, hastaneleri ve bankaları korumaya başladığını anlattı. Zabar Abdürrezzak, Bağdat'ta yaşamın normale dönmeye başladığını, giderek daha fazla dükkanın açıldığını, hemen hemen hiç yağma olayı görülmediğini ifade etti. 
     Bazı eski Irak polislerinin resmi kıyafetlerini giyerek evleri ve işyerlerini soyduğunu söyleyen Abdürrezzak, yeni polis gücü için bu durumun ciddi sorun oluşturduğunu ve bu yüzden yeni polis gücünün yeni üniformaya ve yeni kimlik kartlarına sahip olmasına karar verildiğini kaydetti. 
     İçişleri Bakanlığı'na bağlı müfettiş olarak 30 yıl çalıştıktan sonra emekli olduğu belirtilen Abdürrezzak'in, Bağdat'da yeni sivil hükümet göreve gelinceye ve yeni belediye başkanı ile kent meclisi emniyet müdürünü seçinceye kadar görevini sürdüreceği belirtiliyor. 
     





</TEXT>
</DOC>
