<DOC>
<DOCNO> 192670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sondun19.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman gazetesinden 12 sayfalık Türkiye eki... 
</HEADLINE>
<TEXT>

     Alman Frankfurter Rundschau gazetesi, 12 sayfalık özel Türkiye eki verdi. 
     Almanca olarak yayınlanan ve birinci sayfada ''Magazin'' başlığıyla özel televizyon kanalı Viva'nın sunucusu Gülcan Karahancı'nın büyük fotoğrafının bulunduğu ekte, başarılı işadamı Vural Öger ile Fenerbahçe teknik direktörü Christoph Daum ile yapılan röportajlara yer verildi. 
     Karahancı'nın hayatının ve nasıl ünlendiğinin anlatıldığı bir haberin yanı sıra Almanya'da tanınan yazar Feridun Zaimoğlu ile Türkler ve Almanlar üzerine yapılan kısa bir röportaj da yer aldı. 
     Almanya'nın önde gelen turizm şirketlerinden Öger Tours'un Yönetim Kurulu Başkanı Vural Öger ile uyum ve Türkiye'nin AB üyeliği konusunda yapılan röportajaysa 2 sayfa ayrıldı. 
     Öger, Türkiye'nin AB üyeliğiyle ilgili olarak, Avrupa'nın sürekli değiştiğini, Almanların bile 70 yıl önce demokrasi anlayışını geliştirmediklerini belirterek, ''Türkiye, Kopenhag kriterlerini geniş çaplı olarak gerçekleştirmektedir. AB yolunda son 3 ayda parlamentodan 100'ün üzerinde yasa çıkartılmıştır. Sadece AB'ye üye olma düşüncesi bile büyük bir reform süreci başlatmıştır. sadece Türkiye'nin değil, tüm Avrupa'nın refahı için'' dedi. 
     Türkiye'nin AB üyeliği sayesinde İslamiyet'in, demokrasi ve serbest pazar ekonomisiyle bağdaşabileceğinin gösterilebileceğini kaydeden Öger, kültür farkının da önemli rol oynamadığını, AB içindeki diğer ülkelerle yeni üye olacak ülkeler arasında da büyük kültür farklılıkları bulunduğunu bildirdi. 
     Öger, uyum konusunda da ''Amerikan modelini'' tercih ettiğini belirterek, şunları kaydetti 
     ''Biz, toplum içinde ayrı toplumların oluşmasından her zaman endişe ediyoruz. Amerikalılar bu konuda daha rahat. Anayasaya göre Amerikan vatandaşı olduktan sonra herkesin kendi istediği gibi ve kendi kültürlerine göre yaşamasını anlayışla karşılıyorlar. Biz de, Almanya'ya gelen herkesin Almanların istediği gibi yaşaması gerektiği düşüncesinden vazgeçmeliyiz. Almanlar genelde, kendi yaşam tarzlarını kabul eden insanları aralarına kabul ediyor. Bu hiçbir zaman tam olarak gerçekleşmeyecek.'' Federal Meclis eski Milletvekili Cem Özdemir de, kendisiyle yapılan bir röportajda, Almanlar da, yabancıları Alman pasaportuna sahip bile olsa tam olarak aralarına kabul etmemelerini, Türklerde de aşırı milliyetçiliklerini sevmediğini söyledi. 
     Fenerbahçe teknik direktörü Daum da, kendisini daha şimdiden ''yarı Türk'' olarak gördüğünü, bu nedenle Türk vatandaşlığına geçecek olmaktan büyük mutluluk duyduğunu belirterek, Almanya'ya da sık sık gitmediğini, tanıdıklarının İstanbul'u sevdikleri için sıkça kendisini ziyaret ettiklerini bildirdi. 
     Dostlar arasında öpüşmenin de güzel bir adet olduğunu, insanları birbirine yakınlaştırdığını, bu nedenle Türk geleneklerini çok sevdiğini belirten Daum, ''Bir köyde otomobilim bozulmuştu. Araçtan iner inmez, bir köylü aile beni ve ailemi evime davet etti ve bana yardımcı oldu. Ben de Türkler gibi içten olmak istiyorum'' dedi. 
     Gazetenin özel ekinde, Türk hamamı ve Türkiye'nin bazı güzel bölgeleri de tanıtıldı. 
     
</TEXT>
</DOC>
