<DOC>
<DOCNO> 161961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sondun06.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin askeri üs stratejisi değişiyor.. Türkiye nasıl etkilenecek 
</HEADLINE>
<TEXT>

     Yabancı ülkelerdeki askeri üs stratejisinde değişime giden ABD'nin, Türkiye, Suudi Arabistan, Almanya ve Güney Kore'deki büyük üsler yerine, Güney Avrupa, Ortadoğu ve Asya'da daha küçük, çabuk vurmayı sağlayacak destek birlikleri bulundurmayı planladığı belirtildi. 
     The Washington Post gazetesinde yayımlanan bir haberde, Soğuk Savaş'ın bitiminden bu yana Amerikan askeri kuvvetlerindeki en geniş global düzenleme çerçevesinde, ABD Başkanı George W. Bush yönetiminin, denizaşırı üslerde yeni yapılanmaya gideceği, Amerikan Savunma Bakanlığı yetkililerine dayandırılarak duyuruldu. 
     Yeni yapılanmanın, teröristler, düşman devletler ve diğer olası çatışmalara karşı planlandığı kaydedildi. ABD Savunma Bakan yardımcılığında strateji sorumlusu Andy Hoehn, gazeteye açıklamasında, Amerikan birliklerinin, hızlı ve küçük vurma operasyonları için dünyanın birçok yerine, ekipmanlarıyla birlikte yerleştirileceğini kaydetti. Hoehn, ''Eğer bir yerde bir terörist kamp varsa ve askeri olarak yapabileceğimiz birşey olduğuna inanırsak, bunun çaresine bakmak için bir ay veya altı ay bekleyemeyiz. Belki bunu yapmak için sadece birkaç saatimiz olabilir'' diyerek, yeni yaklaşımın gerekçesini özetledi. 
     Washington Post'a göre ABD, Guam gibi Amerikan toprağındaki askeri üslerini veya İngiltere, Japonya gibi en yakın müttefiklerindeki üslerini korumaya devam edecek. Ancak Suudi Arabistan, Türkiye, Almanya ve Güney Kore'deki üslerin yerine, Güney Avrupa, Ortadoğu ve Asya'da bir düzine ileri harekat üssü oluşturulacak. 
     Gazeteye konuşan Hoehn ve diğer Amerikan savunma yetkilileri, bu yeni üslerde, kalıcı destek birliklerinin bulunacağını kaydetti. Bunun dışında, ''ileri harekat bölgeleri'' adı verilen yerlerde, belli ülkeler ABD'ye, bir çatışma durumunda çabuk vurma izni tanıyacak. Bu bölgelerde ağır askeri malzemelerin bulundurulması planlanıyor. 
     Savunma yetkilileri, Irak savaşı çerçevesinde Basra Körfezi'nde bir dizi üs anlaşmasının geliştirildiğini ve bu tür anlaşmaları, dünyanın diğer bölgelerinde de yapmayı beklediklerini kaydetti. ABD'nin, Bahreyn, Kuveyt, Katar, Umman ve Birleşik Arap Emirlikleri'nde, ''ileri harekat üsleri'' oluşturduğu da gazetede belirtildi. 
     ABD'nin, Almanya'daki Ramstein hava üssünde 60 bin askerinin bulunduğunu kaydeden Washington Post, Hoehn ve diğer savunma yetkililerinin, Almanya'daki birliklerin ABD'ye geri döndürülmesi ve 6 aylık rotasyonla, Bulgaristan, Polonya, Romanya gibi ülkelerde yerleştirilmeleri seçeneğini değerlendirdiklerini de yazdı. 
     ABD savunma bakanlığı yetkilileri İtalya, İspanya, Portekiz gibi Güney Avrupa'daki ülkelerde de üslenmeyi planlıyor. Orta Asya'da ise Özbekistan, Tacikistan, Kırgızistan'ın adı geçiyor. 
     Hoehn, Güney Kore'deki üste bulunan 18 bin Amerikan askerinin de yine ABD'ye döndürülmesi ve 6 aylık süreyle rotasyona tabi tutularak bölgeye gönderilmesinin söz konusu olduğunu kaydetti. 

     
</TEXT>
</DOC>
