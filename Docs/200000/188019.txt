<DOC>
<DOCNO> 188019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sontur07.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın kongreler günü... AK Parti ve MHP kongrelerini topluyor... 
</HEADLINE>
<TEXT>

     Başkent, yarın iki partinin kongresine ev sahipliği yapacak. AK Parti ve MHP, yarın yapacakları kongrelerle, yeni yönetimlerini belirleyecek. 
     ASKİ Spor Salonu'nda yapılacak AK Parti 1. Olağan Kongresi'nde, 50 kişilik Merkez Karar ve Yönetim Kurulu üyeliği, genel başkanlık ve diğer yetkili organların seçimleri yapılacak. 
     Kongrede, kurucular kurulu ve milletvekillerinden oluşan 395 delege dahil toplam 1463 delege, kurulacak 14 şeffaf sandıkta oy kullanacak. 
     Partinin belirlediği slogan ve pankartların dışına çıkılmamasının kararlaştırıldığı kongrede, ''Her şey Türkiye İçin'' ana sloganı kullanılacak. 
     AK Parti, kongre için 10 bin davetiye bastırdı ve bugüne kadar 576 milyar lira harcama yaptı. 
     Avrupa Parlamentosu'nda temsil edilen grupların liderlerinin de davet edildiği kongreye, Yunanistan ana muhalefet partisi lideri Costas Karamanlis ile AP Liberal Grubu Başkanı Graham Watson'un katılacaklarını bildirdi. 
     Kongreyi, izlemek için 400 gazeteci akreditasyon yaptırdı, 50-100 civarında da yabancı basın mensubunun kongreyi izlemesi bekleniyor. 
     
     MHP KONGRESİ 
     MHP, ''Yeni bir dünya ve yeni bir Türkiye için büyük buluşma'' adı altında, 7. Olağan Büyük Kongresi'ni yarın topluyor. 
     Atatürk Spor Salonu'ndaki kongre, saat 10.00'da başlayacak. 
     Kongrede, 1076'sı seçilmiş toplam 1180 delege, MHP'nin yeni genel başkanını seçecek. MHP tüzüğüne göre, ilk iki turda salt çoğunluk sağlanamaması durumunda üçüncü turda en çok oyu alan aday genel başkan seçiliyor. 
     Koray Aydın, Ramiz Ongun, Aytekin Yıldırım ve Taner Ünal genel başkanlık için adaylıklarını koyarken, MHP Genel Başkanı Devlet Bahçeli, adaylığını açıklamamasına rağmen yarışta yer alacak. 
     Delegeler ayrıca, 70 kişilik Merkez Yönetim Kurulu MYK ve 9 kişilik Merkez Disiplin Kurulu'nun üyelerini de belirleyecek. 
     Sade bir şekilde düzenlenecek Atatürk Spor Salonu'nda, ''100 yılı Türkçe okumak'', ''Yeni bir dünya ve yeni bir Türkiye için büyük buluşma'' afişleri yer alacak. 
     Ayrıca, MHP 7. Olağan Kongresi'nde çevre güvenliğini, Çevik Kuvvet Şube Müdürlüğü sağlayacak. Kongrenin yapılacağı Atatürk Kapalı Spor Salonu önündeki Cumhuriyet Bulvarı kongre günü trafiğe kapatılacak. 
     
</TEXT>
</DOC>
