<DOC>
<DOCNO> 164769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sonspo10.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu sefer Sambacıların işi zor Bize beraberlik yetiyor... 
</HEADLINE>
<TEXT>

     A Milli Futbol Takımı, FIFA Konfederasyon Kupası'ndaki üçüncü maçında Brezilya ile yarın akşam yarı final mücadelesi verecek. 
     Saint-Etienne kentindeki 35 bin kapasiteli Geoffroy Guichard Stadı'nda yapılacak maçta, yarı finale çıkabilmek için A Milli Takıma beraberlik yetiyor. 
     Karşılaşmanın her türlü beraberlikle bitmesi halinde, FIFA kuralları gereği, milli takım daha fazla gol attığı için yarı finale çıkacak. Yenilgi halinde ise Türkiye kupaya veda edecek. 
     
     YARI FİNALDE RAKİP FRANSA OLABİLİR 
     Milli takım, B Grubu'nda 2. olarak yarı finale çıktığı takdirde, A Grubu'nu ilk sırada tamamlayan takımla Paris'in Stade de France Stadı'nda 26 Haziran Perşembe günü TSİ 22.00'de karşılaşacak. 
     Türk Milli Takımı'nın yarı finale çıkması halinde büyük bir ihtimalle rakibi kupaya ev sahipliği yapan Fransa olacak. 
     FIFA Konfederasyon Kupası'nda, üçüncülük ve dördüncülük maçları 28 Haziran Cumartesi günü Saint-Etienne kentinde, final maçı ise 29 Haziran Pazar günü Paris'te oynanacak. 
     
     BREZİLYA MAÇI HAKEMİ 
     Türkiye ve Brezilya arasında yarın oynanacak ve TSİ 22.00'de başlayacak maçın hakemliğini Almanya'dan Markus Merk yapacak. 
     Karşılaşmayı, Saint-Etienne'e komşu başta Lyon olmak üzere Fransa'nın diğer kentlerinden ve Belçika, İsviçre, Almanya'dan çok sayıda Türk vatandaşın izlemesi bekleniyor. 
     Türkiye'nin ABD ile yaptığı karşılaşmayı yaklaşık 15 bin Türk seyirci izlemişti. 
     
     BREZİLYA MİLLİ TAKIMI 
     Fransa'ya yıldızlarını getirmeyen Brezilya Milli Futbol Takımı'nın kadrosunda bulunan 8 oyuncu Avrupa'da oynuyor. 
     Brezilya Milli Takımı'nın kalecisi Dida, İtalya'nın Milan takımında, Belletti İspanya'nın Villarreal, Lucio ile Juan, Almanya'nın Bayern Leverkusen, Emerson İtalya'nın Roma, Ronalhinho Fransa'nın Paris Saint-Germain, Adriano İtalya'nın Parma, Eduardo ise Fransa'nın Bordeaux takımlarında top koşturuyor. 
     
     MİLLİ TAKIM SAINT-ETIENNE'E GEÇİYOR 
     A Milli Futbol Takımı, bugün TSİ. 16.00'da uçakla Paris'ten Lyon'a geçecek ve daha sonra karayoluyla Saint-Etienne kentine gidecek. 
     Milli Takım, bu akşam maçın oynanacağı statta bir idman yapacak. 
     
</TEXT>
</DOC>
