<DOC>
<DOCNO> 199923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/spor/spo04.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba istifa etti 
</HEADLINE>
<TEXT>

   Bordo - Mavili yönetimin 50 milyar lira ceza verdiği tecrübeli teknik adam idman sırasında kendine iletilen tebligatı yırttı ve görevi bıraktı 
      
   Çileden çıktı 
   TRABZONSPOR yönetiminin tartışmalı bir toplantı sonrası 50 milyar lira para cezası verdiği Teknik Direktör Samet Aybaba dün akşam görevinden istifa etti. Bordo - Mavili takımın dünkü idmanı sırasında Futbol Şube Sorumlusu Kenan Atalay tarafından cezanın tebliğ edilmesi tecrübeli teknik adamı isyan ettirdi. Futbolcuların önünde, Atalay ile tartışan ve çok sert tepki gösteren Samet Aybaba'nın tebliğ edilen kağıdı yırttığı ve "Görevi bırakıyorum. İstifa ediyorum" diyerek idmanı terkettiği öğrenildi. 
   
   İknalar sonuçsuz kaldı 
   DAHA sonra istifasını yönetime yazılı olarak ileten tecrübeli hocayı Başkan Yardımcısı Bahri Köse, yöneticiler Yusuf Ziya Yılmaz, Kenan Sönmez ve Hüseyin Tütüncü ikna etmeye çalıştı. Ancak tüm çabalara rağmen Aybaba kararından döndürülemedi. Yöneticiler arasında da cezanın tebliğ şekliyle ilgili çok sert tartışmaların yaşandığı bildirildi. Aybaba'nın ardından tüm teknik kadro da istifasını açıkladı. Aybaba, "Yeni yönetim gelene kadar zorluklarla savaşabilirdim. Fakat dünyada eşi olmayan böyle bir cezayı alınca istifa ettim" dedi. 
   
   Şanssız Tayfun    TRABZONSPOR'DA önceki akşam yapılan antrenmanda Emre Aygün ile çarpışan Tayfun'un sağ ayak bileğinde kırık tespit edildi. Acil olarak Özel Karadeniz Hastanesi'ne kaldırılan genç futbolcu hemen ameliyata alındı. 30 dakika süren operasyondan sonra hastanede müşahade altına alınan Tayfun'un, sahalardan 2 ay uzak kalacağı açıklandı. 
   
   
</TEXT>
</DOC>
