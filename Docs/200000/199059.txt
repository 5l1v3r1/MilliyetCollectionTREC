<DOC>
<DOCNO> 199059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo14.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor mucizesi... Yükseliş sürüyor... 
</HEADLINE>
<TEXT>

     Denizlispor Futbol Şubesi Başkanı Turgut Dalaman, 3 büyük kulübün bir futbolcuya ödediği parayla kurulan takımı Türkiye'nin gıptayla izlediğini söyledi. 
     Geçen sezon UEFA Kupası'nda elde ettiği başarıyı bu sezon lige taşıyan Denizlispor, yükselişini sürdürüyor. Sahasında Diyarbakırspor'a yenilerek ara verdiği galibiyetler serisini son 3 maçta yeniden yakalayıp 9 puan toplayan yeşil-siyahlılar, 26 puanla klasmanın 4. sırasına yerleşti. 
     Transfer döneminde Ali Tandoğan, Mustafa Özkan, Servet, Bencik, kaleci Hienen ve Kabat gibi yıldızlarını kaybeden Ege temsilcisi, Ali Akdeniz, Timuçin, Göksel, Souleymanou, Paulinho, Miikka ve Ömer Rıza'yı kadrosuna kattı. 
     
     10 TRİLYONLUK TAKIM 
     Futbol Şubesi Başkanı Turgut Dalaman, transfere 2 trilyon lira harcadıklarını, takımın sezon başındaki toplam değerinin 10 trilyon lira dolayında olduğunu belirtti. 
     Dalaman, takım kazandıkça futbolcuların kendini gösterme fırsatı bulduğunu ve dolayısıyla fiyatlarının arttığını ifade ederek, ''Üç büyüklerin bir futbolcuya ödediği parayla kurulan takımı, Türkiye gıptayla izliyor. Artık taraflı-tarafsız herkes Denizlispor mucizesinden söz etmeye başladı'' dedi. 
     
     FUTBOLCULARIN CEBİ DOLUYOR 
     Öte yandan, Denizlispor kazandıkça yeşil-siyahlı futbolcuların cebi de parayla doluyor. Son 3 maçta 12'şer milyar lira prim kazanan futbolcular, yönetim kurulunun ilk yarı sonunda koyduğu 26 puan barajına da 14. maçta ulaştı. 
     Şu anda 150 milyar lira ekstra prim almaya hak kazanan Denizlisporlu futbolcular, bundan sonraki maçlarda elde edilecek her puan için 10 milyar lira daha prim alacak. 
     
</TEXT>
</DOC>
