<DOC>
<DOCNO> 164430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sonspo15.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor Yeni sezonda kümede kalma hesapları yapmayacağız 
</HEADLINE>
<TEXT>

     Adanaspor Teknik Direktörü Yılmaz Vural, ''Yeni sezonda, kümede kalma hesapları yapmayan bir takım olacağız'' dedi. 
     Vural, yaptığı yazılı açıklamada, farklı kimlikle mücadele edeceklerini, hedeflerinin ligi geçen sezondan daha iyi yerde tamamlamak olduğunu belirtti. 
     Transfer çalışmalarının gizlilik içinde sürdürüldüğünü, sözleşme aşamasına gelmeden isim açıklamayı doğru bulmadıklarını ifade eden Vural, şunları kaydetti 
     ''Diğer kulüplere oranla transfer konusunda pek sıkıntımız yok. Yine de eksik mevkiler için uyum sağlayacak ve yararlı olacak sporcularla görüşmelerimiz sürüyor. Geçen sezon bazı sıkıntılar yaşadık. Aynı sorunları yaşamak istemiyoruz. Bu nedenle transfer konusunda çok ciddi davranıyoruz. 
     Yeni sezonda Adanaspor kümede kalma hesapları yapmayan bir takım olacak. Transferi hazırlık kampının başlayacağı güne kadar tamamlamış olacağız. Tüm futbolcular ve diğer görevliler 29 Haziran Pazar günü Adana'da olacaklar. Taraftarlarımız endişeye kapılmasın, yeni sezonda koşan, mücadele eden ve kazanmak için tüm gücünü sahaya yansıtan bir ekip hazırlayacağız.'' Bu arada, Türk Spor Ajansı tarafından her ay düzenlenen ''11 Altın Adam'' yarışmasının Mayıs ayı değerlendirmesinde forvette altın adam seçilen Adanasporlu Necati'nin 8 Temmuz Salı günü İstanbul'da düzenlenecek törenle ödülünü alacağı bildirildi. 
     Öte yandan, savunma oyuncusu Serkan Bekiroğlu'nun 29 Haziran Pazar günü Seyhan Oteli'nde yaşamını Didem Şengönül ile birleştireceği belirtildi. Bekiroğlu, evliliğin kendisine şans getireceğini ve daha başarılı olacağını ifade etti. 
     
</TEXT>
</DOC>
