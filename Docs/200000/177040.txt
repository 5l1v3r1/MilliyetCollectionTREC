<DOC>
<DOCNO> 177040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur17.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıda dolandırılmamak için neler yapmalı 
</HEADLINE>
<TEXT>

     Tüm Tüketicileri Koruma Derneği'ne TTKD gelen başvurularda, tüketicilerin, kapıdan yapılan satışlarda haklarını bilmediği, bu nedenle satıcılar tarafından kolaylıkla aldatıldığı belirlendi. 
     TTKD Genel Başkanı Mehmet Barak, tüketicilerin tüm uyarılara karşın ''kapıönü satışlar'' konusunda yeterli bilgiye sahip olmadığını söyledi. 
     Tüketici şikayetlerinden yola çıkarak bulundukları tespitlerde, ''kapızede'' tüketicilerin satıcıların şık kıyafetlerinden, güleryüzlü davranışı ve etkili sözlerinden etkilendiklerinin ortaya çıktığını belirten Barak, ürünün alındıktan bir süre sonra ya hatalı çıktığını ya da çok yüksek fiyatla satıldığının anlaşıldığını ifade etti. 
     Bu sorunun çözümü için en iyi yolun tüketicilerin kapısına gelen satıcıya her yönüyle şüpheci davranması olduğunu belirten Barak, şunları söyledi 
     ''Kapıdan satışlar konusunda derneğe binlerce şikayet geldi. Yaptığımız incelemeler sonucu şikayette bulunanların tamamına yakınının haklarını bilmediği için aldatıldığını belirledik. Örneğin, alınan mal sözleşmenin imzalandığı 7 gün içinde her koşulda iade edilebilirken, aldatan satıcıların önemli bölümü, tarihi bir ay öncesine atmışlar. Oysa, tüketiciler şüpheci davransalar, kendilerine sunulan sözleşmeyi ince ayrıntısına kadar inceleselerdi, bu tür sorunla karşılaşmayacaklardı. Bu nedenle özellikle sözleşmedeki tarihi tüketicilerin kendi el yazılarıyla atmalarını öneriyoruz.'' 
     
     CAYMA BİLDİRİM BELGESİ 

     Tüketicinin ''kapızede'' olmaması için önemli konulardan birinin de ''Cayma Bildirim Belgesi'' olduğunu vurgulayan Barak, şöyle devam etti 
     ''Yeni kanunla çıkan bu belge, tüketicinin aldatılmasının önündeki en büyük engel. Cayma belgesi alınmadan kesinlikle senet imzalanmamalı. Eğer bu belgeyi istediğiniz halde vermek istemeyen satıcı varsa mutlaka art niyet aranmalı. Tüketicilerimiz aynı zamanda haklarını sonuna kadar aramayı da öğrenmeli, bu konuda direnmeli. Çünkü, bize gelen başvuruların tamamına yakını tüketici lehine sonuçlanıyor. Kimse kaderine razı olmamalı. Aksi taktirde, bu tür dolandırıcılığın önü kesilemez.'' 
     
</TEXT>
</DOC>
