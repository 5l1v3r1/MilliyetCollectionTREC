<DOC>
<DOCNO> 150813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo53.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Cömert'te 8 boksörümüz finalde... 
</HEADLINE>
<TEXT>

     18. Uluslararası Ahmet Cömert Boks Turnuvası'nda, gündüz seansında yarı finalde mücadele eden 13 Türk boksörden 8'i finale yükseldi. 
     Ahmet Cömert Spor Salonu'ndaki turnuvanın 4. gününde, yarı final karşılaşmaları yapıldı. 
     Erkekler 54 kiloda Hakan Doluay, Macar rakibini 16-14, 60 kiloda Selçuk Aydın, Kazak rakibini 13-12, bayanlar 46 kiloda Derya Aktop, Hintli rakibini 18-16, 54 kiloda Duygu Aygün, Hintli rakibini 19-17, 60 kiloda Gülçin Tatar, Bulgar rakibini orta hakem kararıyla, aynı kiloda Meryem Zeybek, Hintli rakibini abandoneyle, 66 kiloda Mehtap Bakış, Hintli rakibini 13-2 sayıyla yenerek finale yükseldi. 50 kiloda 2 Türk boksörün maçında ise Hasibe Özer, Nurdan Aldemir'i22-4 sayıyla yendi ve finalist oldu. 
     Erkekler 60 kiloda Sedat Taşçı, Ukraynalı, 81 kiloda Yıldırım Tarhan, Yunanlı, bayanlar 54 kiloda Aylin Yıldırım da Ukraynalı rakiplerine yenilerek, erkekler 54 kiloda Muhammed Çat ise rahatsızlığı nedeniyle maça çıkamayarak final şansını yitirdi ve bronz madalyada kaldı. 
     Turnuvanın akşam seansında, 10 Türk boksör daha final için ringe çıkacak. 
     
     ESKİ BOKSÖRLERE PLAKET 
     Öte yandan İstanbul Bölgesi'nin emektar şampiyon boksörlerine, bugün onur plaketi verildi. 
     Yaşları 60'ı aşan eski boksörlerden Vural İnan, Vedat Karakum, Orhan Tuş, Taci İşsel, Tayyar Kalça, Garbis Zakaryan, Hüseyin Yıldırım, Namık Seyhan, Adnan Kerse ve Yurdakul Güleren, plaketlerini İstanbul Vali Yardımcısı Saim Eskioğlu, Gençlik ve Spor Genel Müdürü Mehmet Atalay, Boks Federasyonu Başkanı Caner Doğaneli, Gençlik ve Spor İstanbul İl Müdürü Tamer Taşpınar ve karikatürist Oğuz Aral'ın elinden aldı. 
     





</TEXT>
</DOC>
