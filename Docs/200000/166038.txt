<DOC>
<DOCNO> 166038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/soneko03.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri'nden Türk ekonomisi eleştirisi.. 
</HEADLINE>
<TEXT>

     ABD'nin ekonomik işlerden sorumlu Dışişleri Bakan Yardımcısı Alan Larson, Türk ekonomisinin halen zayıflıklara açık olduğunu belirterek, IMF programı çerçevesinde reformların sıkı sıkıya uygulanmasının önemini vurguladı. 
     ABD Dışişleri Bakanlığı, Larson'ın bir düşünce kuruluşunda, Türk ekonomisi üzerine yaptığı konuşma metnini yayınladı. 
     Bu metne göre Larson, Türkiye'nin 2001 yılındaki ekonomik krizden bu yana önemli kazanımlarda bulunduğunu, ancak bu kazanımlara karşın ekonominin zayıflıklara açık olduğunu kaydetti. 
     Larson, kamu borcunun tehlikeli bir şekilde GSMH'nin yüzde 82'sine ulaştığını belirterek, ''Bu zafiyet, bir de bu borcun büyük çoğunluğunun kısa vadeli olması ve dalgalanan faiz oranlarıyla döndürülmesi gerektiği gerçeğinden dolayı artıyor. Çözüm için, bu borcun boyutunun, yüksek oranda faiz dışı bütçe fazlaları sağlayarak düşürülmesi ve rekabet gücünü vurgulayan agresif yapısal reformlar yoluyla, ekonominin büyütülerek borcun yol açtığı yükün azaltılması gerekiyor. Zaman gevşeme değil, reform sürecini hızlandırma zamanı'' görüşünü savundu. 
     
     ABD YARDIMA HAZIR 
     Amacın, sırf kağıt üzerinde IMF'nin verdiği ödevleri yapmak değil, sürdürülebilir uzun dönemli büyüme için gerekli koşulları yaratmak olduğuna işaret eden Larson, ABD'nin de yardıma hazır olduğunu kaydetti ve ''ABD yardıma hazır. Buna, daha yüksek oranda faizlerle borçlanma yerine kullanılacak 1 milyar dolarlık hibe yardımı da dahil. Ekonomik büyümenin ve kamu harcamaları disiplininin sürmesi, toplumun bütün kesimleri için eğitim fırsatları sağlayacak, bütçe kaynaklarının sağlanmasına yardım edecek. Böylece insanlar 21. yüzyılda Türk ekonomisine katkıda bulunabilecek'' ifadelerini kullandı. 
     Larson, finansal zayıflıkları azaltmanın en önemli yollarından birinin, dış yatırımları çekmek olduğunu belirterek, Türkiye'nin, Meksika, Polonya ve Brezilya gibi ülkelerin deneyimlerinden öğrenebileceğini kaydetti. 
     Alan Larson, dış yatırımın bu ülkelere sadece sermaye değil, yönetim, teknoloji, piyasadan piyasaya ulaşım imkanı sağladığını belirtti. 
     
     ''DIŞ YATIRIM BOLİVYA SEVİYESİNDE'' 
     Alan Larson, 2003 sonundan itibaren IMF'nin Türkiye'ye verdiği kredinin 22 milyar doları bulacağını belirtirken, ''Türkiye, ABD'den veya çoklu kuruluşlardan gelen büyük hükümet kredileriyle gelecekte büyümesini finanse etmeyi bekleyemez. Bunun yerine özel sermayeyi çekmeye önem atfetmeli'' dedi. 
     Geçen yıl Türkiye'nin sadece 600 milyon dolarlık dış yatırım çektiğini ve bu yatırım seviyesinin Bolivya ile eşdeğer olduğunu söyleyen Larson, ''Bu oran, Polonya'ya akan dış yatırımın yüzde 10'u, Meksika'nın yüzde 5'i ve Brezilya'nın yüzde 2'si. Türkiye, bundan çok daha iyisini yapabilir'' görüşüne yer verdi. 
     Türk yetkililerinin şu sırada yapması gerekenin, yabancı yatırımcıların ülkede memnuniyetle karşılanacağının ve adil davranışa maruz kalacağının gösterilmesi olduğunu savunan Larson, şu sırada pek çok yabancı yatırımcının, Türk yetkililer, Türk mahkemeleri ve Türk işadamı ortaklarıyla zorlu deneyimlerden geçtiğini belirterek, şeffaflık ve hukuk kurallarının üstünlüğünün önemine işaret etti. 
     Alan Larson, ileriye dönük bir adım olarak ABD ve Türkiye'nin, Dünya Ticaret Örgütü müzakerelerinin başarıyla sonuçlanması için birlikte çalışabileceğini söyledi. 
     ABD'nin aynı zamanda Türkiye'nin komşularının da Dünya Ticaret Örgütü'ne katılmasını istediğini belirten Larson, böylece Ortadoğu'nun serbest ticarete doğru hızla ilerleyeceğine işaret etti. 
     
     TEKSTİL KOTALARI VE NSB'LER 
     Nitelikli Sanayii Bölgeleri NSB olasılığına da değinen Larson, ''Bu konuda hiçbir ilerleme sağlanamadı. Kısmen, NSB'lerin tekstili de kapsamana yönelik gerçekçi olmayan Türk talepleri yüzünden'' iddiasında bulundu. 
     Larson, barış sürecinin daha güçlü bir destekçisi olarak Türkiye'nin NSB'leri ileriye götürüp götüremeyeceğinin görüleceğini kaydetti. 
     Larson, zaten 2005'te tekstil kotalarının kalkacağına işaret ederek, Türkiye'nin çabalarını, o tarihte Doğu Asya ülkeleriyle tekstil rekabetine yoğunlaştırmasının yerinde olacağını söyledi. 
     Alan Larson, son 10 gün içinde Devlet Bakanı Ali Babacan ve Dışişleri Bakanlığı Müsteşarı Uğur Ziyal ile dürüst, yapıcı ve geleceğe bakan, çok yararlı görüşmeler gerçekleştirdiğini belirtti. 
     Larson, ilişkilerde zor bir yıl geçirilmesine karşın, ekonomik ilişkilerin her zaman olduğundan daha güçlü olması için temellerin atıldığı yönünde ihtiyatlı bir iyimserlik içinde olduğunu kaydetti. 
     Türk mühendisler ve inşaat sektörünün, Irak'ın yeniden yapılandırılmasında rol oynayabileceğini belirten Larson, Irak ile Türkiye arasında ticaretin önündeki engellerin kalkmasıyla yeni bir kapının açıldığını ve bu durumdan özellikle Güneydoğu Anadolu'nun faydalanacağını belirtti. 
     
     DIŞ POLİTİKA MESAJLARI 
     Dış politikayı ilgilendiren önemli mesajlar da veren Larson, Türkiye'nin Ermenistan sınırını açmasının önemine işaret etti ve bu durumun, Türkiye'nin doğusunun kalkınmasına katkıda bulunacağını belirtti. 
     Larson ayrıca, Kıbrıs meselesinin, BM Genel Sekreteri Kofi Annan planı temelinde çözümü için Türkiye'nin çabalarını iki katına çıkararak, bölgesel istikrara katkıda bulunabileceğini, böylece Yunanistan ile ilişkilerini geliştireceğini ve AB umudunu güçlendireceğini kaydetti. 
     Türkiye'nin, İsrail'e yıllık 50 milyon metreküp su satma anlaşmasının sonuçlandırılmasının da önemli olduğunu ifade eden Larson, Bakü-Tiflis-Ceyhan boru hattı ve Şah Deniz gaz boru hattına ABD'nin desteğinin tam olduğunu vurguladı. 
     
</TEXT>
</DOC>
