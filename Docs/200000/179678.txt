<DOC>
<DOCNO> 179678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/spor/aspo.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bana önlem alamazlar' 
</HEADLINE>
<TEXT>

   Van Hooijdonk, frikik atışlarını hiçbir kalecinin kurtaramayacağını esprili bir şekilde anlattı, "Belki daha büyük eldiven giyerlerse golleri önleyebilirler" dedi 
      MEHMET DEMİRCAN 

   
   Çarpıcı açıklamalar 
   TRABZON ve Diyarbakır deplasmanlarında Fenerbahçe'yi attığı inanılmaz frikik golleriyle üç puana taşıyan Pierre Van Hooijdonk, ilginç açıklamalar yaptı. Hollandalı yıldız, Türkiye'ye gol kralı olmak için gelmediğini söyledi, "Her transferimde beni fiziğim gereği hava toplarına hakim, ceza sahasında mükemmel işler yapabilen bir golcü olarak gördüler beni. Ancak ben takımım için değişebilirim. Taktik gereği pasör görevini de üstlenirim. Fazla çaba sarfetmesem bile 15 - 20 gol rahatlıkla atarım. 5-6 gol frikikten, 5-6 gol normal pozisyondan, 5-6 gol de penaltılardan" ifadesini kullandı. 
   
   'Tecrübe gerekiyor' 
   TAKIMDA şu anda işlerin mükemmel gittiğini söyleyen Hooijdonk, "Haftalar ilerledikçe Tuncay ve Serhat gibi gençlerin forma girmesi beni sevindiriyor. Belki biraz daha dikkatli olsalar, biraz daha konsantre olsalar daha fazla gol atarız ancak onların tecrübeye ihtiyacı var" dedi. Hollandalı yıldız, attığı frikik gollerini hiçbir kalecinin kurtaramayacağını da iddia etti, "Bana önlem alamazlar. Belki daha büyük eldiven giyerlerse şutlarımı kurtarabilirler" diye konuştu. Hooijdonk, Fenerbahçe taraftarının büyüklüğünü yeni yeni anlamaya başladığını da sözlerine ekledi. 
   
   Sırrı Magnus    ÖNAY YILMAZ 

   Uzmanlar yorumladı 
   VAN Hooijdonk'un frikikteki başarısının sırrı, uzmanlara göre "futbol aerodinamiği"ni çok iyi kullanabilmesinde yatıyor. Hooijdonk'un, bilimsel literatürde "Magnus Olayı" diye anılan "muz" biçimli falsolu şut konusunda çok başarılı olduğunu belirten uzmanlar, "Çalışa çalışa falsonun formülünü öğrenmiş. Artık omurilik bunu refleks olarak yapıyor. Tıpkı bir sürücünün vites ve pedalları düşünmeden kullanması gibi" dediler. 
   
   'Bilimsel çalışıyor' 
   YEDİTEPE Üniversitesi Fizik Bölümü'nden Prof. Dr. R.Ömür Akyüz, "Ayağını topa doğru ne kadar eğeceğini, ne kadar kuvvetle vuracağını iyi biliyor. Çok çalışarak meleke kazanmış" diye konuştu. Spor Akademik Danışmanı Prof. Dr. Necdet Aslan da, Hooijdonk'un açısal momentumdan faydalandığını kaydederek, "Fiziksel olarak bir hareket yönlendirilebilir. O da bundan faydalanıyor. Sanıyorum bilimsel çalışıyor. Ayağını usta bir bilardocu gibi kullanıyor" ifadesini kullandı. 
   
   
</TEXT>
</DOC>
