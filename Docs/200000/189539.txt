<DOC>
<DOCNO> 189539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sonspo12.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Burnu kırılan Hakan Şükür, Olympiakos maçında oynayacak 
</HEADLINE>
<TEXT>

     Galatasaray'da, Çaykur Rizespor maçı sonrası Hakan Şükür, Orhan Ak ve Hasan Şaş'ın sakatlanması, Avrupa Şampiyonlar Ligi'nde Olympiakos karşılaşması öncesi kulüp sağlık kurulunu hareketlendirdi. 
     Kulüp doktorlarından Serhan Kurtulmuş, Bakırköy Acıbadem Hastanesi'nde çekilen MR'lar sonrası Hakan Şükür'ün burnunun sol kısmında kırık ve ödem tespit edildiğini, bu oyuncunun 21 Ekim Salı günü yapılacak Olympiakos maçında sahadaki yerini alabilmesi için büyük çaba gösterildiğini söyledi. 
     Hakan Şükür'ün burun hava yollarında sorun olduğunu anlatan Kurtulmuş, A.A muhabirine yaptığı açıklamada, ''Hem takımı, hem de futbolcuyu zora sokmayacak şekilde bir çözüm arıyoruz. Tabii ki önemli olan öncelikle futbolcunun sağlığı. Olympiakos maçındaki durumuna göre bir ameliyat tarihi belirlenecek. Maske kullanma ihtimali de var'' dedi. 
     Sağ ayak bileğinde zedelenme belirlenen Hasan Şaş'ı, Avrupa Şampiyonlar Ligi'nde kart cezalısı olması nedeniyle hafta sonu yapılacak Samsunspor maçına yetiştirmek için tedavisine başladıklarını anlatan Dr. Kurtulmuş, Orhan Ak'la ilgili de ''Sağ dizinde ödem oluşmuş. Onu da Olympiakos maçına kadar hazır hale getirmek istiyoruz'' diye konuştu. 
     
</TEXT>
</DOC>
