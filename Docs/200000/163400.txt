<DOC>
<DOCNO> 163400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/spor/spo04.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürküten şüphe 
</HEADLINE>
<TEXT>

     Trabzon'da Paar krizi 
     TRABZONSPOR'UN renklerine kattığı Belçikalı Van De Paar'ın dizinde ödem tespit edildi. Önceki gece apar topar Alman Hastanesi'nde kontrolden geçirilen tecrübeli futbolcunun daha önce sol dizinden ameliyat geçirdiği belirlendi. Doktorlar, 3 yıl önce bıçak altına yatan Paar için, "Futbol oynamasına engel bir durum yok. Ancak sakatlığı tekrarlayabilir" raporu verdi. 
     
     Belçika'ya geri gitti 
     BU şok gelişme üzerine yöneticiler, Belçikalı futbolcunun menajeriyle bir araya geldi. Van De Paar'ı ameliyat eden doktorun hazırladığı sağlık dosyasının getirilmesi istendi. İlk uçakla Belçika'ya giden Paar'ın salı gününe kadar istenen evrakları hazırlayıp, geri döneceği belirtildi. Trabzon yönetimi, soru işaretleri çözülmezse anlaşmayı fesh etme kararı aldı. 
     
     Recep'in işi bitti 
     DIŞ transferde arayışlarını sürdüren Trabzonspor, Çaykur Rizespor'un stoperi Recep ile anlaşma sağladı. Genç futbolcunun bugün Bordo - Mavili kulüple sözleşme imzalayacağı açıklandı. Öte yandan yönetim, yüksek bonservis ücretleri nedeniyle transfer girişimlerini şimdilik durdurdu. Trabzonspor'un teklif yaptığı futbolculardan indirim beklediği bildirildi. 
     
     En büyük Trabzon 
     EROL DEMİRKOL 

     BAHÇEŞEHİR Belediyesi'nin düzenlediği yaz festivalleri kapsamında yapılan Şöhretler Turnuvası'nda Trabzonsporlu veteranlar şampiyon oldu. Turnuvanın ilk maçını Galatasaray'ı 11 - 4 yenen Beşiktaş kazandı. Daha sonra Trabzonspor, Fenerbahçe'yi 6 - 4 mağlup etti. Finalde Beşiktaş'ı 8 - 6 yenen Bordo - Mavili takım şampiyonluğa ulaştı. Beşiktaşlı Recep'in 7 gol ile gol kralı olduğu turnuvada birincilik ödülünü Trabzonspor eski başkanı Mehmet Ali Yılmaz verdi. Maçları Orhan Erdemir ve Mustafa Çulcu yönetti. 
     

</TEXT>
</DOC>
