<DOC>
<DOCNO> 174780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/spor/spo15.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Atletizmde rekor    KULÜPLERARASI Atletizm Türkiye Ligi 3. kademe müsabakalarının ilk gününde tek rekor çıktı. Naili Moran Atletizm Pisti'nde yapılan müsabakalarda genç bayanlarda Burcu Şentürk 100 metrede 11.73'-lük derecesi ile gençler Türkiye rekoru kırdı. 3. Kademe müsabakalarının ilk gününü erkeklerde Fenerbahçe, bayanlarda Enka lider kapadı. 
   
   Boksta iki altın    LİTVANYA'NIN Kaunas kentindeki Avrupa Yıldızlar Boks Şampiyonası'nda mücadele veren Milli Takımımız, 2 altın, 2 bronz madalya kazanarak 4. oldu. Rusya'nın birinciliğiyle biten şampiyonada Atacan Yalçınkaya ve Çetin Özdemir birinci, Ahmet Demirci ve Kayahan Aksoy ise üçüncü oldu. 
   
   Pehlivanlar Kocasinan'da    GELENEKSEL Kocasinan Yağlı Güreşleri'nin 10.su bugün yapılıyor. Bahçelievler Belediyesi tarafından düzenlenen organizasyona, bu yıl Kırkpınar'da altın kemer alan Kenan Şimşek, Şaban Yılmaz, Ziya Ünlü, Ahmet Taşçı ve Kadir Ergin'in katılacağı açıklandı. 
   
   Zdravkov yetişmedi    İSTANBULSPOR'DA hafta içindeki idmanda elmacık kemiği kırılan Zdravkov'un Fenerbahçe maçında oynayamayacağı açıklandı. Kulüp Doktoru Mehmet Ünal, Bulgar kalecinin özel bir maske ile oynamasını düşündüklerini, ancak yapılan kontroller sonrası bundan vazgeçtiklerini açıkladı. Zorlu mücadelede İstanbulspor'un kalesini geçen sezon Fenerbahçe'de forma giyen Oğuz koruyacak. 
   
   İstifalar durmadı    GENÇLERBİRLİĞİ'NDE iki yıldır kadroya giremeyen Sedat'ın transferi yönetimde yaprak dökümüne yol açtı. Ali Rıza Onat ve İrfan Kaya'dan sonra dün yönetici Mahmut Koç istifa mektubunu Başkan İlhan Cavcav'a iletti. Mahmut Koç ve İrfan Kaya, Sedat için Elazığ ile anlaşılmasına rağmen Cavcav'ın sözünden döndüğünü savundular. 
   
   Kubat'tan atak    BODRUM'DAKİ Türkiye Windsurf Şampiyonası'nda formula kategorisinde erkeklerde Bora Kozanoğlu, bayanlarda geçen yılın Türkiye ikinci Güzeli Çağla Kubat birinciliği kazandı. 35 sporcunun katıldığı yarışlarda ise genel klasmanda da ilk sırada bulunan Kozanoğlu'nu, Aydın Gözen izliyor. Bayanlarda ise Çağla Kubat üçüncü sırada bulunuyor. Şampiyona bugünkü funboard yarışlarıyla sona erecek. 
   
   Eriksson yolcu    İNGİLTERE Milli Takım Teknik Direktörü Sven Goran Eriksson konusundaki polemikler devam ediyor. 11 Ekim'de kritik bir maça çıkacağımız İngiltere'nin, sözleşmesi 2004 yılında sona erecek olan İsveçli hoca ile yollarını ayırmayı düşündüğü bildirildi. İlk adayın ise Middlesbrough'un hocası Steve McLaren olduğu öğrenildi. 
   
   Martin zirveyi bırakmadı    FİNLANDİYA'DA koşulan Dünya Ralli Şampiyonası'nın 9. ayağının ikinci gününde Ford takımından Markko Martin liderliğini dün de devam ettirdi. İlk günü de birinci bitiren Estonyalı pilot, yaşadığı elektrik problemlerine rağmen 16. etap sonunda en yakınındaki Richard Burns'e 16.8 saniye fark yaptı. 
   
   
</TEXT>
</DOC>
