<DOC>
<DOCNO> 166467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur25.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişedeki gibi durmadı... Sarhoş otomobili ile terör estirdi... 
</HEADLINE>
<TEXT>

     Kayseri'de, alkollü kullandığı otomobille bir evin duvarına çarpan, polis minibüsü ile bir otobüsün lastiklerini kesen, 3 kişiyi bıçakla yaralayan sanık tutuklandı. 
     Ferhat Ertiler 21 , alkol alarak kullandığı 38 DA 059 plakalı otomobilin kontrolünü kaybederek, Karacaoğlu Mahallesi'nde Nazif Kılavuz'a ait evin duvarına çarptı. 
     Ev sahibinin olay yerine çağırdığı polis ekiplerine bıçakla saldıran Ertiler, önce ekip minibüsünün 3 lastiğini, ardından Osman Canıpek'e ait otobüsün 2 lastiğini kesti. 
     Polisin etkisiz hale getirip yakaladığı Ertiler, rapor için götürüldüğü Kayseri Devlet Hastanesi Acil Servisi'nde de ilaçların konulduğu dolabın camlarını kırdı. 
     Emniyette yapılan sorgusunda, Yıldırım Tarhan, Aşir Can ve Abdullah Ekici'yi de daha önce bıçakla yaraladığı belirlenen Ferhat Ertiler, çıkarıldığı mahkemece tutuklandı. 
     
</TEXT>
</DOC>
