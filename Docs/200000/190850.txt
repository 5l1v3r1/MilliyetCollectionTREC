<DOC>
<DOCNO> 190850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur47.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP kurultayında, tartışmalı 6. madde kabul edildi 
</HEADLINE>
<TEXT>

     CHP 30. Olağan Büyük Kurultayı, blok liste uygulaması ile il ve ilçe başkanlıklarına aday olabilmek için gerekli imza sayısını delege tam sayısının yüzde 5'inden yüzde 20'sine çıkaran 6. maddeyi kabul etti. 
     İşari oylamada sağlıklı sonuç alınamadığı gerekçesiyle ad okunarak yapılan oylama sürerken, kabul oyları, üye tam sayısının 1300 yarıdan fazlası olan 651'i aştı. Böylelikle, tüzük değişikliği paketinin 6. maddesi de kabul edilmiş oldu. 
     Söz konusu madde, CHP Tüzüğü'nün, ''Kongrelerle ilgili ortak hükümler'' başlıklı 48. maddesini yeniden düzenliyor. İl ve ilçe kongrelerinde başkanlığa aday olabilmek için, kongre üye tam sayısının en az yirmide birinin yazılı önergesi yeterliyken, bu oran yüzde 20'ye çıkarıldı. Yeni düzenlemeye göre, bir delege, adaylardan sadece biri için imza verebilecek. 
     Kabul edilen maddeye göre ayrıca, il ve ilçe kongrelerinde seçimler ''blok liste''ya da ''çarşaf liste'' yöntemine göre yapılabilecek. Bir blok listede aday olanlar, bir başka listede yer alamayacak. 
     Seçimlerin blok liste ya da çarşaf liste esasına göre yapılması için, kongre üye tam sayısının salt çoğunluğu ile karar verilecek. 
     Blok liste esasına göre seçim yapılması durumunda, listede yazılı isimler çizilebilecek ve yerine yeni isim yazılabilecek. 
     Fazla işaretlenmiş veya seçilecek üye sayısının yüzde 90'ından az işaretlenmiş olan oy pusulaları geçersiz sayılacak. 
     
</TEXT>
</DOC>
