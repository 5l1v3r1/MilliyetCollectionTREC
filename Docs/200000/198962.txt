<DOC>
<DOCNO> 198962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/yazar/pulur.html </URL>
<DATE> 2003/12/01/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
PKK kamplarına baskınlar... 
</HEADLINE>
<TEXT>

   
   GEÇENLERDE, Ertuğrul Özkök, Güneydoğu'da PKK ile savaşan komutanlardan emekli Tümgeneral Osman Pamukoğlu'nun anılarından bir olayı anlattı. x 
   Yıl 1993, Kuzey Irak'taki bir PKK kampına taarruz edilecek, harekat sırasında Barzani'ye ait iki karakol, Türk birliklerine kılavuz ve yardımcı olacak. Bu karakollar Türkiye tarafından yaptırılmış, donatılmış, içindeki peşmergelerin silah, mermi, telsiz ve erzakları Türkiye tarafından verildiği gibi peşmergelerin maaşlarını da Türkiye ödemektedir. 
   
   HAREKAT başlar, yardımcı olacakları düşünülen Barzani'nin karakolları Türk birliklerine ateş açarlar, tabur komutanı durumu komutana, General Pamukoğlu'na bildirir, emir kesindir 
   "İki karakolu da söndürün " 
   Türk birlikleri kampa girerler, ama umduklarını bulamazlar, kamp adeta boşaltılmıştır, bu işte bir bit yeniği vardır ya 
   
   DÖRT ay sonra durum anlaşılır, teslim olan iki kız militan anlatır, harekat Ankara'daki Barzani'nin temsilcisine bildirilmiş, o da PKK kampına haber uçurmuştur. 
   Subaylar isyan halinde "Bu kadar da olmaz ki komutanım " demektedirler. General Pamukoğlu "Olur olur, bu memlekette her şey olur " der 
   "Bir ülke güvenliği aşiretlere, reislere, kabilelere bel bağlayacak hale düşürülürse, daha neler olacak " 
   
   BENZER bir olay, Hakan Evrensel'in 1997'de yayımlanan ve 10 baskı yapan "Güneydoğu'dan Öyküler" kitabında da vardır. Hakan Evrensel de subaydır, Güneydoğu'da savaştıktan sonra, ordudan ayrılmış, Güneydoğu'da görev yapan binlerce insandan, 29'unun çarpıcı anı hikayelerini yazmıştır. 
   
   BİRLİK, bir haftadan beri Kuzey Irak'ta bir operasyona hazırlanmaktadır, harekat çok gizli tutulmaktadır, nereye gidileceği, harekattan bir saat önce açıklanır, istikamet bir PKK kampıdır. 
   
   BİRLİK bir hafta sonra geri döner, ama ne dönüş 
   "Eksiksiz döndüğümüz için Allah'a şükrediyorum. Ama bunca hazırlık, bunca sıkıntı boşa gittiği için lanet okuyorum. Halbuki ne kadar hazırlanmıştım, heyecanlanmıştım. O kadar yürüyoruz, kamplarına kadar giriyoruz, söndürmeden bıraktıkları ateşleri buluyoruz. Ama koskoca kampta, tek bir kişiyi bile göremeden geri dönüyoruz. Bu kadar gizliliğin sonunda nasıl haber alıp kaçtıklarına bölgeyi nasıl bu kadar boşalttıklarına aklım ermiyor." 
   
   BÖLÜK komutanlarından biri dönenlere lahmacun yaptırmıştır, yemekte sohbet başlar, arada bir laf geçer, onların operasyona çıktıkları gece, Turgut Özal'ın televizyonda PKK'yı hedef alan bir konuşma yaptığını, "Onları inlerinde vuracağız " dediğini söylerler, lahmacun lokmaları boğazında düğümlenir, gözleri dolar... 
   
   x Unutulanlar Dışında Yeni Bir Şey Yok Harmoni Yayınları 
   
      
   
</TEXT>
</DOC>
