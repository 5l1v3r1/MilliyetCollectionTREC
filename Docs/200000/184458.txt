<DOC>
<DOCNO> 184458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/siyaset/siy04.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Akdağ'dan çelişkili sözler 
</HEADLINE>
<TEXT>

   ANKARA Milliyet 

   
   Sağlık Bakanı Recep Akdağ'ın makam odasında yaşanan böcek skandalının ardından açıklamalardaki çelişkiler dikkat çekti. Akdağ, iki adet cihaz bulunduğunu ve bunlarla birkaç saatlik dinleme yapılabileceğini söylerken İçişleri Bakanlığı, üç adet cihaz hakkında "dinlemeye elverişsiz" raporu açıkladı. 
   Akdağ'ın makamında dinleme cihazları bulunması, ANKA'nın haberiyle gündeme gelmişti. Haberin yayımlanmasının ardından Akdağ, Başbakan Recep Tayyip Erdoğan ile görüştükten sonra, söz konusu cihazlar için, "İki adet cihaz kontroller sırasında koltuk altında bulunuyor. Cihazları inceleyen emniyet istihbarat uzmanlarından ilk aldığım bilgiye göre, bataryaları birkaç saatlik güce sahip olan amatör işi cihazlar" demişti. 
   İçişleri Bakanlığı ise, dün cihaz sayısını üç adet ve "dinlemeye elverişsiz" olarak bildirdi. Akdağ, dün ise, "Cihazlar ilk bulunduğunda emniyete intikal etmemiş. Arkadaşlar bunu önemsememiş. Biri kulaklık olduğu için önemsememişler. Basın açıklaması ile emniyetin haberi oluşu aşağı yukarı eşzamanlı" dedi. Emniyet İstihbarat Dairesi'nin raporundaki detaylarda ise, Akdağ'ın "koltuk altında bulundu" dediği aygıtlardan birinin makam masasının altında bulunduğu öğrenildi. 
   
   
   
</TEXT>
</DOC>
