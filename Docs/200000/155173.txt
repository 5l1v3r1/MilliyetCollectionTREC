<DOC>
<DOCNO> 155173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur09.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz'e Cemil Çiçek'ten yanıt... 
</HEADLINE>
<TEXT>

     Adalet Bakanı Cemil Çiçek, ABD Savunma Bakan Yardımcısı Paul Wolfowitz'in sözlerini değerlendirirken, ''Tezkerenin TBMM'den geçmemesinde Wolfowitz'in 1. Körfez Savaşı'nda Türkiye'ye verdiğimiz sözleri tutmadık sözleri etkili oldu'' dedi. 
     Çiçek, TBMM Adalet Komisyonu toplantısının ardından gazetecilerin sorularını yanıtlarken, Wolfowitz'in sözlerini değerlendirdi. Türkiye'nin ABD ile ilişkilerinde karşılıklılık ilkesine olabildiğince riayet ettiğini belirten Çiçek, iki ülke ilişkilerinin 2. Dünya Savaşı sonrasında gelişme gösterdiğine dikkati çekti. Çiçek, ''Bu dostluğun gereği, ilişkilere verdiğimiz önem nedeniyledir ki, çok sayıda Türk vatandaşı hayatını kaybetmiştir. Kore'de halen 400'den fazla şehidimiz yatmaktadır'' dedi. 
     Türkiye ile ABD ilişkileri değerlendirilirken 50 yıllık geçmişin gözönünde tutulması gereğine dikkati çeken Çiçek, Türkiye'nin bugüne kadar ABD'nin isteklerine, kendi önceliklerini ve ilkelerini de gözeterek hep olumlu yanıt verdiğini söyledi. 
     Wolfowitz'in daha önceki bir konuşmasında ''1. Körfez Savaşı'nda Türkiye'ye verdiğimiz sözleri tutmadık'' dediğini hatırlatan Çiçek, ''Tezkerenin TBMM'den geçmemesinde bu sözlerin etkili olduğunu düşünüyorum. Türkiye bu kez mütereddit davranmıştır. Bize verilen sözlerin yerine getirilmemesi bunda tesirli olmuştur'' dedi. 
     ABD'nin Türkiye ile ilişkilerini değerlendirirken, ''Biz nerede hata yaptık'' demesi ve bunu sorgulamasının gereğini ifade eden Çiçek, bunu da en iyi değerlendirecek kişilerin başında Wolfowitz'in geldiğini kaydetti. 
     Wolfowitz'in ''Çıkın dendi, İncirlik'te kalamayız'' sözlerinin hatırlatılması üzerine de Çiçek, ''Olabilir. Ama hangi nedenlerle bize verilen sözlerin yerine getirilmediği üzerinde de durmak gerekir'' diye konuştu. 
     
</TEXT>
</DOC>
