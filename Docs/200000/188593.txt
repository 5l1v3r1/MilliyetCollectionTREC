<DOC>
<DOCNO> 188593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sonspo07.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği ''tur''a çıkıyor .. 
</HEADLINE>
<TEXT>

     Gençlerbirliği, UEFA Kupası 1. tur rövanş maçında, yarın Tugay'ın da forma giydiği İngiltere'nin Blackburn Rovers takımıyla karşı karşıya gelecek. 
     Ankara'da yapılan ilk maçı 3-1 kazanan ve tur için avantaj sağlayan başkent ekibi, Blackburn kentindeki Ewood Park Stadı'nda rakibiyle mücadele edecek. Başkent ekibi rakibini elerse, ikinci kez katıldığı UEFA Kupası'nda ilk kez 2. tura çıkacak. Hollondalı Eric J.E. Braamhaar, Patrik Gerritsen ve Rob Meenhuis hakem üçlüsünün yöneteceği karşılaşma, TSİ 22.15'te başlayacak ve Show TV'den naklen yayınlanacak. 
     Kırmızı-siyahlı ekip, 4. kez katıldığı Avrupa kupalarında bugüne kadar yaptığı 8 maçta, 2 galibiyet, 1 beraberlik ve 5 yenilgi aldı. Başkent temsilcisi, Avrupa'da oynadığı 8 maçta rakip ağları 11 kez havalandırırken, kendi kalesinde ise 13 gol gördü. 
     İlk kez 1987-88 sezonunda Avrupa Kupa Galipleri Kupası ile Avrupa macerasına başlayan Gençlerbirliği, bu kupanın ilk turunda eski SSCB'nin Dinamo Minsk takımına deplasmanda 2-0 ve Ankara'daki maçta da 2-1'lik sonuçlarla yenilerek elendi. 
     UEFA Intertoto Kupası'nda mücadele ettiği 1995-96 sezonunda ise grubundaki ilk maçında İsrail'in Hapoel Tel-Aviv takımını Ankara'da 4-0 yenen Gençlerbirliği, grupta daha sonra deplasmanda yaptığı maçlarda Fransa'nın Racing Club Strasbourg ve Avusturya'nın Tirol Innsbruck takımlarına aynı sonuçla 3-1 yenilerek, bu kupaya veda etti. 
     Gençlerbirliği, ilk kez 2001-2002 sezonunda katıldığı UEFA Kupası'nda da, İsveç'in Halmstad BK takımıyla ilk tur ilk maçında Ankara'da rakibiyle 1-1 berabere kaldı. Kırmızı-siyahlılar, deplasmandaki mücadelede ise İsveç ekibine 1-0 yenilerek, kupaya veda etti. 

     
</TEXT>
</DOC>
