<DOC>
<DOCNO> 157471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/soneko07.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hububat alım kampanyasına hazırlık... 
</HEADLINE>
<TEXT>

     Hububatta hasat dönemi yaklaşırken, Toprak Mahsulleri Ofisi'ne TMO hububat alım yetkisi verilmesine ilişkin kararname, Tarım ve Köyişleri Bakanlığı tarafından Başbakanlık'a sevk edildi. 
     Alınan bilgiye göre, hububatta destekleme alımlarına geçen yıl son verilmesi nedeniyle, geçen hafta Çarşamba günü sevkedilen kararnamede, hububat alım fiyatı bulunmuyor. Geçen yıl olduğu gibi, bu yıl da hububat alım-satım fiyatlarını TMO, kendisi belirleyecek. 
     Piyasaya özel sektörün girmesini sağlamak amacıyla, TMO'nun Aralık'taki buğday satış fiyatlarının, Haziran'daki alım fiyatlarından en az yüzde 30 fazla olması öngörülüyor. Geçen yıl bu oran yüzde 40 düzeyindeydi. Enflasyondaki düşüşe paralel olarak, alım ve satış fiyatları arasındaki bu farkın indirildiği belirtildi. TMO, bu asgari fiyat artışını dikkate alarak hububat satış fiyatlarını da aylar itibariyle saptayacak. 
     Özel sektörün, TMO'nun Aralık ayındaki satış fiyatının, Haziran'daki alış fiyatının en az yüzde 30 fazla olacağını öngörerek, piyasadan doğrudan alıma yönelmesi sağlanacak. Bu artış, piyasadaki gelişmelere bağlı olarak daha da fazla olabilecek. Buna göre, buğdaydaki fiyat artışı, bu yılın hedef enflasyonu olan yüzde 20'den fazla olacak. 
     Hububat alım fiyatları ise tarla maliyetleri, iç ve dış piyasa fiyatları, stoklar, rekolte, ithalat maliyetleri ve piyasanın durumuna göre belirlenecek. Açıklanacak başlangıç fiyatları, piyasadaki gelişmelere göre artırılacak. 
     Alımlar, üretici belgesi sahibi çiftçilerden yapılacak. 
     
     FİNANSMAN SORUNU YOK 
     Kararname taslağına göre, geçen yıl olduğu gibi, TMO, aldığı ürünün bedelinin yarısını peşin, yarısını da 1 ay içinde ödeyecek. Geçen yıl ortalama ödeme süresi 20 gün olmuştu. 
     TMO, piyasadaki aşırı fiyat dalgalanmalarına izin vermemek için, Polatlı, Edirne, Konya, Karaman gibi altyapısı oluşmuş, analiz laboratuvarları bulunan ve sınıflandırılmış şekilde ürün satılabilen hububat borsalarından da alım-satım yapabilecek. 
     Geçen yıl, serbest piyasada fiyatların TMO'nun alım fiyatlarının üzerinde oluşması nedeniyle, Ofis, borsalara fazla girmek durumunda kalmamıştı. Ofis, geçen yıl borsalardan sadece 4 bin 633 ton alım yapmıştı. 
     Verilen bilgiye göre, TMO'nun alımların finansmanı için kaynak sorunu bulunmuyor. Bu yıl yatırım finansman programında, 2 milyon ton civarında bir alım öngörüldü. Alım miktarına bağlı olarak, TMO, finansmanın tamamını kendi karşılayabilecek. Alım miktarının 2 milyon tonun üzerine çıkması halinde, Hazine'den görev zararı alacaklarının tahsili yoluyla sağlanacak kaynak kullanılacak. Gerekirse, TMO doğrudan dış kredi bulma yoluna gidebilecek. Ancak, dış kredi gerekip gerekmediği, alımların seyrine bağlı olarak Temmuz-Ağustos aylarında belli olacak. 
     Gecen yılki alım-satım politikasının izlenmesi nedeniyle, bu yıl da alım miktarının 2 milyon tonun altında kalabileceği kaydediliyor. 
     Dolar kuru ve faizlerdeki düşme nedeniyle, dış finansmanın maliyetinin daha düşük olduğu belirtiliyor. 
     Bu yılki alım kampanyasının toplam bütçesinin 350-400 milyon dolar düzeyinde olacağı tahmin ediliyor. Geçen yıl 19.5 milyon ton olan buğday rekoltesinin, bu yıl iyi hava şartlarının da etkisiyle 20-21 milyon ton düzeyine çıkması bekleniyor. 
     Uluslararası Para Fonu IMF ve Dünya Bankası'na verilen taahhütler gereği tarımda destekleme alımlarına son verilerek, sübvansiyonlar kaldırılmış, yerine doğrudan gelir desteği uygulamaya konmuştu. 
     Destekleme alımlarının kaldırılması nedeniyle, TMO'nun iç piyasaya satışlarından doğacak zararını, artık Hazine karşılamıyor. Son iki yıldır izlenen satış politikası nedeniyle, TMO'nun geçen yılki iç piyasa satışları nedeniyle herhangi bir zararının söz konusu olmadığı belirtiliyor. İhracat durumunda ise uluslararası piyasada oluşan fiyatlar nedeniyle, sübvansiyon gerekiyor. 
     
</TEXT>
</DOC>
