<DOC>
<DOCNO> 172500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/yazar/toruner.html </URL>
<DATE> 2003/07/30/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Sizden daha güçlüler oldukça 
</HEADLINE>
<TEXT>

   
   "Sizden daha güçlüler olmadıkça, sizin gücünüzün önemi yoktur. Karşılaştıracak birisi olmadıkça, sahip olduğunuz servetin de bir önemi olmadığı gibi." Bu sözleri "Power - Money - Fame Güç - Para - Şöhret " isimli kitabın yazarı Gretchen C. Rubin söylüyor. Aslında söyledikleri, kapitalizmin bir özeti. 
   Rubin, kitabında insanların güç kazanmak ve güçlü görünmek için hangi yollara başvurduklarını açıklıyor. Rubin'in değindiği metotlardan bazıları şöyle 
   Güçlü kişilerle "ortak yan" yaratın. Bunun için güçlü kişilerin bulunduğu kulüplere, politik partilere üye olun. Güçlü kişilerin ilgisini çekecek hobiler geliştirin. Güçlü kişileri bir araya getirecek organizasyonlar yapın. Böylelikle güçlü kişilerle tanışmak ve tanışmakla kalmayıp, ilişkiyi sürdürmek olanağını yakalarsınız. Güçlü kişilerin himayesi altına girmeyi başarın. Rubin'e göre, bunun için önce güçlü kişilere ulaşmak sonra da, onların işlerini kolaylaştıracak bazı servisler vermek gerekiyor. Bir defa kendinizi sevdirip, güven kazandınız mı, gerisi kolay. Güçlü kişilerin yaptıklarını taklit edin. Örneğin, Bill Gates Lexus kullanmaya başladığında, yanında çalışan tüm üst düzey yetkilileri de Lexus kullanmaya başlamıştı. Bizde, Koç camiasındaki birçok kişinin yakasına gül taktığı gibi. Güçlü kişilerle aynı muhitte oturup, aynı giysileri giymek, aynı lokantalara gitmek, aynı kitapları okumak gibi alışkanlıklar da hem tanışmayı kolaylaştırıyor hem de ilişkinin sürmesini sağlıyor. Kime ne verirseniz, daha fazlasını alırsınız. Bu prensip, güçlü kişiler kadar sizin için de doğrudur. Güç kazanmanın ve kazanılan gücü sürdürmenin başta gelen prensiplerinden birisi de budur. Güçlü kişilerin en çok ilgisini çeken bilmedikleri bilgi ve ilişkilerdir. Bu nedenle, güce ve güçlüye ulaşabilmeniz için öncelikle bilgiye ulaşabilmeniz ve onu kontrol edebilmeniz gerekir. İlişkileri ise, mümkünse yönlendirebilecek güçte olduğunuzu göstermelisiniz. Kısacası, detay sayılan bazı konularda olsa bile güçlü olduğunuzu göstermeden, güçlülerle ilişki kuramazsınız. Karizma, gücü ve güçlüleri en çok cezbeden özelliktir. Ama, genellikle bu güce doğuştan sahip olunur. Karizmatik kişi, kendini sürekli kontrol eder güçlü ve güçsüz olduğu durumları bilir etrafına enerji ve iyi duygular saçar. Karizmatik kişi, başkalarının kendisini nasıl gördüklerini ve görmek istediklerini bilmekte, gerektiğinde kendisini rahatlıkla başkalarının yerine koyabilmektedir. Hiçbir zaman ilişki kuracağınız güçlü bir kişiden daha güçlüymüş görüntüsü vermeyin. Bu her şeyi berbat edebilir. Hatta, güç kazandıktan sonra bile, "çok güçlü" imajı vermek okların size çevrilmesine neden olabilecektir. 
   
   Bu prensipler yalnız günlük hayatımız için değil, şirketler arası ve hatta devletler arası ilişkiler için de geçerli. "Güçlü kişi" yaratmakta olduğu gibi, "güçlü şirket" ve "güçlü devlet" yaratmak da benzer yollardan geçiyor. 
   
      
   
</TEXT>
</DOC>
