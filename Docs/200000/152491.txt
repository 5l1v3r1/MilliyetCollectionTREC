<DOC>
<DOCNO> 152491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/siyaset/siy10.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
18'inci yılda 18 ödül 
</HEADLINE>
<TEXT>

Gazetecilik, Edebiyat, Türkiye'nin Sorunları, Sosyal Bilimler ve Ekonomi dallarında verilen 2002 Milliyet Ödülleri'ni kazananlar belli oldu. Ödüller, 3 Mayıs'ta sahiplerini bulacak 
     İSTANBUL Milliyet 

     Beş dalda verilen 2002 Milliyet Ödülleri'nin sonuçları belli oldu. "Gazetecilik" dalında, Abdi İpekçi Dostluk ve Barış Ödülü'nü Gezi dergisinde yayımlanan "Hüznün Rengi Kayaköy" röportajıyla Ayça Demet Atay ve aynı röportajın fotoğraflarını çeken Faruk Akbaş kazandı. "Edebiyat" dalında, Haldun Taner Öykü Ödülü'nü "O Zaman Kim Söyleyecek Şarkıları" kitabına adını veren öyküsüyle Yiğit Okur aldı. Onur Caymaz da "Nokta" adlı öyküsüyle ikinci oldu. 
     "Türkiye'nin Sorunları" dalı Örsan Öymen Ödülü'nde seçici kurul birincilik ödülü vermedi. İkincilik ödülü Yard. Doç. Dr. Adem Erdem Erbaş ile Yard. Doç. Dr. Hüseyin Günerhan ve Peyzaj Mimarı Sibel Ağı'nın ortak çalışması olan "Türkiye'nin Enerji Sorunu" başlıklı yapıtları arasında bölüştürüldü. Üçüncülük ödülü ise Turhan Bulad, Can Gülten ve Timuçin Tunç'un ortak çalışmasına verildi. 
     
     Sosyal bilimlerdeki başarı 
     "Sosyal Bilimler" dalında birincilik ödülü, Yard. Doç. Dr. Birol Akgün'ün "11 Eylül Değişen Dünya Dengeleri ve Türkiye - Fırsatlar, Riskler ve Tehditler" başlıklı yapıtına verildi. İkincilik ödülüne Yılmaz Çolak'ın "11 Eylül'ün Mirası - Medeniyet ve Türk Modeli" adlı çalışması değer bulundu. Üçüncülük ödülü Mehmet Serhat Tütüncüoğlu ile Naci Tikici arasında bölüştürüldü. "Ekonomi" dalında birincilik ödülüne Yard. Doç. Dr. Murat Ali Dulupçu, ikinciliğe Yard. Doç. Dr. Nurhan Papatya ile Yard. Doç. Dr. Gürcan Papatya, üçüncülüğe Selçuk Arı değer görüldü. 
     
     Övgüye değer görülenler 
     "Gazetecilik" dalında Nuray Kaya ile Nurdan Akıner'in çalışmaları övgüye değer bulundu. Ayrıca Kezban Arslan, Merve Gül Kışla, Sevim Büyüktaş'ın ortak çalışması ile Emre Ergül ve Soner Sağlam'ın çalışması övgüye değer görüldü. Serhat İzmirlioğlu'nun çalışması da övgüye değer bulundu. 18 kişi Milliyet Ödülleri'ni almaya hak kazandı. Ödüller, Milliyet Gazetesi'nin kuruluş yıldönümü olan 3 Mayıs'ta saat 13.00'te Doğan Medya Center'da DMC yapılacak törenle sahiplerine verilecek. 
     
GAZETECİLİK ÖDÜLÜ      Ekonomik kriz ödül getirdi 
     Gazetecilik dalında "Hüznün Rengi Kayaköy" başlıklı yazısıyla birinciliği elde eden Ayça Demet Atay, önceden Levissi adıyla bilinen önemli yerleşim alanlarından Kayaköy'de, mübadelenin tek canlı tanığı 92 yaşındaki Mehmet Gökey'le görüştü. Hayalet köydeki, hüzünlü terk edişi anlattı. Atay, bir bakıma ödülünü ekonomik krize borçlu. Bugüne kadar çeşitli dergi ve gazetelerde çalışan Atay, ekonomik krizle birlikte işini kaybetti. İşsiz kaldığı dönemde yaptığı bu çalışmayla ödüle hak kazandı. Bu ödülle yeniden motivasyon kazandığını söyleyen Atay, "Çok mutluyum. Haberi içimden gelerek, severek yaptım" dedi. 
     
SOSYAL BİLİMLER ÖDÜLÜ      11 Eylül'le gelen başarı 
     Selçuk Üniversitesi İktisadi ve İdari Bilimler Fakültesi Uluslararası İlişkiler Bölümü öğretim görevlisi Yard. Doç. Dr. Birol Akgün, "Sosyal Bilimler" dalında, "11 Eylül Değişen Dünya Dengeleri ve Türkiye - Fırsatlar, Riskler ve Tehditler" konulu makalesiyle birinci oldu. Akgün, "11 Eylül'ün ardından dünya gördü ki Türkiye sadece jeopolitik konumuyla değil bundan böyle jeokültürel konumuyla da dünyada büyük söz sahibi olacak ülkeler arasındadır. Türkiye'nin İslam ve laiklikle özdeşleştirdiği özel yapısı, bir anlamda dünya üzerinde yeni bir üstünlük sağlamasına neden olacaktır" dedi. 
     
TÜRKİYE SORUNLARI ÖDÜLÜ      Türkiye enerji bağımlısı 
     Ege Üniversitesi Mühendislik Fakültesi Makine Mühendisliği Bölümü öğretim üyesi Yard. Doç. Dr. Hüseyin Günerhan ile Fen Bilimleri Enstitüsü Çevre Bilimleri Anabilim Dalı yüksek lisans öğrencisi Peyzaj Mimarı Sibel Ağı'nın ortaklaşa hazırladığı "Türkiye'nin enerji sorunu" konulu çalışma, Örsan Öymen Ödülü'nde ikinci oldu. Nişanlı da olan Günerhan ve Ağı'nın raporunda, Türkiye'nin mevcut durumda enerji tüketiminin yüzde 65'i oranında dışarıya bağımlı olduğu konusuna dikkat çekiliyor. 
     
     Milliyet'ten ikinci ödül 
     "Türkiye'nin Sorunları" dalı Örsan Öymen Ödülü'nde ikinciliği paylaşan Yard. Doç. Dr. Adem Erdem Erbaş, Mimar Sinan Üniversitesi Mimarlık Fakültesi şehircilik bölümü öğretim üyesi ve dekan yardımcısı. Erbaş, ödülü 2000 yılında tamamladığı "Enerji kaynak çeşitliliğine dayalı konut alan planlaması" tezinin özetiyle aldı. 1994'te de Sosyal Bilimler dalında Milliyet Ödülü aldığını söyleyen Erbaş, "İkinci ödülün motivasyonu birinciden geliyor. İlk ödülü almasaydım ikinciye bu kadar hazırlanamazdım" dedi. 
     
EKONOMİ ÖDÜLÜ      Bilgiyi paylaşınca ödülü aldı 
     "Ekonomi" dalında birinci olan Süleyman Demirel Üniversitesi İktisadi ve İdari Bilimler Fakültesi öğretim üyesi Yard. Doç. Dr. Murat Ali Dulupçu, paylaşıldıkça değeri azalmayan tek üretim faktörünün bilgi olduğunu belirterek, "Makinenizi veya işçinizi başkaları ile paylaşırsanız veriminiz ve k rınız düşer. Ancak bilgi paylaşıldıkça büyür. Ödüle layık görülen çalışmamda bu konuyu ele aldım. Yerel düzeyde bilgi paylaşırsanız bu beraberinde bir ağ oluşturur ve toplumsal sinerji yaratır" dedi. 
     
EDEBİYAT ÖDÜLÜ      Hukukçu öykü yazarı 
     Avukat Yiğit Okur, Edebiyat dalındaki Haldun Taner Öykü Ödülü'nü "O Zaman Kim Söyleyecek Şarkıları" eseriyle aldı. Okur, İsviçre'de gittiği otelin barında kaleme aldığı yarı gerçek, yarı düşsel öyküsünden ödül beklemediğini, büyük bir "sürpriz" yaşadığını söyledi. Ödülün Haldun Taner adını taşımasının çok önemli olduğunu belirten Okur, "Galatasaray Lisesi'nde okuduğum yıllarda Haldun Taner'in çömeziydim. Beni birçok edebiyatçı ile tanıştırmıştı" dedi. Bugüne kadar dört roman, bir öykü kitabı çıkan Okur, eserlerini havaalanında uçak beklerken, yemek banketlerinde, yurtdışındaysa otel odaları ya da barlarında yazdığını söyledi. 
     


SİYASET 















</TEXT>
</DOC>
