<DOC>
<DOCNO> 179017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur25.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan ile Sabancı, havaalanında karşılaştı... 
</HEADLINE>
<TEXT>

     Başbakan Recep Tayyip Erdoğan, böbrek ameliyatı geçirdiği ABD'den dönen Sabancı Holding Yönetim Kurulu Başkanı Sakıp Sabancı ile Atatürk Havalimanı'nda bir süre görüşerek, ''geçmiş olsun'' dileğinde bulundu. 
     Başbakan Erdoğan, Amerika'da lisansüstü eğitimine devam edecek oğlu Bilal ile gelini Reyyan Erdoğan'ı ABD'ye uğurlamak üzere Atatürk Havalimanı VIP Salonu'na geldi. 
     Erdoğan burada, ABD'de geçirdiği böbrek ameliyatının ardından İstanbul'a gelen işadamı Sakıp Sabancı ile karşılaştı. 
     Basın mensuplarının görüntü almak için izdiham yaratması üzerine ezilme tehlikesi geçiren işadamı Sabancı, Başbakanlık Ağırlama Odası'na geçti. Başbakan Erdoğan da izdiham nedeniyle Ağırlama Odası'na basın toplantısının yapıldığı salondan geçmek zorunda kaldı. 
     Başbakan Erdoğan'ın, Sakıp Sabancı'dan sağlık durumu hakkında bilgi aldığı ve ''geçmiş olsun'' dileklerini ilettiği bildirildi. 
     Başbakan Recep Tayyip Erdoğan, Üsküdar Emniyet Mahallesi'ndeki evinden ayrılırken, basın mensuplarının ''Milli atlet Süreyya Ayhan'ı izlemek için pazar günü Paris'e gidecek misiniz '' şeklindeki sorusuna, ''Düşünüyorum'' yanıtını verdi. 
     
</TEXT>
</DOC>
