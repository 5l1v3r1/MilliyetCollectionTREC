<DOC>
<DOCNO> 156132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sondun14.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Çelebi "Saddam ve oğulları Irak'ta.." 
</HEADLINE>
<TEXT>

     Amerikan yanlısı Irak Ulusal Kongresi IUK lideri Ahmet Çelebi, Saddam Hüseyin'le iki oğlunun hayatta oldukları ve Irak'ta bulundukları yönünde güvenilir bilgiye sahip olduğunu söyledi. 
     Çelebi, Arapça yayınlanan Eşşark el Asvat gazetesine Bağdat'ta yaptığı açıklamada, ''Kaynaklarımız, Saddam'ın Irak'tan ayrılmadığını teyit ediyor. Saddam oğullarıyla burada ancak her zaman birlikte dolaşmıyorlar'' dedi. 
     Çelebi, ''Bu bilgiyi nasıl elde ettiğimi size söyleyemem ama Saddam özel bir eskortla dolaşıyor ve eski yardımcıları bile kendisinin nerede olduğunu ve ne yaptığını bilmiyorlar'' diye konuştu. 
     Ahmet Çelebi, ABD ile partisine bağlı Hür Irak Kuvvetleri'nin, ele geçirilemeyen Iraklı yetkilileri aramaya devam ettiklerini, kısa süre içinde hepsinin bulunacağından emin olduğunu söyledi. Çelebi, ''Bu uzun zaman almayacak. Sizi temin ederim. Ama ne kadar süreceğini söyleyemem'' dedi. 
     Bağdat'ın geçen ay düşmesinden beri Saddam'ın akıbeti hakkında çeşitli spekülasyonlar yapılıyor. 
     
</TEXT>
</DOC>
