<DOC>
<DOCNO> 168368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/dunya/adun.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşekkürler Türkiye 
</HEADLINE>
<TEXT>

The New York Times'ta ortak imzalı makaleleri yayınlanan Iraklı Kürt liderler Barzani ve Talabani, Kuzey Irak'ta oluşturdukları yapıya katkılarından ötürü Türkiye'ye teşekkür etti 
     SEMA EMİROĞLU New York 

     Irak Kürdistan Demokratik Partisi KDP lideri Mesud Barzani ve Kürdistan Yurtseverler Birliği KYB Genel Sekreteri Celal Talabani, ABD'nin önde gelen gazetelerinden The New York Times'a yazdıkları ortak makalede, Kuzey Irak'ta devlet benzeri bir yapı oluşturmalarına katkılarından dolayı ABD ve İngiltere'den başka Türkiye'ye de teşekkür borçlu olduklarını ifade ettiler. 
     "Şimdi Irak'ta Neye İhtiyaç Var" başlıklı yazıyı birlikte kaleme alan Kürt liderler, yeni Irak için federal bir sistem kurulmasını ve ABD'nin bunu desteklemesini istediler. Erbil çıkışlı makalenin önemli noktaları şöyle 
     BAĞIMSIZLIK GÜNÜ Bir gün biz Iraklılar da Amerikalıların kısa bir süre önce kutladığı gibi bağımsızlık gününü kutlamayı umuyoruz. Ama yakın gelecek için hedefimiz demokratik bir yönetim kurmak. Biz Kürtler, bu hedefi şimdi daha gayretli biçimde zorlayacağız. Güvenliği tesis etmek, ekonomiyi canlandırmak ve demokratik kültür oluşturmak için ABD'nin yanında çalışacağız. 
     FEDERAL IRAK Yeni Irak eskisinden farklı, hem halkın iradesini yansıtan, hem de etnik çeşitliliğini koruyan demokratik bir devlet olmalı. Bu yüzden ABD destekli federal bir yönetim sistemini savunuyoruz. 
     TÜRKİYE KOLAYLAŞTIRDI Irak federalizmi ve demokrasisinin temel taşları Irak Kürdistanı'nda zaten atılmış durumda. Amerikan ve İngiliz hava koruması sayesinde ve Türkiye'nin de tesislerini açarak yaptığı katkılarla Kürtler, 12 yıldır bazen sendeleyen, ama nihai olarak ümit vaat eden bir öz yönetim, açıklık ve çoğulculuk deneyimine sahip oldular. Şimdi ABD'nin devamlı yardımı ve Irak geçici yönetimi ile çalışmamız sonucunda, artık demokraside Kürt deneyimi olarak bilinen şey, tüm Irak için model oluşturabilir. 
     PARAMIZI VERİN Irak Kürdistan'ındaki ekonomiyi geliştirmenin yolu, Kürtlerin, BM'nin petrole karşı gıda programıyla kendilerine ayrılan 4 milyar doları almalarını sağlamaktır. 
     
     

</TEXT>
</DOC>
