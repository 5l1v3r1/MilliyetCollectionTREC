<DOC>
<DOCNO> 162494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo04.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Doping Kontrol Merkezi onay aldı, ilk müşteri İran... 
</HEADLINE>
<TEXT>

     Uluslararası akreditasyonu 6 ay önce almaya hak kazanan Doping Kontrol Merkezi'nin çalışma belgesi, Uluslararası Olimpiyat Komitesi IOC ve Dünya Anti-Doping Ajansı WADA tarafından sonunda onaylandı. 
     IOC Tıp Komisyonu Direktörü Dr. Patrick Schamasch, merkeze gönderdiği yazıda, tüm işlemlerin tamamlandığını, IOC ve WADA'nın merkeze gerekli belgeyi verdiğini iletti. 
     Schamasch, onay belgesinin, Türkiye'nin yanı sıra faaliyet gösteren 28 akredite merkeze ve uluslararası federasyonlara gönderildiğini de vurguladı. 
     
     İLK MÜŞTERİ İRAN 
     Uluslaraarası akreditasyonu aldığı ilk günden itibaren yurtdışında pazar arayışlarına giren Doping Kontrol Merkezi, çalışmalarının karşılığını almaya başladı. 
     Merkeze yurtdışından ilk numuneler İran'dan geldi. İran hükümeti, Tahran'da yapılan atletizm yarışmalarında aldıkları numuneleri Türkiye'ye gönderdi. 
     
     FUTBOL FEDERASYONU İLE SÖZLEŞME 
     Gençlik ve Spor Genel Müdürlüğü GSGM , Futbol Federasyonu ile liglerdeki doping kontrollerinin Türkiye'de yapılması için anlaşmaya vardı. 
     GSGM Mehmet Atalay ile Futbol Federasyonu Başkanı Haluk Ulusoy, numunelerin Almanya'nın Köln kentinde bulunan merkez yerine Ankara'da analiz edilmesi için sözleşme imzalanmasına karar verdiler. Her sezon yenilecek sözleşme kapsamında, Türkiye liglerindeki kontroller, Ağustos ayından itibaren Türk Doping Kontrol Merkezi tarafından yapılacak. 
     
</TEXT>
</DOC>
