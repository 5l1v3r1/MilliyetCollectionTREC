<DOC>
<DOCNO> 166954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/ekonomi/eko01.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
2004'te kimler kükreyecek 
</HEADLINE>
<TEXT>

Türkiye temsilciliğini Milliyet gazetesinin yaptığı Cannes Lions Uluslararası Reklam Festivali'nde Türkiye'yi temsil edecek çalışmaların belirlenmesi için hazırlıklar başladı 
     EKONOMİ SERVİSİ 

     Türkiye temsilciliğini Milliyet gazetesinin yaptığı Cannes Lions Uluslararası Reklam Festivali'nde 2004'te Türkiye'yi temsil edecek çalışmaların belirlenmesi için ajanslar yakında seçim yapmaya başlayacak. 2003 Haziran'ında düzenlenen yarışmada Türkiye'den ilk defa iki eser ödül aldı Açıkhava banka kategorisinde İş Bankası ilanıyla Rafineri ajansı Gümüş Aslan kazandı. Basın İlanları yarışmasında da Volkswagen ilanıyla Medina Turgul DDB ajansı Bronz Aslan'a layık görüldü. 
     Milliyet ve Simge Reklam Grup Başkanı Viki Habif, Milliyet'in festivalin Türkiye temsilciliğini alma amacını "Türk reklam sektörünü uluslararası platformda daha tanınır hale getirmek ve basın ilanlarına gösterilen özeni artırmak" olarak açıklıyor. Bu amaçla Türkiye'de ilk örnek olan Milliyet Basın İlanları Yarışması düzenlendi. Cannes'da Bronz Aslan alan Volkswagen ilanı da bu yarışmayı kazanmış ve festivale Milliyet tarafından gönderilmişti. 
     Milliyet bu temsilcilik çerçevesinde Eylül 2002'de kendi binasında açtığı üç günlük sergide, festivalde o yıl ödül alan çalışmaların Türk reklamcılarla buluşmasını sağladı. Ayrıca Cannes Lions Genç Yaratıcılar Yarışması Türkiye'nin ana sponsorluğunu sürdürdü ve kazanan ekipleri Cannes'da misafir etti. 
     Gazete bu sene festivalin 50'nci yıl kutlamaları çerçevesinde başlatılan Cannes Lions Akademisi'ne bir genç yaratıcıyı götürdü. Aydın Doğan Vakfı Genç İletişimciler Yarışması'nda "Türkiye Formula 1'e Hazır" adlı çalışması ile ödül alan Hakan Fıçıcı, dünyanın en önemli reklam ajanslarından gelen profesyonellerin ders verdiği bu akademide öğrenim hakkı kazandı. 
     Habif, Cannes Lions 2003'te finale kalan ve ödül alan çalışmaların gelecekle ilgili beklentileri yükselttiği inancında. Bu yılki yarışmanın Türk reklamcılığı açısından bir dönüm noktası olduğunu belirten Habif, "Biz üzerimize düşeni her sene yapacağız. Genç yaratıcıları desteklemeye ve Milliyet Basın İlanları Yarışması kazananlarını Cannes'a götürme gibi uygulamalara devam edeceğiz" dedi. 
     

</TEXT>
</DOC>
