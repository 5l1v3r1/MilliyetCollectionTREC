<DOC>
<DOCNO> 175316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sontur06.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya havaalanına her 4,5 dakikada bir uçak inip kalkıyor 
</HEADLINE>
<TEXT>

     Turizmde ''Yüksek sezon''a girilmesiyle, Antalya Uluslararası Havalimanı da adeta, kalabalık bir kentin meydanındaki belediye otobüsü durağı gibi çalışmaya başladı. 
     A.A muhabirinin Antalya Uluslararası Havalimanı İşletmeciliği A.Ş. İstatistik Bürosu'ndan elde ettiği verilere göre, Antalya Havalimanı'na, 1-10 Ağustos tarihlerinde, bin 646 uçakla 316 bin 993 yolcu geldi. Aynı tarihler arasında, Antalya'dan Avrupa ve Birleşik Devletler Topluluğu ülkeleri başta olmak üzere çeşitli ülkelere gitmek üzere, bin 651 uçak kalktı. Bu uçaklarla birlikte 287 bin 389 turist de tatillerini tamamlayarak, ülkelerine döndüler. Böylece, 1-10 Ağustos tarihlerinde, Antalya Havalimanı'nda 3 bin 297 uçak iniş veya kalkış yapmış oldu. 
     
     ORTALAMA HER 4,5 DAKİKADA BİR UÇAK... 
     Antalya'da Ağustos ayıyla yoğunlaşan hava trafiği gece teras veya balkonlarda oturan Antalyalılar tarafından da ilgiyle izleniyor. Antalya semalarında son 10 günde, iç hat seferleri yapan uçaklar hariç, seyreden uçakların sayısı 3 bin 297'ye ulaşırken, özellikle turist gelişinin yoğun olduğu cumartesi ve pazar günleri ilginç görüntüler oluşuyor. 
     Son 10 günde gelen ve giden uçak sayısı, gün sayısına bölündüğünde, günde ortalama 330 uçak iniş ve kalkış yapıyor. Buna göre, Antalya Havalimanı'nda, her 4,5 dakikada, bir uçak iniyor veya kalkıyor. 
     Avrupa'daki havaalanlarının birçoğunda, gürültü kirliliği yaratması dolayısıyla, akşam saatlerinden sonra hava trafiğinin yasaklanması, uçakların en çok 17.00-21.00 saatlerinde pistten tekerlek kesmesini gerektiriyor. Yaklaşık 3-4 saatlik uçuş süresinden sonra 18.00 ile gece 01.00 saatleri ise Antalya'da inişe geçen uçak sayısında adeta patlamaya yol açıyor. 
     Cumartesi ve Pazar geceleri, Antalya semalarında birbiri ardına uçakların geçmesi ve zaman zaman inişe geçebilmek için öndeki uçağın, pistten aprona geçişini beklemek üzere, Akdeniz üzerinde geniş bir kavis çizmesi de, dolaylı ya da doğrudan, geçimini turizmden sağlayan Antalyalıları mutlu ediyor. Böyle günlerde Antalya Havalimanı pistine hemen hemen her bir-iki dakikada bir uçak teker koyuyor. 
     
     UÇAK SAYISI YÜZDE 12, YOLCU SAYISI YÜZDE 25 ARTTI 
     Antalya Havalimanı'na 1-10 Ağustos tarihlerinde gelen uçak sayısı, geçen yılın aynı dönemine göre, yüzde 12 artışla bin 481'den bin 646'e yükseldi. Gelen yolcu sayısı ise yüzde 25 artışla 2 bin 984'ten 316 bin 993'e çıktı. Gelen uçaklardaki, uçak başına düşen yolcu sayısı ise 192 olarak gerçekleştirildi. Bu da, büyük çoğunluğu 190 kişilik, bir bölümü de 340 kişilik olan uçakların, aynı otellerde olduğu gibi yüzde 100 doluluk oranına ulaştığını ortaya koydu. 
     
</TEXT>
</DOC>
