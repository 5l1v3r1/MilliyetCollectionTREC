<DOC>
<DOCNO> 150547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur21.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da her kafadan ayrı ses çıktı 
</HEADLINE>
<TEXT>

     Milli Savunma Bakanı Vecdi Gönül'ün açıklamaları bugün Ankara'da gündeme damgasını vurdu. Gönül, ABD'nin Irak'ın savaş sonrasına yeniden yapılandırılmasına ilişkin Türkiye'den bazı talepler içeren bir ''nonpaper'' resmi olmayan yazı gönderdiğini bildirdi. 
     Benzer bir açıklama da Devlet Bakanı ve Başbakan Yardımcısı Mehmet Ali Şahin'den geldi. Şahin, ABD'nin Türkiye'den asker talep edip etmediğine ilişkin soruları, ''Böyle bir talepte bulunmuşlar'' diye yanıtladı. 
     Ancak akşam saatlerinde Atina'dan dönen Başbakan Yardımcısı ve Dışişleri Bakanı Abdullah Gül, "Hükümetin önünde böyle bir talebin olmadığını söyleyerek kabine arkadaşlarını tekzip etti ve kafalar iyice karıştı. 
     İşte günün gelişmeleri böyle yaşandı... 
     
     KAÇ ASKER GÖNDEREBİLİRSİNİZ 

     Milli Savunma Bakanı Vecdi Gönül, ABD'nin Irak'ın savaş sonrasına yeniden yapılandırılmasına ilişkin Türkiye'den bazı talepler içeren bir ''nonpaper'' resmi olmayan yazı gönderdiğini bildirdi. 
     Gönül, Irak'ın savaş sonrası yeniden yapılandırılmasına yönelik ABD'den gelen taleplere ilişkin, TBMM kulisinde gazetecilere açıklamalarda bulundu. 
     Dışişleri Bakanı Abdullah Gül'e vekalet eden Milli Savunma Bakanı Gönül, NATO'dan bu yönde herhangi bir talebin kendilerine gelmediğini, ancak ABD'den Dışişleri Bakanlığı kanalı ile savaş sonrasında Irak'ın yeniden yapılandırılması çerçevesinde kendilerine bir ''nonpaper'' iletildiğini ifade ederek, şöyle konuştu 
     ''Burada bizden soruyorlar Buraya ne kadar asker gönderebilirsiniz Tıbbi yardım, patlayıcı uzmanı gönderebilir misiniz Arapça bilen nükleer uzman gönderebilir misiniz Bilgi işlem uzmanı, kamu alt yapı inşa ve onarım ile ilgili uzman, iletişim uzmanı ve malzeme gönderebilir misiniz diye soruyorlar. Nonpaper'daki temel sorular bunlar. Nonpaper olması diplomatik dilde çok önemli bir şey. Paper, diplomatik bir taleptir. Nonpaper, bizim rahat, serbest hareket edebileceğimiz bir tekliftir. Çalıştığımız, bunları yapma karşılığı masrafları kimin ödeyeceğidir NATO kanalıyla olsa NATO öder. Ama Afganistan'da ISAF'ta masrafı biz karşıladık. 3 aylık bir gecikme 28 milyon dolara mal oldu. İnceleme safhasındayız, konuşulacak, tartışılacak, ona göre Hükümet bir tavır belirleyecektir. Yani bu, ABD'nin Dışişleri'ne gönderdiği bir nonpaperdır.'' Bakan Gönül, bir soru üzerine Türkiye'den asker, sivil uzman istendiğini söyledi. Bu yazıya yanıt için bir süre istendiğini de belirten Gönül, yazıyı henüz görmediği için cevap için istenen süreyi bilmediğini söyledi. 
     Vecdi Gönül, bildiği kadarıyla ABD'nin Türkiye dışında İtalya'dan da buna benzer bir talepte bulunduğunu kaydetti. 
     
     EVET, TALEP GELDİ.. 

     Devlet Bakanı ve Başbakan Yardımcısı Mehmet Ali Şahin, ABD'nin Türkiye'den asker talep edip etmediğine ilişkin soruları, ''Böyle bir talepte bulunmuşlar'' diye yanıtladı. 
     Şahin, Gençlerbirliği Kulübü'nü ziyareti sırasında, bir gazetecinin, ABD'nin Türkiye'den Irak'ta yeniden yapılandırma çalışmaları çerçevesinde asker bulundurmasını isteyip istemediği konusundaki bir soruyu şöyle yanıtladı 
     ''Böyle bir talepte bulunmuşlar, buraya gelirken öğrendim. Ancak ne Başbakan ne de diğer ilgili mercilerle bu konu hakkında görüşemedim. Kişisel olarak Irak'ta yeniden yapılandırma çalışmalarının Birleşmiş Milletler gözetimde olmasının daha iyi olacağı kanaatindeyim.'' 
     
     GÜL "BÖYLE BİRŞEY YOK" 

     Gül, Atina'dan dönüşünde havaalanında bulunan gazetecilerin soruları üzerine, Irak'ta çatışmaların küçük boyutlu da olsa devam ettiğini, bu çatışmaların bitmesi gerektiğini belirtti. 
     Türkiye'nin Irak'ın siyasi ve ekonomik yapılandırılmasına katkıda bulunabileceğini daha önce söylediğini kaydeden Gül, ABD'nin Türkiye'den asker istediğine ilişkin bir konunun hükümetin önüne gelmediğini ifade etti. 
     

     
</TEXT>
</DOC>
