<DOC>
<DOCNO> 184736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/yazar/cemal.html </URL>
<DATE> 2003/09/26/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İnce oyun 
</HEADLINE>
<TEXT>

   
   Irak'a asker konusuyla ilgili bir Bakanlar Kurulu üyesiyle geçenlerde konuşurken aynen şöyle demişti 
   "Tezkere geçmeden tek bir terörist teslim etmez Amerika. Şimdiye kadar etmedi de... Bizim asker gönderme kararını bekliyor Washington..." 
   Bu sözler, Irak'a asker konusunun PKK boyutuna ışık tutuyor. Bu boyut belki de Türkiye'nin Irak'a asker gönderme konusunda anahtar niteliği taşıyor. 
   Ankara, Amerika'ya diyor ki 
   "Asker gönderirim ama... Sen de Kuzey Irak'ın bana karşı bir terör üssü olarak kullanılmasına son ver. Bak ben 'Topluma Kazandırma Yasası'nı da çıkardım. Sen de üstüne düşeni yap ve bu yasaya rağmen direnen PKK'lıları etkisiz kıl, Türkiye'ye teslim et ve bölgeyi terörist unsurlardan temizle..." 
   Anlaşılan Amerika da diyor ki 
   "Haklısın ama... Benim derdim de kendime yeter. Oraya ayıracak askerim yok. Sen asker gönder ki, ben de PKK için bir kuvvet ayırabileyim. Ayrıca daha zamanımız var bunun için. Topluma Kazandırma Yasası'nın öngördüğü altı aylık süre henüz sona ermedi." 
   Ne olacak 
   İki taraf sonunda anlaşabilir. 
   Belki anlaştılar bile. 
   Ama tabii kağıt üstünde... 
   Uygulama ne olur Ankara'yı, en başta Genelkurmay Başkanlığı'nı nereye kadar tatmin edici bir sonuç elde edilebilir Bu açılardan gerçekçi olmakta yarar var. Aşırı iyimserlik gün gelir düş kırıklığına yol açabilir. 
   İşte bazı nedenler 
   1 Amerika, PKK'nın üstüne çok fazla varıp kendisine yeni bir cephe açmak ister mi Buna gönül rahatlığıyla evet demek kolay değil. Böyle bir cephe Amerika'yı yalnız PKK ile karşı karşıya getirmez, aynı zamanda Irak Kürtleri ile de sürtüştürebilir. 
   2 Kuzey Irak'ta PKK'nın bir bölümü dağlarda, İran sınırı civarında, bir bölümü de sivil halkın, yani Irak Kürtlerinin içinde yaşıyor. Diyelim ki Amerika harekete geçti. Bu durumda PKK'lıların bir bölümü kolayca İran'a geçecek, İran Kürtlerinin içine karışabilecektir. 
   Bu bir sorudur. 
   İkincisi de, Amerikan kuvvetlerinin sivil halkın içindeki PKK'lıları nasıl ayıklayacağı sorusudur. 
   3 Türkiye 1990'lı yıllarda Kuzey Irak'ta PKK'nın üstüne yürüdüğü zaman, genellikle Talabani'yle Barzani'nin desteğini sağlamıştır. Ama bu destek bile PKK'yı Kuzey Irak'tan sökmeye yetmemiştir. Kaldı ki, Irak Kürtlerinin PKK konusunda Türkiye'ye desteği her seferinde sınırlı ve kerhen olmuştur. PKK'nın tümüyle ezilmesine kayıtsız kalmalarının birçok nedenle mümkün olmadığını bölgeyi bilen herkes farkındadır. 
   Peki, bugün Irak'ta Türk askeri görmek istemeyen Talabani'yle Barzani, PKK konusunda Amerika'ya ne kadar yardımcı olabilirler Ya da gerçekten olurlar mı 
   Soruları çoğaltmak gereksiz. 
   Ama sadece bu kadarı bile, Kuzey Irak'ın PKK'dan temizlenmesiyle ilgili olarak Amerika'yla kağıt üstünde varılacak anlaşmalara çok fazla umut bağlanmamasına işaret ediyor. İyimser beklentilerin gerçekleşmesi yakın ihtimal değildir. 
   Bir nokta çok açık 
   Türkiye'nin Irak politikası aşırı ustalığı gerektiriyor. Kuyumcu titizliğiyle örülecek dengelerde, iplerin uçlarını birbirine karıştırmadan tutmaktan geçiyor. 
   Irak'ın toprak bütünlüğü hiç kuşkusuz bu politikanın ana çerçevesini çiziyor. Aynı zamanda Amerika'yla yakın işbirliği yapılması, Türkmenlerin kollanması ve Irak Kürtleriyle iyi geçinmek de var bu politikanın çerçevesi içinde. 
   Yalnız bunlar da değil. 
   Kuzey Irak'ı PKK'dan temizleyeceğim derken, kendi Güneydoğu'nda huzuru kundaklayacak gelişmelerden kaçınmak da, Irak'ta Amerika'yla işbirliği yapacağım derken AB ile dengeleri bozmaktan özenle sakınmak da var Türkiye'nin Irak politikasında... 
   Evet, bu bizim coğrafyamız. 
   Böylesine belalı bir coğrafyada dış politikayı ince oynamaktan başka çaremiz yok. Dünkü yazımda da belirttiğim gibi yanlış bir adım bir çuval inciri berbat edebilir. 
   
      
   
</TEXT>
</DOC>
