<DOC>
<DOCNO> 163014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur21.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğru bildiğimiz yanlışlar E vitamini kalbe dost değil 
</HEADLINE>
<TEXT>

     İngiltere'de yayımlanan The Lancet adlı tıp dergisi, Clevland Clinic tarafından yapılan araştırmanın, E vitamini ile beta karoten haplarının kalp hastalıklarını önlemediğini, aksine sağlık için daha zararlı olabileceğini gösteren sonuçlarına yer verdi. 
     Dergi, her birine en az bin kişinin katıldığı 15 ayrı klinik deneyin sonuçlarının, günlük vitamin kullanımının kardiyovasküler hastalıkların karşısında hiçbir koruma sağlayamadığını yazdı. 
     Araştırmaya önderlik eden Dr. Marc Peen de E vitaminin kalp rahatsızlığı olan ya da bu riski taşıyan kişilere hiçbir faydası bulunmadığını, beta karotenin ise daha çok zarar verebildiğini savundu. 
     Bu zarar riski yüzünden de hastaların bu tür ilaçları kullanmaya özendirilmemesi uyarısında bulunan Dr. Penn, ''Vitamin kullanımını desteklemiyoruz'' dedi. 
     Lancet, vitamin üreticilerinin ise, yapılan çalışmanın güvenilirliğine karşı çıktıklarını bildirdi. Bu hapların üreticileri adına Dr. Ann Walker tarafından yapılan açıklamaya da yer veren Lancet, Walker'ın, ''Vitamin hapları ve antioksidantlar doğru dozda kullanılırsa son derece etkin bir koruma sağlayabilir'' dediğine dikkat çekti. 
     İngiltere'de faaliyet gösteren Gıda Standartları Ajansı, bu konuda geçen ay da bir uyarıda bulunmuş ve büyük dozlarda C vitamini, kalsiyum ve demir alımının da sağlık üzerinde zararları olabileceğine dikkat çekmişti. 
     
</TEXT>
</DOC>
