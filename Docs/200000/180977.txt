<DOC>
<DOCNO> 180977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/yasam/yas08.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebek kaçıran çeteye adliye önünde dayak 
</HEADLINE>
<TEXT>

   Altı yıl önce satmak için kaçırdıkları bebeği bakımsızlıktan öldüren çete, adliyede bebeğin babası ve akrabalarının saldırısına uğradı... 
      NAİL KAHRAMAN BURSA DHA 
   
   Bursa'da altı yıl önce iki günlük bebeği kaçırıp ölümüne neden oldukları iddia edilen beş kişiden dördü, dün çıkartıldıkları adliyede bebeğin babası Adnan Çınar ve yakınlarının saldırısına uğradı. Halime Çınar'ın 24 , 1997'de Zübeydehanım Doğumevi'nde dünyaya getirdiği Esra bebek, iki günlükken kaçırıldı. Bebeğinin kaybolmasıyla bunalıma giren anne Çınar ise taburcu olduktan dört gün sonra öldü. Bursa Emniyet Müdürlüğü, olaydan altı yıl sonra bir ihbar üzerine Elfide Işıklar 43 , Esvet Öztürk 58 , Saniye Akdeniz 39 ve Dursun Çalışkan'ı 43 gözaltına aldı. Öztürk, bebeği Almanya'da çalışan bir aileye satmak için kaçırdıklarını ancak girişimlerinde başarısız olduklarını ve bebeğin de iki gün sonra bakımsızlıktan öldüğünü söyledi. 
   
   Polise de dayak 
   "Bebek kaçırmak, ölüme sebebiyet vermek ve teşekkül halinde bebek ticareti yapmak" suçlarından dün adliyeye sevk edilen dört zanlı, bebeğin babası Çınar ve akrabalarının saldırısına uğradı. Bu sırada Çınar'ın akrabası olan Hayrettin Özakın, zanlılardan sandığı bir sivil polisi de fena halde dövdü. Olayları yatıştırmakta güçlük çeken polis, Çevik Kuvvet'ten yardım istedi. Çınar ve akrabaları gözaltına alınıp sonra da serbest bırakıldı. Polis, olaya karıştığı iddia edilen Nurettin Durgut'u arıyor. Savcılıkta ifade veren 4 zanlı, tutuklanmaları talebiyle nöbetçi mahkemeye sevk edildi. Mahkemede suçlamaları kabul etmeyen zanlılar, birbirlerini suçladı. Mahkeme Esvet Öztürk, Elfide Işıklar ile Dursun Çalışkan'ı tutuklarken Saniye Akdeniz tutuksuz yargılanmak üzere serbest bırakıldı. 
   
</TEXT>
</DOC>
