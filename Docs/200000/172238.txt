<DOC>
<DOCNO> 172238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/siyaset/asiy.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Başdanışman hükümete tepkili 
</HEADLINE>
<TEXT>
   'MGK Genel Sekreterliği bitti' 
   MGK Genel Sekreterliği Başdanışmanı Ağaoğlu, "Adalet Komisyonu'nda kabul edilen 7. Uyum Paketi'nde yapılan düzenlemeyle MGK Genel Sekreterliği by-pass edilmedi, ortadan kaldırıldı" dedi 
      ANKARA Milliyet 

   
   AB'ye 7. Uyum Paketi, TBMM Adalet Komisyonu'nda dün jet hızıyla kabul edildi. MGK Genel Sekreterliği Başdanışmanı Mustafa Ağaoğlu, pakette yapılan düzenlemeyle MGK Genel Sekreterliği'nin ortadan kaldırıldığını öne sürerek, "3 ay sonra dağıtacağız hepsini" dedi. 
   Komisyonda eleştirileri yanıtlayan Adalet Bakanı Cemil Çiçek, tasarıyı hazırlarken Genelkurmay'dan da görüş alındığını söyledi. Ancak Ağaoğlu, MGK Genel Sekreterliği'nin görüşlerini özel mektupla Başbakan'a ilettiklerini ve yanıt verilmediğini bildirdi. Ağaoğlu, Çiçek'e "Genelkurmay'dan olur aldığınızı söylediniz ama, biz Genelkurmay'a değil Başbakanlığa bağlıyız. MGK kararlarının nasıl takip edileceği belli değil" dedi. Çiçek ise Genelkurmay'dan "olur" almadıklarını, görüş aldıklarını kaydetti. Ağaoğlu, çıkışında "MGK Genel Sekreterliği by-pass mı ediliyor " sorusu-na, "By-pass değil, MGK Genel Sekreterliği iflas etti, ortadan kalktı" yanıtını verdi. 
   
   Uzan'a yarayacak düzenleme 
   Toplantıda TCK'nın 159. maddesinde değişiklik öngören birinci maddesinde yer alan cezanın alt sınırına ilişkin düzenleme GP lideri Cem Uzan tartışmasına neden oldu. "Türklüğü, Cumhuriyet'i, TBMM'yi, hükümetin manevi şahsiyetini tahkir ve tezyif edenlere" verilecek ve mevcut yasada 1 yıl olan alt sınır 3 aya indiriliyordu. Bu süre dünkü toplantıda 6 aya çıkarıldı. 159'dan yargılanan Uzan'ın cezanın alt sınırı 1 yıldan aşağı çekilmeseydi ve ceza alsaydı siyasi hayatı bitebilecekti. Ancak bu düzenlemeyle suçlu bile bulunsa siyaset yasağı almadan kurtulması sağlandı. 
   Toplantıda, AKP'li Mehmet Yılmazcan ve Bekir Bozdağ, Cumhurbaşkanlığı ve sivil toplum örgütlerinin harcama ve işlemlerinin de Sayıştay tarafından denetlenmesini tasarı kapsamına katmayı denedi. Ancak CHP'nin tepkisi nedeniyle girişim sonuçsuz kaldı. 
   
   
</TEXT>
</DOC>
