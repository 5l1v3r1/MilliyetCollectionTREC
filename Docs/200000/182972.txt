<DOC>
<DOCNO> 182972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur01.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Orman arazilerinden 3-5 milyar dolar gelsin yeter 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, AK Parti olarak bütün ülke insanını Türkiye'nin zenginliği ve potansiyel gücü olarak gördüklerini söyledi. 
     Şener, AK Parti Ümraniye İlçe Başkanlığı'nca düzenlenen ''Bilime Dayalı Siyaset'' seminerleri çerçevesinde Haldun Alagaş Spor Kompleksi'nde ''İnsan ve Siyaset'' konulu konferans verdi. 
     Siyaseti yapan kişilerin insanlara faydalı olmak gibi bir hırsı, mücadelesi olması gerektiğini kaydeden Şener, ''Böyle bir siyasetçi tarzı ortaya çıktığı zaman vatandaşın hoşnut olabileceği bir ortam doğmaktadır'' dedi. 
     Bireysel ihtirasları çevresinde yaşayıp ölen insanı ''tabutu kadar insan'' olarak nitelendiren Şener, ''Tabutu kadar insan olmamak için, kişinin kendini aşarak topluma yönelmesi gerekir'' diye konuştu. 
     Ülkenin 10-20 yıl sonrasını hesap etmeden yapılan siyasetin felaketten başka bir şey olmadığını ifade eden Şener, ''Bilimsel siyaset 50-100 yıl sonrasını hesap etmektir'' dedi. 
     Türkiye'nin birinci sorununun kalkınma olduğunu kaydeden Şener, geleceği iyi görmenin siyasetçinin görevi olduğunu bildirdi. Şener, ''İnsanı harekete geçirmek siyasetçinin birinci amacıdır. Toplumu sindirmek, bastırmak toplum geleceğine kötülüktür'' şeklinde konuştu. 
     Her düşünceye saygılı olduklarını belirten Şener, ''AK Parti olarak 70 milyon insanın tamamını bu ülkenin zenginliği, potansiyel gücü olarak görüyoruz'' dedi. 
     Toplumun harekete geçmesi için temel hak ve özgürlüklerin önemine değinen Şener, devleti değil, insanı öne çıkaran siyaset anlayışına sahip olduklarını vurguladı. 
     Kamu gücünü eline geçirenlerin toplumu sindirme yoluna gittiklerini söyleyen Şener, 3 Kasım seçimlerinden önce vatandaşın temel hak ve özgürlükler ile devlete borçları nedeniyle baskı altında olduğunu ifade etti. 
     
     KAMU YÖNETİM REFORMU 
     Türkiye'de toplumun harekete geçmesini engelleyen hantal yapılar olduğunu belirten Şener, ''2 milyon kamu görevlisinin olduğu yerde hizmet edemezsiniz. Sayı çok olunca kamunun yapmaması gereken şeyleri de yaparsınız. Önümüzdeki yasama döneminde en önemli hedefimiz Kamu Yönetim Reformu'dur'' dedi. 
     Şener, mevcut borç stokunun da toplumun harekete geçmesinin önündeki en büyük engel olduğunu kaydederek, borç stokunun tasfiye edilmesi gerektiğini söyledi. 
     Bunun için kaynak bulunması gerektiğini anlatan Şener, ''Orman alanlarının satışından bırakın 25 milyar doları, 3-5 milyar dolar gelsin faizler dibe vurur'' diye konuştu. 
     Orman alanlarının satışının, semt haline dönüşmüş, üzerinde bir tek ağaç olmayan yerleri kapsadığını ve ''fiili durumun hukuka uydurulması'' olduğunu anlatan Şener, ''Kaynak probleminin mutlaka çözülmesi gerekir'' dedi. 
     
     YOLSUZLUKLAR 
     Bir diğer sorunun da yolsuzluklar olduğunu vurgulayan Şener, ''Çarparak, devleti tokatlayarak yaşayanların yaşamayacağı bir ülke haline gelmeliyiz. Yolsuzluk rakamları korkunç, devasa rakamlar. Bunları topladığınız zaman yeni bir milli gelir gibi oluyor. Hükümet bu konuda da kararlıdır'' şeklinde konuştu. 
     Irak konusunda AK Parti dışında kim olursa olsun çok büyük yanlış içinde olacağını savunan Şener, ''En faydalı olan neyse milimetrik o olmuştur. İnsanların Türkiye'ye bakışı değişti. ABD ile ilişkiler de daha sağlıklı bence'' dedi. 
     Türkiye'nin komşularıyla en az ticaret yapan ülke olduğunu anlatan Şener, Türkiye'nin komşularıyla ticaret yapan ve dünyaya mal satan bir ülke olması gerektiğini belirtti. 
     AB'nin stratejik bir tercih olduğunu kaydeden Devlet Bakanı ve Başbakan Yardımcısı Abdüllatif Şener, ''Israrlı bir şekilde takip edilmesi lazımdır'' diye konuştu. 
     
</TEXT>
</DOC>
