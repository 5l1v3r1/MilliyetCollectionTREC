<DOC>
<DOCNO> 162067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo34.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuna Huş'a yardım kampanyası... 
</HEADLINE>
<TEXT>

     Basketbol Federasyonu, 2001 Aralık ayında yakalandığı rahatsızlık nedeniyle tedavi gören eski milli basketbolcu ve televizyon spikeri Tuna Huş adına başlattığı bağış kampanyası için destek istedi. 
     Garanti Bankası'nın Sahrayıcedit Şubesi'nde, Tuna-Berrin Huş adına 277-6690697 numaralı hesap açarak, tüm basketbol camiasını ve basketbolseverleri kampanyaya ortak etmek istediklerini belirten Demirel, Federasyonun resmi internet sitesinden şu açıklamayı yaptı 
     ''Bu kampanya için uzun zamandır bazı projeler üzerinde çalışıyorduk. Ancak elimizde olmayan ve gelişen sıkıntı verici olaylar nedeniyle, kampanyayı hızlandırarak öne almak durumunda kaldık. Galatasaray ve Milli Takımımızın eski yıldızlarından, televizyon dünyamızın en önemli isimlerinden Tuna Huş'un bir an önce sağlığına kavuşup aramıza dönmesi için, tüm basketbolseverleri bu yardım kampanyasına destek vermeye davet ediyorum.'' Bu arada, Basketbol Federasyonu'nun, Efes-Pilsen ile Ülkerspor arasında oynanan Türkiye Basketbol Ligi Play-Off final serisinin 4 maçının hasılatını bağışlayarak öncülük ettiği kampanyaya, Garanti Bankası, Turkcell, Efes Pilsen, Ülkerspor ve Troy Pilsner'in de maddi destek sağladığı bildirildi. 
     Tuna Huş, 2001 yılının aralık ayında beyin damarlarındaki tıkanıklık nedeniyle bir operasyon geçirmişti. Vücudunun sağ tarafına felç inen ve konuşma güçlüğü çeken Huş'a, o günden bu yana yoğun bir tedavi programı uygulanıyor. 
     
</TEXT>
</DOC>
