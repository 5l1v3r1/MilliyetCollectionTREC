<DOC>
<DOCNO> 172639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/dunya/adun.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 'toto' depremi 
</HEADLINE>
<TEXT>

   Pentagon'un Türkiye dahil birçok ülkede terörist saldırı olasılıkları konusundaki bahis projesi iptal edildi, ancak tepkiler dinmiyor. Demokratlar, 'İptal yetmez, Bush özür dilesin' diyor 
      YASEMİN ÇONGAR Washington 

   
   ABD Savunma Bakanlığı'nın Pentagon , Türkiye dahil Ortadoğu ülkelerindeki terörist saldırılar ile siyasi olayları önceden tahmin etmek amacıyla geliştirdiği ve uzman şirketlere bu konularda bahis oynatmayı amaçlayan proje başlamadan bitti, ancak kamuoyundaki tepkiler Pentagon'u karıştırmaya devam ediyor. 
   Yaratıcılarının "21'inci yüzyılın siyaset yöntemi" olarak tanımladıkları ve Politika Analiz Piyasası PAP adını verdikleri proje, siyasi nitelikli bir "vadeli işlemler borsası" olarak planlanmıştı. Ekimde başlaması öngörülen proje, iki gün önce basına sızınca büyük gürültü kopardı ve aniden iptal edildi. ABD Savunma Bakan Yardımcısı Paul Wolfowitz, Kongre'de bu konuda sorularla karşılaşınca, "Ben de projenin varlığını, sabah buraya gelirken gazeteden öğrendim. Sizin gibi ben de şok içindeyim. Ama merak etmeyin iptal edeceğiz" sözleriyle, projenin kaderini de belirlemiş oldu. 
   Net Exchange adlı piyasa teknolojileri şirketi ile "The Economist" dergisini yayımlayan Economist Intelligence Unit adlı grubun da ortak olduğu proje, web sitesinde Filistin lideri Yaser Arafat'ın suikasta kurban gitmesi, Ürdün Kralı Abdullah'ın devrilmesi, Kuzey Kore'nin füze saldırısında bulunması gibi senaryolara yer vermişti. 
   
   Poindexter'ın ahmaklığı 
   Senato Azınlık Lideri Demokrat Tom Daschle, projeyle ilgili haberlere sert tepki gösterirken, "Ölüm üzerine borsa işlemi yaptırmayı öngören bu planın geliştirilmesine izin verdiği için, Başkan Bush çıkıp 11 Eylül kurbanlarının ailelerinden özür dilemeli" dedi. Kaliforniya Demokrat Senatörü Barbara Boxer ise, "İptal ettik demekle iş bitmemeli. Bu hastalıklı projeye göz yumanlar işinden olmalı" diyerek, projenin sorumlusu Emekli Amiral John Poindexter'ı hedef gösterdi. Dünkü "New York Times" gazetesi de, "Poindexter'ın Ahmaklıkları" başlıklı başyazısında, yetkilinin istifasını istedi. 
   Pentagon'a bağlı İleri Araştırma Projeleri Ajansı DARPA bünyesinde geliştirilen proje, hayata geçseydi, Mısır, İran, Irak, İsrail, Ürdün, Suudi Arabistan, Suriye ve Türkiye gibi ülkelerin iktisadi durumu, toplumsal istikrarı, askeri gücü ve ABD'nin bu ülkelerdeki iktisadi ve askeri varlığı konularına eğilecek ve bu ülkelerde iş yapan ve gelişmeleri yakından izleyen özel şirketlerin, çeşitli senaryolara göre bahse girmesine olanak tanıyacaktı. 
   
   
</TEXT>
</DOC>
