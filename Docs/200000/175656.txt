<DOC>
<DOCNO> 175656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sondun01.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak karar tasarısı BM'de bugün oylanıyor... 
</HEADLINE>
<TEXT>

     ABD, Irak'ta bir Birleşmiş Milletler BM misyonu oluşturulması ve Irak geçici yönetim konseyinin tanınmasını öngören bir karar tasarısını BM Güvenlik Konseyi'nin 15 üyesine dağıttı. Konsey'in tasarıyı bugün yapacağı toplantıda oylaması bekleniyor. 
     Tasarı daha önce Konsey'in 5 daimi üyesi arasında uzun uzun tartışılmış ve üzerinde uzlaşmaya varılmıştı. 
     Bu yolda bir karar alınması BM Genel Sekreteri Kofi Annan tarafından da destekleniyor. Annan daha önce yaptığı açıklamalarda, ''Konsey'in Irak'ta resmi bir BM misyonu oluşturması gerektiği'' görüşünü savunmuş, ''bunun, Irak'ın imarı ve demokratik bir hükümet kurulması çabalarını kolaylaştıracağını'' ifade etmişti. 
     
     DAİMİ ÜYELER ANLAŞTI 
     Güvenlik Konseyi'ne yakın diplomatik kaynaklar, Konsey'in veto yetkisine sahip 5 üyesinin ABD, Rusya, İngiltere, Fransa, Çin tasarı metni üzerinde anlaştıklarını, dolayısıyla bugün bir oylama yapılması durumunda tasarının geçme şansının yüksek olduğunu ifade ettiler. 
     Konseyin toplantısı saat 10 30'da TSİ 17 30 başlayacak. Konsey gündeminde Irak'ın yanı sıra Burundi de bulunuyor. 
     
     TASARININ İÇERİĞİ 
     Güvenlik Konseyi üyelerine dağıtılan karar tasarısında ''Irak'ta 13 temmuz 2003 tarihinde oluşturulan Geçici Yönetim Konseyi'nin, uluslararası alanda tanınan, temsil kabiliyetine sahip bir Irak hükümetinin oluşturulması yolunda atılmış önemli bir adım olduğu'' vurgulanıyor. 
     Tasarıyla Irak'a yardım amacıyla bir BM misyonu oluşturuluyor. 
     300 dolayında personeli bulunacak BM misyonunun görev süresi 1 yıl olarak belirlendi. Misyon insani, siyasi ve ülkenin imarı gibi konularla ilgilenecek. 
     BM'nin Irak'taki faaliyetlerinin eşgüdümü halen Genel Sekreter Annan'ın özel temsilcisi Sergio Viera de Mello tarafından sağlanıyor. 
     
</TEXT>
</DOC>
