<DOC>
<DOCNO> 187035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/soneko19.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
''T. Telekom, THY, M.Piyango gelecek yılın büyük özelleştirmeleri'' 
</HEADLINE>
<TEXT>

     Özelleştirme İdaresi Başkanı Metin Kilci, daha önce kötü şöhreti ve özelleştirmeye zararı olan, ödeme kabiliyeti konusunda sınırları bulunan firmaların, özelleştirme ihalelerine katılmaları ya da bir şey almalarına engel olacaklarını açıkladı. Başkan Kilci, 2004 yılında özelleştirilecek kuruluşların hazırlıklarının sürdüğünü de hatırlatarak, Türk Telekom, enerji KİT'leri, Milli Piyango, Türk Hava Yolları'nın gelecek yılın büyük özelleştirmeleri olacağını ifade etti. 
     Kilci, düzenlediği basınla sohbet toplantısında, 2003 yılını değerlendirirken aceleci olunmaması gerektiğini, yılın sonunu beklemekte yarar olduğunu tekrarladı. 
     Kilci, Tekel ve Tüpraş ihalelerinin bu yıl içinde bitirilmesi beklediklerini ifade ederken, ''Bunların Ocak ayına sarkması durumunda 2003 yılında hiç bir şey yapılmadı mı diyeceğiz '' diye sordu. 
     Şu ana kadar 45-46 ihalenin gerçekleştirildiğini, bunların değerinin 1 milyar doları aştığını da hatırlatan Kilci, ''Ama adam almamış ben ne yapayım'' diye konuştu. 
     Şu anda, sözleşme imza aşamasında olanlar dahil 260-270 milyon dolarlık özelleştirmenin gerçekleştirildiğini açıklayan Kilci, nakit girişinin ise 130 milyon dolar civarında olduğunu vurguladı. 
     Takvimde bir sapma olmadığını, sadece TEKEL ve Tüpraş'ın ihale tarihinin 1 hafta geciktiğini de ifade eden Kilci, bunların dışında ihalelerde takvime uyulduğunu kaydetti. 
     4 milyar dolarlık özelleştirme hedefi konusunda da Kilci, ''İhaleler sonuçlanırsa inşallah Sayın Bakanın söylediği rakamı aşacağız'' dedi. 
     
     TEKEL VE TÜPRAŞ ÖZELLEŞTİRMELERİ 

     Tekel'in alkollü içkiler bölümü için geçici teminatın 20 milyon dolar, Tüpraş'ta ise geçici teminatın 30 milyon dolar olduğunu ifade eden Kilci, bu iki kuruluşta her biri için 20'den fazla şartnamenin satıldığını ifade etti. 
     ''Teklif almama ihtimali var mı '' sorusuna karşılık Kilci, ''İhtimaller sınırsız, hiç teklif de olmayabilir, 100 tane teklif de alabilirsiniz'' diye karşılık verdi. 
     Petkim özelleştirmesine de değinen ÖİB Başkanı Kilci, buranın ihale fiyatının ucuz olduğu eleştirilerine katılmadığını belirtti ve '' 3 milyar dolar eder diyorlardı. 1.5 milyar dolar versinler onlara vereyim'' diye konuştu. 
     
     2004 YILINDA GÜNDEME GELECEK KURULUŞLAR 

     2004 yılında özelleştirilecek kuruluşların hazırlıklarının sürdüğünü de hatırlatan Kilci, Türk Telekom, enerji KİT'leri, Milli Piyango, Türk Hava Yolları'nın gelecek yılın büyük özelleştirmeleri olacağını ifade etti. 
     Türk Telekom'da hazırlıklarının hızlı şekilde sürdüğünü de açıklayan Kilci, burada stratejinin 31 Ekim'e kadar belirlenmesi gerektiğini hatırlattı. 
     Strateji belirleme hazırlıklarının devam ettiğini, değer tespitinde belli bir noktaya geldiklerini ifade eden Kilci, piyasa analizi yaptıklarını, stratejide bu analiz sonuçlarının belirleyici olacağını söyledi. 
     Kilci, burada, piyasa beklentilerini dikkate alan ve Özelleştirme İdaresi'nin amaçlarını da gerçekleştirecek bir stratejinin ortaya konulmasına çalıştıklarını anlattı. 
     
     ENERJİ KİT'LERİNİN SATIŞI 

     Kilci, enerji KİT'lerinin satışına da değindi ve burada bir zaman vermenin güç olduğunu vurguladı. 
     Burada öncelikle dağıtım şirketlerinin özelleştirilmesini öngördüklerini açıklayan Metin Kilci, işletme hakkı devri dışındaki, varlık satışı veya blok satış gibi yöntemleri kullanmayı düşündüklerini belirtti. 
     
     ''DANIŞMAN TEMİNİNDE GÜÇLÜK ÇEKİYORUZ'' 

     Özellikle büyük özelleştirmelerin, dışarıdan danışman firma tutmadan gerçekleştirilmesinin güç olduğuna işaret eden Kilci, Kamu İhale Kanunu nedeniyle danışman temininde güçlük çektiklerini söyledi. 
     Kamu İhale Kurumu ile görüşmelerin sürdüğünü, Kurumun pozitif bir yaklaşım sergilediğini de vurgulayan Kilci, çıkacak ikincil mevzuat ile bu sorunun çözülmesini beklediklerini ifade etti. 
     Türk Telekom'da danışman firmanın önemli olduğuna işaret eden Kilci, danışman firma için mevcut durumda prosedürün 4.5 ay sürdüğünü hatırlattı ve bundan dolayı sarkmanın olabileceğine işaret etti. 
     
     ''KURULLARLA SORUNUMUZ YOK'' 

     ÖİB olarak hiç bir düzenleyici kurul ile sorunları bulunmadığını belirten Kilci, ''Olmaz da. Biz birbirimizi tamamlıyoruz. Rekabet Kurulu ile de böyle bir sorunumuz yok'' diye konuştu. 
     
     YASAKLI FİRMALAR 

     Tüpraş ve TEKEL ihalelerinde yasaklı firma bulunup bulunmadığı sorusuna karşılık da Kilci, daha önce kötü şöhreti ve özelleştirmeye zararı olan, ödeme kabiliyeti sınırlı olan firmaların, özelleştirme ihalelerine katılmaları ya da buradan bir şey almalarına engel olacaklarını açıkladı. 
     Her aşamada bunun kontrol edileceğini anlatan Kilci, teklif veya ileriki aşamalarda bu tür firmaların belirlenmesi durumunda bunların tekliflerinin iade edileceğini, her safhada bu tür firmaların eleneceğini vurguladı. 
     
     MÜŞTERİ PORTFÖYÜ 

     Başarılı bir özelleştirme için müşteri portföyünün önemine dikkat çeken Kilci, ''Vitrine koyduğunuz malın müşterisinin var olduğunu bilmeniz gerek. Aksi yaklaşım başarısız oluyor'' diye konuştu. 
     İhaleye çıkmak konusunda hiç bir sıkıntıları olmadığını, ancak teklif gelmeyecek ihaleye çıkmak istemediklerinin ifade eden Kilci, pazar araştırmasının önemine dikkat çekti. 
     
     MANAVGAT SUYUNUN SATIŞI VE IMF GÖRÜŞMELERİ 

     Manavgat suyunun İsrail'e satışının gündemde olduğu hatırlatılarak, buradaki özelleştirmenin sorun yaratıp yaratmayacağının sorulması üzerine de Kilci, ''Çok iyi olacak...Biz Manavgat suyunun işletmesini satacağız, işlevi özelleştireceğiz'' dedi. 
     IMF ile görüşmelerin verimli geçtiğini de açıklayan Kilci, IMF yetkililerinin kendilerini dinlediklerini kaydetti. 
     Kilci, IMF'nin ''Mevcut hedefler konusunda ümitli misiniz '' sorusuna ''Ümitliyiz'' cevabı verdiklerini ve hedeflerin kalmasını istediklerini ifade etti. 
     Kilci, Dünya Bankası ile görüşmelerde de enerji KİT'lerinin özelleştirilmesindeki kaymanın gündeme geldiğini söyledi. 
     Türkiye'nin 18 yıldır enerjide özelleştirme için uğraştığını hatırlatan Kilci, ''Onlar da bazı sıkıntılar olduğunu biliyor. Bence, kim 3-5 ayda özelleştirme olur diyorsa atıyordur'' diye konuştu. 

     
</TEXT>
</DOC>
