<DOC>
<DOCNO> 155815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/soneko05.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İhale Kanunu'ndaki değişiklikler... 
</HEADLINE>
<TEXT>

     Hükümet yılbaşında yürürlüğe giren Kamu İhale Kanunu'nda değişikliklere hazırlanıyor. Bazı kuruluşlar yeni İhale Kanunu kapsamı dışına çıkarılırken, iş artışına tekrar izin veriliyor. 
     Bayındırlık ve İskan Bakanlığı ile Hazine Müsteşarlığı tarafından hazırlanan 45 maddelik taslak, 4734 Sayılı Kamu İhale Kanunu ile 4735 Kamu İhale Sözleşmeleri Kanunu'nda geniş çaplı değişiklikler öngörüyor. 
     Dünya Bankası'nın da görüşüne sunulan taslakla enerji, su, ulaştırma ve telekomünikasyon sektöründe faaliyet gösteren teşebbüs, işletme ve şirketler ihale kanunu dışında bırakılıyor. 
     Düzenlemede, sayılan sektörlerde faaliyet gösteren teşebbüs, işletme ve şirketlerin özel kanunları çıkıncaya kadar, 31 Aralık 2002 tarihinde yürürlükte olan esas ve usullere tabi olacakları da hükme bağlanıyor. 
     Toplu Konut Kanunu kapsamında yapılacak işler için de Bakanlar Kurulu'na, ilanlar, yeterlilik şartları, cezai yaptırımlar ve katılma yasakları bu Kanuna tabi olmak kaydıyla özel ihale usul ve esasları belirleme yetkisi veriliyor. 
     
     PARÇA PARÇA İHALE 
     İstisnaları da yeniden düzenleyen kanun taslağı ile idarelerin kendi özel mevzuatı uyarınca hak sahiplerine yapacakları teşhis ve tedaviler ile buna yönelik ilaç, tıbbi gereç ve sağlık sarf malzeme alımları kanun kapsamından çıkarılıyor. 
     Eşik değerlerin ve kanundaki diğer parasal sınırların altında kalmak amacıyla mal veya hizmet alımları ile yapı işlerinin kısımlara bölünemeyeceği hükmü de değiştiriliyor. Bu çerçevede ''Rekabetin sağlanması açısından ayrı ayrı isteklilere yaptırılmasında fayda görülen ve teknik olarak ayrılabilen yapım işleri kısımlar halinde ihale edilebilir'' denilerek, bölümler halinde ihaleye imkan tanınıyor. 
     
     VAKIF ŞİRKETLERİNİN YASAĞI KALKIYOR 
     Taslak ihaleyi yapan idareye yeterli sayı ve nitelikte personel bulunmaması halinde kanun kapsamındaki idarelerden ihale komisyonuna üye alma hakkı getirirken, yaklaşık maliyeti de yeniden düzenliyor. ''Yaklaşık maliyetin ihale sonuçlanana kadar gizliliği korunur'' hükmü kanundan çıkarılıyor. 
     İhaleye katılımda yeterlilik kurallarına ilişkin esasları da değiştiren düzenlemede, istekliye ''İhale konusu iş veya benzer işlerde mal ve hizmet alımları için son 8 yıl içinde, yapım işleri için de son 15 yıl içinde kamu ya da özel sektörde o işe ait sözleşme bedelinin en az yüzde 70 oranında gerçekleştirme'' şartı getiriliyor. 
     İdare bünyesindeki ihalelere katılamayacak olanlar listesinden ise vakıf, dernek, birlik ve sandık gibi kar amacı taşımayan kuruluşların kurmuş olduğu şirketler çıkarılıyor. 
     Taslak ihalelere ilişkin ilan süreleri ve kuralları da yeniden düzenliyor. İhale gününden önce yerine ''ihale saatinden önce'' ihale iptaline olanak tanınıyor. 
     
     DOĞRUDAN TEMİN 
     İhale Kanunu'nun doğrudan teminini düzenleyen maddesinde yapılan değişiklik ile Büyükşehir Belediyesi sınırları içinde bulunan idarelerin 15 milyar, diğer idarelerin ise 5 milyar lirayı aşmayan ihtiyaçlarının ilan yapılmaksızın ve teminat alınmaksızın doğrudan teminine izin veriliyor. 
     Taslaktaki diğer düzenlemeler de şöyle sıralanıyor 
     -Kanunda ''yüzde 2'den az yüzde 4'den fazla olamayacağı'' hükme bağlanan geçici teminat oranı yüzde 3 olarak düzenleniyor. 
     -İhale ilanlarında bulunması zorunlu hususlara ''ihaleye konsorsiyumların teklif verip veremeyeceği bilgisi'' ekleniyor. 
     
     ÖZELE FİNANS KURUMLARI DA YASAYA GİRDİ 
     -Teminat olarak kabul edilecek değerler arasına bankaların yanı sıra özel finans kurumları tarafından verilen teminat mektupları da dahil ediliyor. 
     -Tekliflerin alınması ve açılmasıyla ilgili maddeye ''Teklifler ihale dökümanında belirtilen ihale saatine kadar idareye verilir'' hükmü ekleniyor. 
     -İhale sonuçlarının imza tarihinden itibaren 15 gün içinde Resmi Gazetenin yanısıra Basın İlan Kurumu'nca tespit edilecek Türkiye çapında dağıtımı olan gazetelerin birinde yayınlanmak suretiyle ilanı zorunluluğu getiriliyor. 
     
     KAMU İHALE KURUMU 
     -Kamu İhale Kurumu'nun ''İhale ve Kamu İhale Sözleşmeleri Kanunu'na ilişkin bütün mevzuatı, standart dokümanları ve tip sözleşmeleri hazırlamak, geliştirmek ve uygulamayı yönlendirmek görevi'' ''Bayındırlık ve İskan Bakanlığı'nın Teşkilat ve Görevleri Hakkındaki KHK ile 3194 Sayılı İmar Hükümleri saklı kalmak'' şeklinde yeniden düzenleniyor. 
     -Kamu İhale Kurumu'na kamu ihaleleri sözleşme bedelinin on binde beşi yerine, ''Sözleşme bedeli 200 milyar lirayı aşan sözleşme bedellerinin on binde beşi'' oranında ödeme yapma hükmü getiriliyor. 
     
     İHALE YASAKLARI 
     -Eski kanun döneminde verilen ihale yasaklarının bu dönemde uygulanmasından vazgeçiliyor. Taslakta bu konu ''2886 Sayılı Devlet İhale Kanunu ile bu kanun hükümlerine göre verilmiş ve kesinleşmiş olan ihalelere katılma yasakları her iki Kanuna göre yapılacak ihalelerde geçerlidir'' şeklinde düzenleniyor. 
     Katılma yasaklarının ihaleyi yapan bakanlık, ilgili ya da bağlı bulunan bakanlık, herhangi bir bakanlığa bağlı olmayan idarelerin ihale yetkilileri, il özel idareleri ve belediyeler ile bunlara bağlı birlik, müessese ve işletmelerde ise İçişleri Bakanlığı'nca verilmesi hükme bağlanıyor. 
     -Haklarında kamu davası açılmasına karar verilen idare görevlilerinin yargılama sonuna kadar Kanun kapsamına giren işlerde görevlendirilemeyeceğine ilişkin hüküm Kamu İhale Kanunu'ndan çıkarılıyor. 
     
     İŞ ARTIŞINA İZİN 
     -Sözleşmede yer alması zorunlu hususlara ''Mücbir sebepler ve süre uzatımı verilebilme şartları arasına sözleşme kapsamında yaptırılacak iş artışları ile iş eksilişi durumunda karşı yükümlülükler'' ekleniyor. 
     -Hizmet veya yapım sözleşmelerinde öngörülmeyen durumlar nedeniyle bir iş artışının zorunlu olması halinde artışa konu olan işin sözleşmeye esas proje içinde kalması, asıl işten ayrılmasının teknik ya da ekonomik olarak mümkün olmaması ve sözleşme bedelinin yüzde 20'sini geçmemesi şartıyla aynı yükleniciye yaptırılabilmesine imkan veriliyor. 
     Yapım işlerinde bu oran Bakanlar Kurulu kararı ile 2 katına kadar artırılabiliyor. 
     -Geçici maddeyle yapılan değişikliklerden kaynaklanan ihale dokümanı, tip sözleşme ve yönetmelikleri ile diğer usul ve esasların 60 gün içinde hazırlanıp yürrülüğe konulması öngörülüyor. 
     
</TEXT>
</DOC>
