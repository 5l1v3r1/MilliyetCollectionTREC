<DOC>
<DOCNO> 193857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur25.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'dan Gül'e teşekkür mektubu... 
</HEADLINE>
<TEXT>

     ABD Dışişleri Bakanı Colin Powell, Dışişleri Bakanı ve Başbakan Yardımcısı Abdullah Gül'e mektup göndererek, Türkiye'nin Madrid'de yapılan Irak'a yardım konferansında sağladığı katkılara teşekkür etti. 
     Diplomatik kaynaklardan edinilen bilgiye göre, 3 Kasım 2003 tarihli Madrid toplantısıyla ilgili mektupta Powell, Türkiye'nin yardımlarından dolayı teşekkür etti. 
     Powell, Türkiye'nin ve uluslararası toplumun 23-24 Ekim 2003 tarihlerinde Irak'ın yeniden yapılandırılmasına katkıda bulunmak amacıyla Madrid'de düzenlenen uluslararası konferansta yaptığı taahhütlerin Irak halkı için ümit ışığı olduğunu ifade etti. 
     Bu yardımların Irak halkına, komşularıyla barış içinde yaşayan özgür ve müreffeh bir ulus yaratılmasına başlangıç yapmaları için gerekli olan kaynakları sunduğunu belirten Powell, mektubunda daha sonra şunları kaydetti 
     ''Türkiye'nin de önümüzdeki 4 yıllık dönem için yapılan 33 milyar dolarlık taahhüde katkı yapması, Irak'ın yeniden imarının bütün dünya tarafından desteklenmeye değer olduğunu gösteren 1511 sayılı BM Güvenlik Konseyi kararıyla ortaya konulan görüş birliğini kuvvetlendirmiştir. Irak halkı, bu kritik dönemde kendisine sağladığınız yardımı daima hatırlayacaktır. Bu çabanın ayrılmaz bir parçası olduğunuz için teşekkür ediyorum.'' 
     
</TEXT>
</DOC>
