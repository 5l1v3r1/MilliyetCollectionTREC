<DOC>
<DOCNO> 191999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sondun14.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan Pamuk, Macar televizyonunda... 
</HEADLINE>
<TEXT>

     Yazar Orhan Pamuk, dün gece Macar devlet kanalı TV- 1'de, Balazs Levai tarafından hazırlanan ve sunulan ''Dünya Edebiyatı'' adlı programa konuk oldu. 
     Macaristan'da en sevilen edebiyat programları arasında bulunan programda Levai, Orhan Pamuk'un hem Amerika'da, hem de Avrupa'da en başarılı ve en beğenilen birkaç roman yazarından biri olduğuna dikkat çekti. Levai, yazarın ''Beyaz Kale'' adlı romanının Macarcaya çevrildiğini ve Macar halkı tarafından çok beğenildiğini ifade etti. 
     Yazarın İstanbul'daki evinde çekilen ve Orhan Pamuk'un hayatı ile Türk edebiyatının ele alındığı yarım saatlik programda, İstanbul'un ünlü tarihi mekanlarından görüntüler de sunuldu. 
     
</TEXT>
</DOC>
