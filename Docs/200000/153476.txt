<DOC>
<DOCNO> 153476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun35.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçiliği yağmadan koruyan Hasan'a Türk vatandaşlığı sözü... 
</HEADLINE>
<TEXT>

     Irak'ın başkenti Bağdat'a Kızılay heyetiyle gelen AK Parti Milletvekili Turhan Çömez ve CHP Milletvekili Hüseyin Güler, Türkiye Büyükelçiliği'ni yağmacılardan koruyan elçilik şoförü Suheyp Hasan'a, Türk vatandaşlığına geçebilmesi için gerekeni yapacakları sözünü verdi. 
     Yaklaşık bir aydır kardeşleri ve arkadaşlarıyla birlikte elçiliği koruyan Hasan'a bir isteği olup olmadığını soran milletvekilleri, ''Yalnızca Türk vatandaşı olmak istiyorum'' yanıtını alınca, bunun için gerekli girişimleri yapacaklarını bildirdiler. 
     Çömez ve Güler, Türkiye Büyükelçiliği'ne giderek, yaklaşık bir aydır elçiliği yağmacılardan koruyan Suheyp Hasan, kardeşleri ve arkadaşlarına teşekkür ettiler. 
     Bağdat'ta yağmadan korunabilen tek elçilik olan Türkiye Büyükelçiliği'ni bombardımanın ilk gününden beri koruyan Hasan, kardeşleri ve arkadaşlarıyla tek tek sohbet eden milletvekilleri, ''Devlet olarak yağmalamalar sırasında burada görev yapanlara minnettarız'' dediler. Elçiliğin yağmadan korunması için 45 kişiyi biraraya getirerek gerekli güvenlik önlemlerini alan ve yağmacılarla defalarca silahlı çatışmaya giren 30 yaşındaki 3 çocuk babası Suhayp Hasan ile uzun süre konuşan milletvekilleri, kendisinin bir isteği olup olmadığını sorduklarında, ''9 yıldır burada çalışıyorum. Ailemle birlikte Türk vatandaşı olmaktan başka hiçbir isteğim yok'' yanıtını aldı. Milletvekilleri, Türk vatandaşlığını alması için kendisine yardımcı olacaklarını, bunun için gerekli işlemleri kendilerinin takip edeceğini söylediler. 
     Türkiye Büyükelçiliği'ni koruduğu sırada evi kurşunların ve bombaların hedefi olan Hasan'ın elçilikte yaptığının gerçek bir kahramanlık hikayesi olduğunu söyleyen Turhan Çömez, ''Yağmalanmayan tek elçilik Türk Büyükelçiliği. Burayı Türk toprağı bilip koruyan ve bu işin organizasyonunu yapan Filistin asıllı Hasan, Türk bayrağını hiç indirmeyerek bir Türk vatandaşı duyarlılığı göstermiştir. Bizden isteği ise yalnızca Türk vatandaşlığı, bunun için ne gerekiyorsa bizzat Güler ile birlikte takip edeceğiz'' diye konuştu. Hasan'ın yaptıkları ile vatandaşlık bilincine sahip olduğunu gösterdiğini dile getiren Hüseyin Güler ise ''Bu kaos içerisinde canını ortaya koyan birinin tek isteğinin Türk vatandaşlığı olduğunu duyduktan sonra, duygulanmamak elde değil. O zaten burada yaptıklarıyla bunu hak ettiğni gösterdi. Biz de gerekli yerlere bizzat başvurarak bu işin takipçisi olacağımıza söz verdik'' dedi. Milletvekilleri Çömez ve Güler, elçilikten ayrılırken Hasan'ın vatandaşlık dilekçesini Ankara'ya iletmek üzere aldılar. 
     




</TEXT>
</DOC>
