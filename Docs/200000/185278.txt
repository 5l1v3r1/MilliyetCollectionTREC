<DOC>
<DOCNO> 185278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun11.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye reklamı ABD'de ders kitabına girdi... 
</HEADLINE>
<TEXT>

     ABD'de bu yıl Türkiye'nin tanıtımı için yürütülen reklam kampanyasında hazırlanan görsel reklam, ilgi çekici oluşu ve verdiği çarpıcı mesaj nedeniyle Amerikan üniversitelerinde okutulan bir ders kitabına alındı. 
     New York Başkonsolosluğu Kültür ve Tanıtma Ataşesi Levent Demirel, ABD'de 2003 yılı reklam kampanyası çerçevesinde hazırlanan ve ''The curtains have never closed here'' Perdeler burada hiçbir zaman kapanmaz sloganıyla yayınlanan Aspendos antik tiyatrosunu tanıtıcı görsel reklamın, Kasım ayında piyasaya çıkacak bir ders kitabında yer alacağını belirtti. 
     Ataşe Demirel, görsel reklamın, yazarlığını Gary Woodward ve Robert Denton'ın yaptığı ''Persuasion and Influence in American Life'' Amerikan Yaşamında İnandırıcılık ve Etkilenme'' isimli kitapta çarpıcı iletişim konusunda örnek olarak yer alması için yayımcı firmanın kendilerine başvurduğunu kaydetti. 
     Irak savaşının Türk turizmini olumsuz etkilemesinin ardından tanıtım atağına kalkan New York Kültür ve Tanıtma Ataşeliği'nin yürüttüğü reklam kampanyasında, New York ile ABD'nin batı yakasında belli başlı gazete, dergi ve otobüslere verilen reklamlar beğeni toplamıştı. 
     Kültür ve Tanıtma Ataşeliği, reklam kampayası çerçevesinde 5 ayrı görsel reklam hazırlamıştı. 
     
</TEXT>
</DOC>
