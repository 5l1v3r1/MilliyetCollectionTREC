<DOC>
<DOCNO> 157800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sondun25.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da otoyol mafyasının kurbanı olan Türk anlatıyor... 
</HEADLINE>
<TEXT>

     Almanya'dan Türkiye'ye dönüşünde transit geçiş yaptığı Bulgaristan'da otoyol mafyasının saldırısına uğrayan Türk vatandaşı Faruk Ural 40 , ''Artık bu ülkenin adını dahi duymak istemiyorum'' dedi. 
     Soyguncular tarafından dövülen, değerli eşya ve parası gasp edilen Ural, başından geçenleri gazetecilere anlattı. 
     Alman arkadaşı Here Rainhard 57 ile birlikte önceki akşam saat 21.30 sularında Bulgaristan'a giriş yaptıklarını belirten Ural, Filibe'ye kadar yolculuklarının normal geçtiğini söyledi. Yorgun olduğu için Filibe'den sonra direksiyona kadın arkadaşının geçtiğini kaydeden Ural, şöyle dedi 
     ''Ben arka koltukta uyukluyordum. Siyah bir araba arkadan dibimize kadar yanaştı. Sonra tepesinde bir siren lambası yanmaya başladı. Bizi geçip önümüzü kesti ve durmamızı istedi... Önce onları gerçek polis zannettim. Ancak yüzlerindeki kar maskelerinden şüphelendim ve arkadaşıma motoru çalıştırıp gaza basmasını söyledim. Ama arkadaşım panik içindeydi ve motoru çalıştıramadı. Soyguncular hemen ellerindeki kalaşnikoflarla bizi tehdit ettiler. Biri camdan elini sokarak kapıyı açtı ve bizi dışarı çıkarttılar. Ellerimize kelepçe taktıktan sonra da bana vurmaya başladılar. Arabayı didik didik arayarak içinde 31 bin euro ve 480 gram altın bulunan çantayı aldılar ve otomobilin lastiklerini bıçakla kestikten sonra bizi yere yatırıp arabalarına binerek kaçtılar.'' Başına gelenlere hala bir türlü inanamadığını belirten Ural, Almanya'da arkadaşlarının defalarca benzer korkulu hikayeler anlattıklarını, ancak kendisinin ''abartıyorlar'' diye bu hikayelere inanmadığını söyledi. Ural, ''Ama o korkunç hikayelerden biri maalesef benim başıma geldi. Her şeyin gerçek olduğun şimdi çok iyi anladım. Bulgaristan'dan transit geçmek akıllı adamın yapacağı iş değil. Artık bu ülkenin adını dahi duymak istemiyorum'' diye konuştu. 
     Ural ayrıca, kendisine saldıran kişilerin son derece profesyonel tavır içinde olduklarını ifade ederek, ''Gerçekten polis olduklarını söyleyemem ama bu işi ilk kez yapmadıkları kesin'' dedi. 
     Faruk Ural, gittiği her yerde çevresindeki kişileri Bulgaristan'dan geçmemeleri konusunda uyaracağını bildirdi. 
     Bu arada, soygun ve gasp olayıyla ilgili olarak polis şu ana kadar hiçbir ipucu bulamadı. Yetkililer, soruşturmanın çok yönlü sürdürüldüğünü açıklamakla yetiniyor. 
     
</TEXT>
</DOC>
