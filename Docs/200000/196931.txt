<DOC>
<DOCNO> 196931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/ekonomi/eko09.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Saldırılar Türkiye'yi krize sürüklemez' 
</HEADLINE>
<TEXT>

   Dünkü saldırıları değerlendiren yabancı analistler, ekonomiye etkisinin kısa süreli olacağını, kriz beklemediklerini söylediler 
   REUTERS Londra 
   
   İstanbul'daki patlamaların, yabancı yatırımcıların Türkiye'ye bakışlarını etkilediği ancak, ülke tahvillerinden çıkışın habercisi gibi görünmediği bildirildi. Bu durumun Türkiye'yi uluslararası kreditörlerine daha da yaklaştırabileceği belirtiliyor. Analistler Türk ekonomisi ve turizminde meydana gelebilecek olumsuz gelişmelerin kısa süreli olacağını öngördü. Analistler güvenliği tehdit edecek yeni gelişmeler olmadığı sürece ekonominin büyümeyi sürdüreceğine inandıklarını söylediler. 
   Merrill Lynch analisti Isaac Tabor, "Saldırılar iz bırakacak. Ama bu iz çok derin olmayacak' dedi. ABN Amro ekonomisti Debbie Orgill ise bazı yatırımların Türkiye dışına kayabileceğine dikkat çekti. Orgill ekonomik reformları belki yavaşlatabileceğini ancak Türkiye'yi bir krize sürüklemesinin zor olduğunu söyledi. Aberdeen Asset Management'ın fon müdürü Colm McDonagh, "Doğal tepki satış olacaktır ancak Merkez Bankası piyasaya likit sağlıyor. Herkes, hükümetin stratejisini görmek için bekleyecektir" dedi. 
   
   Tahviller düştü 
   Türkiye'nin döviz tahvilleri keskin bir düşüş kaydetti ve 2030 dolar tahvili 2.75 puan düşüşle nominal değerinin yüzde 123.875'ini gördükten sonra 1.625 puan düşüşle 125.125 puan seviyelerinde işlem gördü. 
   
   
</TEXT>
</DOC>
