<DOC>
<DOCNO> 166816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun24.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li filozof Rorty Avrupa 'dünyanın polisi' olsun 
</HEADLINE>
<TEXT>

     ABD Başkanı George Bush'a karşıtlığıyla tanınan Amerikalı filozof Prof. Richard Rorty, Avrupa'nın ABD'den daha iyi bir ''dünya polisi'' olacağını söyledi. 
     Kaliforniya'daki Stanford Üniversitesi'nde Karşılaştırmalı Edebiyat Bölümü'nde görevli Rorty, Alman ''Frankfurter Rundschau'' dergisine verdiği demeçte, ABD'nin gücünü dengeleyecek bir karşıt güce acilen ihtiyaç duyulduğunu belirterek, AB'nin böyle bir rol üstlenebileceğini, fakat güçlü bir Avrupa'nın ön koşulunun ortak dış politika olduğunu kaydetti. 
     Amerikan hükümetinin görüşünü, ''Biz dünyaya polis olarak hizmet veriyoruz ve dünya bize bundan dolayı minnettar olmalı'' olarak özetleyen 72 yaşındaki Rorty, Alman filozof Jürgen Habermas'ın Avrupa'nın dış politikasını yenileme çağrısına katıldığını söyledi. 
     Habermas, Irak Savaşı'ndan sonra, ABD'ye karşı, güçlü ''çekirdek Avrupa''nın rolünün yeniden tanımlanmasının tam zamanı olduğunu ifade etmişti. 
     Avrupa'nın ABD'den ahlaki olarak daha gelişmiş ve daha uygar olduğunu belirten Rorty, ABD'de ''sosyal ağ''ın gelişmemiş olduğunu ve idam cezasının uygulandığını hatırlattı. Rorty, Avrupa'nın da uluslararası ilişkiler konusunda övülecek çok yanının bulunmadığını kaydetti. 
     ''BM'nin ABD'nin yerini alması mükemmel olurdu. Fakat bunun için AB'nin müşterek bir dış politikasının olması gerekiyor'' diyen Rorty, bu sözleriyle AB'nin yumuşak karnına işaret etti. 
     Dış politika, Avrupa Konvansiyonu'nda uzun zamandan beri tartışma konusu. 
     Avrupa demokrasilerinin ABD'ye karşı denge unsuru oluşturabileceğini söyleyen Rorty, ''AB kendi askeri gücünü oluşturmak istemiyorsa ABD'yi polis olarak kabul ediyor demektir'' diye konuştu. ABD'nin hangi rotaya gireceğinin bu dönemde öngörülemediğini belirten Rorty, ''ABD'nin davranışları ne kadar kötüleşirse Avrupalıların dünyaya daha iyi bakabilecekleri görüşünü benimsemeleri o kadar yakınlaşır'' dedi. 
     
</TEXT>
</DOC>
