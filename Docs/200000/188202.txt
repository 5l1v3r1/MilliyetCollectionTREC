<DOC>
<DOCNO> 188202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur32.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Tek hedefimiz enflasyonu tek haneye indirmek 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, yeni hedeflerinin ''2004 sonunda enflasyonu tek haneli rakamlara indirmek'' olduğunu bildirdi. 
     Erdoğan, Türk askeri Irak'a gidecekse, bunun tamamen insani ve barışçıl amaçlar için olacağını söyledi. 
     Başbakan Erdoğan, kongrede yaptığı konuşmada, kendilerinden önceki iktidarların yaptığı gibi meydanlarda bol keseden vaatlerde bulunmadıklarını, önlerine bir eylem takvimi koyduklarını ifade etti. 
     Millete her şeyi açık açık konuştuklarını belirten Erdoğan, ilk 2 yıl için milletten fedakarlık beklediklerini, bu zaman içinde daha fazla ertelenmesi imkansız hale gelen birtakım hukuki ve idari düzenlemeleri gerçekleştireceklerini beyan ettiklerini hatırlattı. Milletin AK Parti'ye inandığını ve güvendiğini kaydeden Başbakan Erdoğan, şöyle konuştu 
     ''Kararlı, güçlü, akılcı, dinamik ve sosyal eksenle güçlendirilmiş bu ekonomi politikası sayesinde Türkiye, kriz sarmalından kurtulmuştur. Ekonomideki olumlu gelişmeler, sadece ülkemizdeki ekonomik çevreleri etkilemekle kalmamış, dünyanın dikkatini de ülkemize çekmiştir. Bu kadar kısa zamanda, kriz şartlarının önemli ölçüde ortadan kaldırılmasında, geleceğe güvenle bakabilen dinamik ve yenilenmiş bir ekonomiye geçişte AK Parti hükümetinin sağladığı güven ve istikrar ortamının payı büyüktür. 
     Seçimlerden önce ekonomi için kaynağı nereden bulacaksınız diyenlere, AK Parti'nin kendisi kaynaktır demiştim. Dikkatli ve kararlı bir ekonomi yönetimi ile enflasyon dize getirilmiş, rekor seviyede düşüşler, hatta eksi ile ifade edilen enflasyon rakamları yakalanmıştır. Bu yıl yüzde 20'lik enflasyon hedefini yakalayacağımız şimdiden belli olmuştur. Yeni hedefimiz ise 2004'ün sonlarında enflasyonu tek haneli rakamlara indirmektir.'' 
     
     EKONOMİDEKİ GELİŞMELER 
     Ekonomik gelişmelerle ilgili rakamsal bilgiler veren Başbakan Erdoğan, Vergi Barışı sayesinde ekonomide önemli girdiler sağlandığını, 8 katrilyon liralık Hazine alacağının yeniden yapılandırıldığını belirtti. SSK ve BAĞ-KUR prim borçlarının yeniden yapılandırıldığını, zorunlu tasarruf hesabından hak sahiplerine ödemeler yapılmaya başlandığını, esnaf ve sanatkarın borçlarının yeniden düzenlendiğini anlatan Erdoğan, rekabet gücünü ve halkın refahını yükseltmek için temel girdilerde iyileştirmelere gidildiğini söyledi. 
     Doğalgaz fiyatlarında kademeli olarak indirim yapıldığını, 1 Nisan 2003 tarihinden bu yana elektriğe zam yapılmadığını, ulaşımda dev adımlar atıldığını kaydeden Erdoğan, ayrıca bu eğitim-öğretim yılında ilköğretimdeki tüm öğrencilere ders kitaplarının ücretsiz dağıtıldığını hatırlattı. 
     
     25 BİN 200 KİŞİLİK İSTİHDAM 
     Bölünmüş yol yapım çalışmalarının da devam ettiğini bildiren Erdoğan, Acil Eylem Planı ile Türkiye'nin önceliklerinin belirlendiğini ve bu yönde icraatın gerçekleştirildiğini söyledi. Popülist politikalara tenezzül etmeden, halkı yanıltmadan, kaybolan güven ve istikrar zeminini sağlamlaştırmayı her şeyin önüne aldıklarını bildiren Erdoğan, şu ana kadar yapılan açılışlarla toplam 25 bin 220 kişilik istihdam yarattıklarını bildirdi. 
     En zor zamanlarda, en çok bunaldıkları dönemlerde milletin gösterdiği sevginin kalplerini ısıttığını dile getiren Erdoğan, sözlerini şöyle sürdürdü 
     ''Şüphesiz herkes alkışlamadı, herkes takdir etmedi. Türkiye'de halka yüksek tepelerden, fildişi kulelerden bakan, demokrasiyi içine sindiremeyen, hakkaniyet, adalet değil ayrıcalık isteyen ve öyle alışmış bir zümre de var. Siz ne iyi yaptınız, enflasyon canavarını dize getirdiniz, ülkeye güven getirdiniz, gülmeyen yüzleri güldürdünüz, sönmek üzere olan ocaklara umut oldunuz demeyeceklerdi, demediler, demesinler. Zira biz, bu işe öfkeyle, inatla ve ihtirasla değil, biz bu işe aşkla, sevdayla girdik. 363 milletvekilimiz ile ilk toplantımızı yapığımızda, milletvekili bile değildim. O gün arkadaşlarıma, milletimiz sizin kendisine komşu olmanızı istiyor dedim ve milletvekili lojmanlarında halktan kopuk bir vekilliği arkadaşlarım kabul etmediler.'' 
     
     MİLLETİN ORTAK AKLI VE VİCDANI 
     Erdoğan, milletin ortak aklı ve vicdanı olmaya çalıştıklarını, bu yüzden kendilerini anlama güçlüğü çekenlere kapılarını kapatmadıklarını ve katmayacaklarını anlatarak, ''Bugün değilse yarın anlaşılacağız'' dedi. 
     En yıkıcı eleştirilerle incitildikleri zamanlarda bile metaneti elden bırakmadıklarına işaret eden Erdoğan, ''Kalplarımızı bile okuyanlar oldu, niyetlerimizi bile yargılayanlar oldu, ait olduğumuz değerler dünyasını küçümseyenler oldu. Ama sonuçta mahcup oldular. Allah'a şükür biz mahcup olmadık'' diye konuştu. 
     Ekonomik programın bir süre daha hassas ve dikkatli şekilde sürdürülmesi gerektiğini, tünelin ucunun aydınlık olduğunu belirten Erdoğan, o noktaya varış zamanının yaklaştığını bildirdi. Talan edilen ülke kaynaklarının ekonomiye kazandırıldığı gün, çözümsüz görünen sorunların kolayca çözüleceğine olan inancını dile getiren Başbakan Erdoğan, bu konuda alınan mesafeyi büyük başarı olarak bütün dünyanın takdir ettiğini belirtti. 
     
     DIŞ POLİTİKA 
     Dış politikada da statükonun dilini kullanmadıklarını, ülkenin itibarını yükseltmek için cesur ve kararlı adımlar attıklarını anlatan Erdoğan, ''Türkiye'nin tarihi inşa eden medeniyet tecrübesiyle, devletin ve toplumun üzerinde büyük mutabakat sağladığı AB hedefine her zamankinden daha çok yaklaştığını'' vurguladı. 
     Erdoğan, AB zorladığı için değil, Türk insanının haklarını en üst düzeyde kullanması için hukuki düzenlemeler yapıldığını, demokratik hakların hiçbir vatandaştan esirgenemeyeceğini söyledi. 
     
     ''EĞER ASKER IRAK'A GİDECEKSE...'' 
     Başbakan Erdoğan, konuşmasında Irak ile ilgili gelişmelere de değinerek, Türkiye'nin başlangıçtan beri ''savaşa gerek kalmaksızın Irak'ta barışın sağlanması'' yönünde bir politika izlediğini anımsattı. Ancak barış yönündeki samimi çaba ve ısrarların arzulanan sonucu vermediğini kaydeden Erdoğan, şöyle devam etti 
     ''Şimdi Irak'ta savaş sorası ortamın getirdiği zorluklar hakim. Bu zorlukların aşılması ve Irak halkının bir an önce arzuladığı barış ve istikrar ortamına kavuşması için üzerimize düşeni yapmakla mükellef olduğumuzu düşünüyoruz. Bu mükellefiyeti bize yükleyen, tarih ve coğrafyadır. Eğer Türk askeri Irak'a gidecekse, bu gidiş, bütünüyle insani ve barışçıl amaçlara hizmet edecektir.'' Ortadoğu'daki gelişmeleri de değerlendiren Erdoğan, Ortadoğu'nun uzun zamandan beri insanlığın vicdanını kanatan yara olduğunu, Irak'taki problemin yanında bölgedeki bireysel, örgütsel ve devlet terörüyle had safhaya ulaşan çatışmaların, bir an evvel yerini barışa bırakması gerektiğini ifade etti. 
     Erdoğan, barışın yolunun, bölgedeki tarihi anlaşmazlıkların serinkanlı bir şekilde müzakere edebilerek demokratik meşruiyete sahip iktidarların işbaşına gelmesinden geçtiğini bildirdi. 
     
     KIBRIS 
     Erdoğan, hükümetin ilk günden önünde bulduğu sorunlardan birinin de Kıbrıs olduğuna dikkati çekerek, yıların kördüğüm haline getirdiği Kıbrıs'ta samimi bir çözüm arayışına yöneldiklerini söyledi. Müzakere sürecinin kesintiye uğramaması için, Kıbrıs Türk halkının varoluşunu sürdürmesi bakımından hayati öneme sahip hususlarda tavizkar olmadıklarını bildiren Erdoğan, ancak bununla birlikte Türk tarafının çözüm konusundaki iradesini ortaya koyması ve çözümü zorlaştıran değil, kolaylaştıran taraf olması gerektiğini de ısrarla vurguladıklarını belirtti. 
     AK Parti Lideri ve Başbakan Erdoğan, Kıbrıs Türk tarafının attığı adımlara Rum yönetiminin de cevap vermesini beklediklerini kaydetti. Erdoğan, ''Bize göre Kıbrıs meselesi, 2 toplumun ortak rızası ve 2 toplumun hukukunu koruyan yapı içinde çözülebilir. Bu konudaki ısrarımız ve çabamız, dinamik bir şekilde devam edecektir'' dedi. 
     
</TEXT>
</DOC>
