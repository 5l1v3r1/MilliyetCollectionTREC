<DOC>
<DOCNO> 181668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sondun24.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da cinayet görüntüleri şoku.. 
</HEADLINE>
<TEXT>

     Belçika'da, Nijeryalı Semira Adamu'yu sınır dışı ederken boğarak öldüren 5 jandarmanın yargılanması devam ederken, mahkemede gösterilen video kayıtlarının basına yansıması halkta şok etkisi yaptı. 
     Siyasi sığınma talebi reddedilen Adamu 20 , 22 Eylül 1988 tarihinde Belçika'dan sınır dışı edilirken, bindirildiği uçağın içinde jandarmalar tarafından boğulmuştu. 
     Brüksel havaalanında Sabena havayollarının yolcu uçağına bindirilen Adamu, sınır dışı edilmesini şarkı söyleyerek protesto edince, yanındaki jandarmalar, genç kadının yüzünü yastığa bastırarak onu susturmayı denemişlerdi. Bu yüden komaya giren Adamu, kaldırıldığı hastanede ölmüştü. Olay, jandarma kameraları tarafından görüntülenmişti. 
     Olaydan sonra, zamanın İçişleri Bakanı Louis Tobback istifa etmişti. 
     Belçika'da yapılan reformlar çerçevesinde jandarma ve polis kurumları birleştirildiği için, yargılanmasına başlanan 5 jandarma halen polis olarak görev yapıyor. 
     
     VİDEO ŞOKU 

     Brüksel Ceza Mahkemesi'ndeki oturumların dünkü ilk gününde olayın video görüntüleri izlendi. Bu görüntüler, televizyon ve gazetelere de dağıtıldı. 
     Video kayıtlarında, içinde yolcuların bulunduğu yolcu uçağının arka sırasında, kolları arkadan kelepçeli olan ve bir şarkı mırıldanan Semira Adamu'nun kafasının bir yastık üzerine bastırıldığı, bunu yapan 3 jandarmanın birbirleriyle şakalaştıkları, güldükleri ve çeşitli espriler yaptıkları görülüyor. 
     Emniyet kemeri de takılı bulunan Adamu'nun kafasının dizleri üzerine, ağzı ve burnu yastıkla kapatılmış halde, iki jandarma tarafından şiddetle ve uzun süre bastırıldığı görüntülerde izleniyor. 
     Video kayıtlarında, Adamu'nun bir isyan hareketi yaptığı görülmüyor, ancak kamerayı kullanan jandarma, mahkemedeki ifadesinde, ''her şeyi kaydedemediğini'' söyledi. 
     Görüntülerde, Adamu'nun komaya girmesinin nasıl fark edildiği ve neler yapıldığı da yer almıyor. 
     Video görüntülerinde, jandarmaların uzun süre ve şiddetle üzerine baskı yaptıkları Adamu'nun hareketsiz kaldığı, bu arada uçağa yolcuların bindiği, kemer ve sigara anonsları yapıldığı izleniyor. 
     Nijeryalı kadının 6-7 dakika bu şekilde tutulduğu tahmin ediliyor. 
     Mahkemede dinlenen kriminoloji doktorları, Adamu'nun oksijen yetersizliği nedeniyle, ''beyninden vurularak'' öldürüldüğünü söyledi. 
     Doktorlar, Adamu'nun ölmesi için yüzünün yastığa bastırılmasının bile gerekli olmadığını, elleri sırtından bağlı olan ve dizleri üzerine yatırılarak kafasına bastırılan bir kişinin uzun süre yaşayamayacağını belirtti. 
     Belçika basını, ''inanılmaz, dayanılmaz, korkunç'' olarak nitelendirdiği bu görüntüleri kamuoyuna ayrıntılı olarak yansıttı. 
     Basın, yorumlarında, ''devlet cinayeti''nden de söz etti. 
     Kraliyet Savcısı Hedwig Steppe'nin, jandarmalar için takipsizlik, tahliye veya kısa süreli tecilli hapis cezası talebinde bulunması da kamuoyunda tepkiyle karşılandı. 
     Sanık jandarmalar, bu sabahki oturumda verdikleri ifadelerde, ''yastık yönteminin o dönemde yasal olduğunu, ancak bu yöntemin uygulanması konusunda gereken eğitimin kendilerine verilmediğini'' anlattılar. 
     Brüksel Mahkemesi'ndeki duruşma, sanıkların ve şahitlerin dinlenmesiyle devam ediyor. 
     
</TEXT>
</DOC>
