<DOC>
<DOCNO> 198699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur35.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerem Yılmazer'e vefa... 
</HEADLINE>
<TEXT>

     Levent'teki HSBC Bank Genel Müdürlüğü'ne yönelik bombalı saldırıda yaşamını yitiren tiyatro, sinema ve seslendirme sanatçısı Kerem Yılmazer için vefatından önce rol aldığı ''Hakimiyet-i Milliye Aşevi'' oyununun sahnesinde özel bir köşe hazırlandı. 
     Oyunun yönetmeni Taner Barlas, usta sanatçı Yılmazer'in, İstanbul Büyükşehir Belediyesi Şehir Tiyatroları'nın 2003-2004 sezonu oyunlarından ''Hakimiyet-i Milliye Aşevi''nde Halide Edip Adıvar'ın eşi Adnan Adıvar'ı canlandırdığını hatırlattı. 
     Yılmazer'in ölümünden sonra bu rolü aynı oyunda ''terzi'' rolündeki Yiğit Sertdemir'in canlandırmaya başladığını anlatan Barlas, Kerem Yılmazer'i de sahnede yaşatmaya devam ettiklerini vurguladı. 
     Barlas, Yılmazer için, ''Hakimiyet-i Milliye Aşevi''nin sahnelendiği 1 hafta boyunca oyun başında saygı duruşunda bulunulduğunu ifade ederek, bunun yanı sıra sahnede Yılmazer için özel bir köşe hazırlandığını bildirdi. 
     Köşede, Kerem Yılmazer'in karanfillerle süslü fotoğrafının yer aldığını, mum yakıldığını ve ''Seni unutmayacağız'' yazısı bulunduğunu dile getiren Taner Barlas, ''Hakimiyet-i Milliye Aşevi oyunu sahnelendiği sürece Kerem Bey'in köşesini saklı tutacağız'' dedi. 
     Barlas, oyunun sahneleneceği Şehir Tiyatroları salonlarında, sanatseverlerin Yılmazer hakkındaki duygu ve düşüncelerini yazmaları için bir defterin imzaya açılacağını sözlerine ekledi. 
     
</TEXT>
</DOC>
