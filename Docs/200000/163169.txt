<DOC>
<DOCNO> 163169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sondun15.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas ve İslami Cihad, İsrail ile ateşkesi reddediyor 
</HEADLINE>
<TEXT>

     Filistinli aşırı dinci örgütler Hamas ile İslami Cihad, İsrail ile ateşkes olasılığını reddettiklerini açıkladı. 
     Hamas liderlerinden Abdülaziz El Rantisi, yaptığı açıklamada, ''Hamas, işgal altında yapılan her türlü ateşkes çağrılarını reddetmektedir. Ateşkes sözcüğünün bizim lugatımızda yeri yoktur. Siyonist teröristler, Filistin halkına, topraklarımıza ve kutsal yerlerimize saldırmıştır, biz meşru müdafaa durumundayız ve kendimizi savunmaya devam edeceğiz. İsrail'in Filistin topraklarından kısmen çekilmesi halinde de Yahudi yerleşimciler ile askerler hedefimiz olmaya devam edecektir. İsrail bu topraklardan tamamen çekilinceye kadar savaşımızı sürdüreceğiz'' dedi. 
     Rantisi, ''İsrail'in Filistinli sivilleri öldürmeye ve bu insanlara karşı saldırganca eylemlerine son vermesi ve Filistin topraklarına operasyon düzenlememesi halinde, ancak İzzettin El Kassam Tugayı'nın Hamas örgütünün askeri kanadı Gazze Şeridi'nin kuzeyinden İsrail topraklarına füze saldırılarını durduracağını'' vurguladı. 
     İslami Cihad yetkilisi Muhammed El Hindi de açıklamasında, İsrail ile ateşkes olasılığını reddederek, ''İşgalin sona ereceği ve Filistinli mahkumların serbest bırakılacağı konusunda açık bir tutum takınılmadıkça şiddet eylemleri sürecektir. İsrail Başbakanı Ariel Şaron, Filistinlileri saldırgan olarak göstererek dünyayı aldatmak istemektedir. Kendisinin bu önerisini reddediyoruz'' dedi. 
     Adının açıklanmasını istemeyen Filistinli bir yetkili, Şaron'un Hamas'a, 3 gün için ateşkes ilan edilmesi önerisinde bulunduğunu belirtmişti. 
     
</TEXT>
</DOC>
