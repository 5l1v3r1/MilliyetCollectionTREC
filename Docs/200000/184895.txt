<DOC>
<DOCNO> 184895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/siyaset/siy07.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİTAK'ı frenlemeyin 
</HEADLINE>
<TEXT>

   Başkanlığa seçilen Prof. Namık Kemal Pak'ın hükümet tarafından üç aydır ataması yapılmadığı için TÜBİTAK'ta önemli projeler durma noktasına geldi 
      ÖNAY YILMAZ İstanbul 

   
   Bilim Kurulu tarafından TÜBİTAK Başkanlığı'na yeniden seçilen, ama yaklaşık üç aydır Başbakan Recep Tayyip Erdoğan tarafından ataması yapılmayan Prof. Dr. Namık Kemal Pak, hükümetin amacının şahsına değil, sisteme yönelik olduğunu belirtti. 
   Pak, "Benimle bir sorunları olduğunu sanmıyorum. Sorun kurumun işleyen yapısına ilişkin olabilir" dedi. TÜBİTAK'taki özerk yapının 40 yıl önce kurulduğunu anlatan Pak, "Ülkenin bilim alanındaki akil insanları bir araya gelip dünyadaki modelleri taramışlar ve en iyi bu modeli bulmuşlar" diye konuştu. Pak, başkanlığı sırasında AB ile ilişkilerde önemli adımlar atıldığını belirterek şöyle konuştu "Güvenlik konusunda Türkiye'nin dışa bağımlılığını azaltmaya çalıştık. İlk uyduyu uzaya gönderiyoruz. TÜBİTAK çok iyi atılımlara imza atmış bir kurum haline geldi. Herşey bu kadar iyiye giderken bu yapılanları frenleme ihtiyacı nereden doğdu Oysa koşan ata oynamak gerekmez mi Demek ki mevcut yapıdan rahatsız olanlar var." 
   Kurumda büyük bir rahatsızlık yaşandığını, bunun büyük bir motivasyon kaybına yol açtığını kaydeden Pak, "Bu kaybı tamir etmek güçtür. Ben kendimi savaşan bir komutan olarak görüyordum. Kalanlar ise kurumun yara almaması için ölümüne savaşıyorlar" şeklinde konuştu. Pak, böyle giderse hayati projelerde mutlaka sarsıntılar yaşanacağını sözlerine ekledi. 
   
   
</TEXT>
</DOC>
