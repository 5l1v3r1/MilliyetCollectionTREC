<DOC>
<DOCNO> 180091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur27.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuyumcu soyguncularını kredi kartları ortaya çıkardı 
</HEADLINE>
<TEXT>

     Denizli'de 12 temmuzda muz kutularına koyduğu 20 kilogram altını, el arabasıyla taşıtırken çaldıran kuyumcu kuryesini soyan 4 kişi, polisteki sorgulamalarının ardından adliyeye sevk edildi. 
     Cumhuriyet Mahallesi'nde yakalanan soyguncuları, kredi kartlarıyla yaptıkları aşırı harcama ve cep telefonu faturalarının kabarması ele verdi. 
     Soygun sonrası şüpheliler listesi oluşturan polis, elindeki bilgi ve delillerden yola çıkarak, daha önce sabıkaları olmayan Ayhan S. 29 , Ahmet S. 27 , Mehmet Ali K. 19 ve Cihan K.'yı 23 takibe aldı. 
     Soygundan kısa süre sonra bu kişilerin kredi kartlarıyla yaptıkları harcamaların aşırı derecede artması, kameralı cep telefonları almaları ve cep telefonu faturalarının aşırı derecede yükselmesiyle kuşkuları iyice üzerlerine çektiler. Zanlılar, önceki sabah Cumhuriyet Mahallesi'nde gizlendikleri eve yapılan baskınla da kıskıvrak yakalandılar. 
     Evde yapılan aramada, 2 adet ruhsatsız av tüfeği, 23 adet fişek, 1 adet tabanca, 1 adet kuru sıkı tabanca, 2 adet mermi, 7 adet kuru sıkı 2 adet kameralı cep telefonu ve 2 adet normal cep telefonu ele geçirildi. 
     
     ALTINLAR DİDİM'DE 
     Gözaltına alınan soyguncular, Denizli Emniyet Müdürlüğü'ndeki sorgulamalarında suçlarını itiraf ederken, altınları Didim'de bir evin merdiven altına gömdüklerini söyledi. 
     Yer göstermede 9 kilogram külçe altın, bin 922 adet kulplu ve kulpsuz ata altınıyla yarım ve çeyrek olarak tabir edilen altın, 21 adet alyans yüzük ve 19 adet küpe bulundu. 
     Bu arada, Ayhan S., Ahmet S., Mehmet Ali K. ve Cihan K.'nın yeni bir soygun hazırlığında olduğu da ortaya çıktı. Zanlıların, sorgulamaları sırasında, ''Yakalanmasaydık bir döviz bürosunu da soyacaktık'' dedikleri öğrenildi. 
     
</TEXT>
</DOC>
