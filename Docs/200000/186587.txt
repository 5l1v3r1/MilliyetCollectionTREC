<DOC>
<DOCNO> 186587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/yazar/uras.html </URL>
<DATE> 2003/10/05/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
"D-3207 numaralı dana"nın köftesi 
</HEADLINE>
<TEXT>

   
   Akmerkez'de dünyanın en ünlü, en pahalı markalarını taşıyan giyim eşyalarını satan mağazaların vitrinlerini ve eşyaların üzerindeki yüksek rakamlı etiketleri şaşkınlık içinde izliyordum... O sırada, Doğuş Grubu tepe yöneticilerinden Aclan Acar'a rastladım. "Akmerkez'de yerli malı satan mağaza kalmamış..." diyerek şaşkınlığımı ifade etmeye çalıştım. Güldü. "- Hocam... Bizim Akmerkez mağazamızdaki etler yerli malı..." dedi. "Geliniz bizim Macro'yu gezelim" diyerek koluma girdi. 
   Akmerkez'de lüks giyim eşyası, ev eşyası satan mağazalar arasında bir de et ve balık satan market var. Doğuş Grubu'nun sermaye çoğunluğuna sahip olduğunu ve hisse senetleri İMKB'de alınıp satılan Tansaş'ın "Macro" diye adlandırılan marketinde neler satılıyor neler Market yeni düzenlenmiş. Aclan Acar beni et reyonuna götürdü... Etleri kesmişler, tencereye, tavaya, ızgaraya konulacak şekilde hazırlamışlar... Bizim evde ayda bir et yeniyor ama, vitrin insanın iştahını kabartıyor. Macro'nun yöneticilerinden Cem Rodoslu'ya, "Köftelere bayıldım... Ama marketten kıyma ve de hazır köfte alınır mı Bilemem..." deyince anlattı. "Tansaş'ın İzmir'de 'Tanet' diye bilinen bir tesisi var. Danalar küçük iken alınıyor. Kulaklarına numaralı küpe takılıyor. Besleniyor. Kesiliyor... Bütün bu süreç bilgisayarda kayda geçiyor... Mağaza vitrininde köfte haline gelmiş kıymanın hangi hayvanın eti olduğunu, ne zaman kesilip ne zaman kıyma, ne zaman köfte haline getirildiğini izlemek mümkün... Örneğin bilgisayara bakarak bu köftenin D - 3207 numaralı dananın etinden yapıldığını görebiliriz..." 
   
   30 milyon dolarlık katkı 
   Mağaza sorumlusu Naro Ortaviran Hanım da bana, organik ve ekolojik tarım ürünlerinin satıldığı bölümleri gösterdi. Organik domatesin kilosu 2 milyon 150 bin lira, sera domatesinin ki 950 bin lira idi. 
   Bu pazar günü sayın okuyucularıma Tansaş'ın Macro'sunu anlatmamın nedeni var. "MCAP Global Finance" isimli bir İngiliz yatırım kuruluşu Tansaş'a 30 milyon dolar ile katılmaya karar verdi. 
   Tansaş, 1973 yılında halka ucuz et ve kömür sağlamak amacıyla İzmir Belediyesi tarafından kuruldu. Belediye şirketin yüzde 33'ünü 1996 yılında halka açtı. 1999 yılında belediyenin çoğunluk hissesini Doğuş Grubu satın aldı. 
   Tansaş'ın "Macro ve Tansaş" adı ile hizmet veren 186 mağazası var. Migros'un mağaza sayısı 168, Gima'nın 71 . 900 tedarikçiden mal alıyor, günde 180 - 200 bin kişiye mal satıyorlar. Bu yılın ilk yarısında toplam satışları 210 milyon dolar. Yılın satış hedefi 480 milyon dolar. Şirketin yaptığı iş nedeniyle 5.5 milyon dolar kar etmesi bekleniyor ama, amortisman ve leasing giderleri, faiz yükü bilançoyu zarara dönüştürüyor. 2001 yılında 128 milyon dolar olan finansal borçlar 44 milyon dolara indirilmiş ama gene de büyük yük. 
   İşte bu 44 milyon dolarlık finansman yükünü yok etmek için şimdi MCAP isimli yatırım kuruluşunun 30 milyon dolarlık sermaye katkısı kullanılacak. Böylece Tansaş karlı bilanço verme imkanına kavuşacak. 
   Tansaş için sermaye artırımı kararı alınıyor. Yabancı yatırım kuruluşu, işlemin gerçekleşeceği son 8 gün içinde İMKB'de oluşan Tansaş hisseleri fiyat ortalamasının yüzde 20 üzerinde bir fiyat ile 30 milyon dolarlık Tansaş hisse senedi satın alacak. Tansaş'ın kasasına giren para sayesinde de finansman yükü kalkmış olacak. Bu işlem, ağır finans yükü altındaki firmalarımıza örnek olabilecek bir uygulama... 
   
      
   
</TEXT>
</DOC>
