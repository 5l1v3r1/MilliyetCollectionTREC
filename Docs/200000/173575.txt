<DOC>
<DOCNO> 173575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/ekonomi/aeko.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonda seyri sonbahar belirler 
</HEADLINE>
<TEXT>

   Ekonomistler, aylık bazda son iki aydır eksi çıkan enflasyonda yıl sonu yüzde 20 hedefini tutturmak için eylül ve ekim aylarının önemli olduğunu belirtiyor 
      TARIK YILMAZ 
   
   Toptan eşya fiyatlarında son 16.5 yılın en düşük düzeyinin yakalanması psikolojik beklentilerin aşağıya çekilmesinde önemli bir rol oynuyor. İki aydır eksi çıkan toptan eşya TEFE ve tüketici fiyatları TÜFE , özellikle TÜFE'nin yüzde 20 hedefinin tutturulacağına ilişkin beklentileri de artırıyor. 
   Yorumlarına başvurduğumuz uzmanlar, enflasyonun düştüğü ve yıl sonu hedefinin üç aşağı beş yukarı tutturulabileceği konusunda ortak görüş belirtmesine karşın tek haneli enflasyonları konuşmak için erken olduğunu düşünüyor. 
   "Önemli olan eylül ve ekim enflasyonları" diyen uzmanların enflasyonun seyri ve beklentilerine ilişkin verdikleri yanıtlar şöyle 
   
   'Önümüzdeki 7 - 8 ay için olumlu sinyaller var'    Prof Dr. Zafer Tunca İÜ. İktisat Fakültesi 
   Uzun süredir uygulanan IMF programının bağlılıkla sürdürülmesi bence enflasyonun düşüşünde önemli bir rol oynuyor. Mevsimsel etkiler de düşüşte payı olmasına karşın asıl konu bence sürdürülen program. Burada geçmiş hükümetin de hakkını yememek gerekir. Enflasyonun yıl sonu yüzde 20 hedefinin biraz üzerinde olacağını tahmin ediyorum. 
   Ancak yine de ülke içinde tezkere gibi siyasi çalkantılar, yurtdışında kriz olmayacağını varsaydığımızı söylemek gerekir. Türkiye'de uzun vadeli konuşmak mümkün olmuyor ama 7 - 8 ay için ekonominin olumlu sinyaller verdiğini söyleyebilirim. 
   Ayrıca enflasyon dışında başka olumlu gelişmeler de var. Ben ihracatın yıl sonunda 45 milyar dolar, ithalatın 65 milyar dolara yaklaşacağını düşünüyorum. Bu noktada kurun seviyesi önemli hale geliyor. Zaman içinde kurlarda yukarıya doğru bir gidiş olmalı. Sakin bir şekilde yükseliş olursa cari işlemler açığının 8 milyar dolar düzeyinde tutulabileceğini düşünüyorum. Aradaki fark 10 milyar doları aşarsa Türkiye sorun yaşayacaktır. 
   
   'Eylül ayından sonra yükseliş olur'    Prof. Dr. Öztin Akgüç İ.Ü. İşletme Fakültesi 
   Kurun düşük olması ve buna bağlı olarak petrol ve doğalgaz fiyatlarındaki gerileme enflasyonu olumlu etkiliyor. Mayıs enflasyonunun düşük çıkması petrol fiyatlarındaki düşüşten kaynaklandı. Haziran ve temmuzdaki gerilemenin temel nedeni ise tarım ürünleri fiyatlarındaki düşüşle açıklanabilir. Tarım fiyatları TEFE'yi düşürürken gıda fiyatlarındaki gerileme TÜFE'yi aşağıya çekiyor. Kişisel kanaatim eylülden itibaren enflasyonda yükseliş olur. Ayrıca bana göre Türkiye bu kurla götüremez ve bir yerde er ya da geç patlar. Doğal olarak bu TEFE ve TÜFE'yi yükseltir. 
   Aslına bakarsanız enflasyonu yorumlamak için eylül ve ekim aylarındaki enflasyonunu görmek gerekir. O aylarda da düşüş sürerse yıl sonu yüzde 20 hedefi tutar. Ama yine söylüyorum tahminim enflasyonun eylül ve ekimde hızlanacağı yönünde. Eğer bu aylarda tarım fiyatları artmaya başlarsa önce TEFE ardından TÜFE yükselişe geçecektir. 
   
   'Önemli olan yüzde 20'nin altına indirmek'    Sadrettin Bağcı Ata Yatırım Ekonomisti 
   Gıdanın temmuzda negatif çıkması enflasyonu aşağı çekmiş görünüyor. Ancak konut fiyatları yüzde 1.2 ve ev eşyası fiyatları yüzde 0.7 arttı. Enflasyonist beklentiyi gösteren bu iki unsurun yedi aylık ortalaması yüzde 1.4'e oturmuş gibi duruyor. Bu hem bir talebin varlığını gösteriyor hem de TÜFE'nin yüzde 1.4 düzeyine oturduğunu... Ben yıl sonu enflasyonun yüzde 22 civarında bir rakam olacağını tahmin ediyorum. TEFE tarafında imalat sanayi kamu yüzde 1 artış kamu zamlarının devam edeceğine işaret ediyor. 
   Bence enflasyonu yüzde 80'lerden yüzde 20'lere indirmek kolay ama önemli olan bundan daha aşağı çekmek. Tek haneli enflasyonun 4 - 5 yıl içinde yakalanması bana göre zor. 
   
   'Sağlıklı yorum için eylül beklenmeli'    Ahmet Akarcalı Finans Yatırım Ekonomist 
   Enflasyonda yapısal dönüşümün yaşandığını söylemek için biraz erken. Irak savaşı sonrası enerji maliyetlerinde yaşanan düşüş üretim maliyetlerini aşağıya çekti. Ayrıca eksi fiyat ayarlamaları da maliyetleri düşürdü. Buna Türk Lirası'nın diğer dövizlere karşı güçlenmesi ve kamu mallarında fiyatların yükseltilmemesi, maliyetlerdeki olabilecek baskının kontrol altında tutulmasını sağladı. 
   Herkesin sorduğu "Talep artıyor niye enflasyon olmuyor" sorusuna verilebilecek en iyi yanıt herhalde bu olur. Enflasyonda mevsimsel etkiler olduğu söylenebilir ancak gıda dışı sektörlerde de agresif bir artış yok. 
   Yüksek işsizlik ve artmayan reel ücretler ekonomide ciddi üretim açığı olabileceğini gösteriyor. Böyle bir ortamda aşırı fiyat artışlarını beklemek yanlış olacaktır. Ancak enflasyonla ilgili sağlıklı yorum yapmak için dönemsel faktörlerin etkisinin tersine döndüğü eylül ve ekimi beklemenin daha iyi olacağı kanısındayım. 
   
   
</TEXT>
</DOC>
