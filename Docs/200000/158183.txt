<DOC>
<DOCNO> 158183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/yazar/civaoglu.html </URL>
<DATE> 2003/05/22/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Yakanın rengi 
</HEADLINE>
<TEXT>

     Akademiler komutanı Hava Orgeneral İbrahim Fırtına, iyi bir gelenek başlattı. 
     Devlet başkanlarını konuk ederek, genç kurmay subaylara ufuk açıyor. 
     KKTC, Pakistan cumhurbaşkanlarından sonra dün de Nazarbayev... 
     Kurmay adaylarının ekonomi, uluslararası ilişkiler, strateji, yerkürenin yeni kuvvet odakları, tarihi ipek yolunun yerini almış bulunan petrol yolları bağlamında sorularının çıtası, hayli yükseklerdeydi. 
     
Kızarmak      Kafamda şöyle düşünceler oluştu. 
     - Bu subaylar yakayı kızartır ama Türkiye'nin, demokrasinin yüzünü kızartmazlar. 2000'li yılların kültürü ile yetişiyorlar. Çağın değerlerinin bilincindeler. 
     Bu subaylara en üst düzeylerde komutanlık yapmak da kolay değil. Askerin doğasında bulunan disiplini kazanmış bulunuyorlar ama giderek daha seçici değerlendirmeleri olacak. Komutanlarıyla derinliğine saygı için kültürel frekans uyumu ve iletişim standartları yükseliyor. 
     - Bu subayların asli görevlerinin sınırında kalmaları, AB'nin Kopenhag ölçütleri dayatması ve uyum yasalarının kırmızı çizgileri, örneğin MGK'nın geleceği, Genelkurmay'ın bağlı olacağı adreste değişiklik gibi yasal düzenlemeler ötesinde siyasi kadroların çapıyla da ilişkili. Cumhuriyet'in temel ilkeleri ve etik kurallarda duyarlıklar kaşınmamalı. Demokrasi kalitesi, siyasetçinin çap ve yeteneği, saygınlığı önemli. Siyaset de doğa gibi boşluk kaldırmaz... Başkalarının doldurmaması için siyasetçiler ve siyaset kurumları "boşluk" haline gelmemeliler. 
     - Bu subaylar ve onların diğer karargah ve kışlalardaki arkadaşları, askerin kamuoyunu oluşturuyor. Komutanların sürekli nabız tutmaları, bu nabız atışlarını siyasetçilerin de hissetmeleri gerekir. Daha bir süre, bu bir gerçek olarak önümüzde duracak. 
     - Siyasetçilerin ve AB'nin dayatmalarına gerek kalmadan, asker, uyum sürecinin uygulama takvimini izleyerek devlet politikalarında etkinliğini, kendi inisiyatifi ile hafifletmelidir. Böyle çizilmiş bir yol haritasına, bu subaylardan oluşan asker kamuoyu direnç göstermez. 
     
Kamuoyu araştırmaları      Kamuoyu araştırmaları, yıllardır Cumhurbaşkanı Sezer'i güven duyulanlar listesinde birinci gösteriyor. Kurumlar arasında ise Silahlı Kuvvetler birinci sırada. 
     Ama... 
     TSK hedefte. 
     İçtekilerin yanı sıra dışta da kampanya yoğunlaştı... Hatta, İngiltere'deki Stratejik Araştırmalar Enstitüsü, AB'ye rağmen askerin ihtilal yapabileceği gibi zırvalar bile ortaya attı. ABD, Milli Savunma Bakan Yardımcısı, "komutanları, tezkerenin TBMM'den geçmesi için liderlik yapmamakla" suçladı Demokrasilerde, asker, yasama meclisine nasıl liderlik yapar 
     Bunlar da birer gerçek... 
     Ancak... 
     Ya TSK da kendi içinden çelmeleniyorsa 
     Şirazesinden çıkmış, ölçüsü kaçmış söylemlerle kendi içinden kendi üstüne çizikler atılıyorsa 
     Sadece kişiler değil, temsil ettikleri camia ağırlığını yitirmeye başlar. 
     En özen gösterilmesi gereken uyarıları, toplumda bu nedenle oluşmuş önyargıların gölgesinde kalır. 
     ........... 
     Deniz, Kara ve Hava subaylarının kurmay olduktan sonra yakalarındaki sınıf spoleti kırmızı renktedir. 
     
     

</TEXT>
</DOC>
