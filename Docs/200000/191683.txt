<DOC>
<DOCNO> 191683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sontur30.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası'nda düğüm çözülüyor... 
</HEADLINE>
<TEXT>

     Tasarruf Mevduatı Sigorta Fonu'na devredilen İmar Bankası'ndaki düğüm çözülüyor. Hükümet Sözcüsü Cemil Çiçek, teknik çalışmaların son noktaya geldiğini belirtirken, bir-iki gün içinde ayrıntılı açıklama yapılacağını söyledi. 
     Bakanlar Kurulu toplantısından sonra bir açıklama yapan Hükümet Sözcüsü ve Adalet Bakanı Cemil Çiçek, İmar Bankası mudilerinin durumuna ilişkin bir değerlendirme yaptıklarını söyledi. Çiçek, "Bu konuyla ilgili teknik çalışmalar son noktaya gelmiştir. Bir-iki günlük bir çalışma daha yapılacak. Arkasından da ilgili bakan arkadışımız Abdüllatif Şener konuyla ilgili bilgi sunacaktır" dedi. Çiçek, İmar Bankası mudilerine bayramdan önce ödeme yapılıp yapılmayacağına ilişkin bir soru üzerine, teknik çalışmanın bu eksende sürdüğünü belirtirken, şunları söyled 
     "Konu değişik boyutta bir konudur. Bir taraftan bonolarla ilgili, öbür taraftan ticari hesaplarla ilgili, bir başka yönden ticari hesap olmayan, bankaya para yatırmış vatandaşların durumu var. Dolayısıyla değişik boyutlarda olması nedeniyle bunların bir kısmı için kanun çıkarmak gerekecektir. Bir kısmıyla ilgili belki Bakanlar Kurulu kararı gerekecektir. Onun için hepsini tek bir formülle, tek bir yöntemle halletmek de mümkün gözükmüyor. Bu ve benzeri hukuki çalışmalar da bir-iki gün içerisinde bitirilecek, ondan sonra açıklama yapılacak" Çiçek, bir başka soruyu yanıtlarken, İmar Bankası ile ilgili ödemelerin, vatandaşın durumu dikkate alarak yapılacağını kaydetti. 
     Bakan Çiçek, Bakanlar Kurulu'nda 8.5 milyar dolarlık ABD kredisiyle ilgili herhangi bir değerlendirme yapılmadığını bildirdi. 
     
     KAMU REFORMU İMZADA 
     Cemil Çiçek, Kurul'da kamu yönetimi reformuyla ilgili olarak da bir değerlendirme yapıldığını ve tasarının imzaya açıldığını bildirdi. Çiçek, tasarı TBMM'ye sunulmadan önce, perşembe ya da cuma günü Başbakan Recep Tayyip Erdoğan ya da görevlendireceği bir hükümet yetkilisinin reforma ilişkin ayrıntılı bir açıklama yapacağını kaydetti. 
     Çiçek, Kurul'da Milli Eğitim Bakanı Hüseyin Çelik'in de dün rektörlerle yaptığı YÖK tasarısı ile ilgili toplantı hakkında bilgi verdiğini söyledi. 
     
     "BREMER'İN SÖZLERİNİ DIŞİŞLERİ DEĞERLENDİRSİN" 
     Hükümet Sözcüsü Çiçek, Irak'taki patlamaların Kurul'da değerlendirilip değerlendirilmediğine ilişkin bir soru üzerine, bu konunun gündeme gelmediğini belirterek, "Bu patlamalar yalnız son günlerde değil baştan beri devam ediyor. Bizim ilgi alanımıza girdiği için ilgili kademelerde değerlendiriliyor, Ancak bugün için Bakanlar Kurulu'nun gündeminde Irak konusu yer almamıştır" dedi. Çiçek, ABD'nin Irak'taki sivil yönetiminin başındaki ismi Bremer'in, Türkiye'nin bölgeye asker göndermesi konusunu Irak Geçici Yönetimiyle görüşmesi gerektiğine ilişkin sözleri hakkındaki görüşünün sorulması üzerine, bu konuyu ilk olarak Dışişleri Bakanlığı'nın değerlendirmesi gerektiğini söyledi. Çiçek, "Hükümet Sözcüsü de olsam, Dışişleri Bakanlığı'nda gerekli değerlendirmeler yapılmadan hükümetimizi, devletimizi bağlayacak bir açıklama yapmam" dedi. Dışişleri Bakanlığı'nın önemsediği dış politik gelişmeler hakkında değerlendirmeler yaptığına dikkat çeken Çiçek, "Kaldı ki, dış politika konularında da hemen birileri bir beyanda bulunduğunda anında cevap vermek ne kadar doğru ve isabetli oluyor, ya da gelen bilgiler ne kadar sağlıklı ve sıhhatli oluyor, onları check etmeden, yansımalarını hesaba katmadan açıklama yapmayı şahsen doğru bulmuyorum" diye konuştu. 
     
</TEXT>
</DOC>
