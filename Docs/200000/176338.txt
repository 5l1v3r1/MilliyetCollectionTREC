<DOC>
<DOCNO> 176338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur15.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiyatro hayali uğruna, ABD'de ''faytoncu'' oldu... 
</HEADLINE>
<TEXT>

     Türk kızı Özlem Turhal, tiyatro uğruna gittiği ABD'nin sanat başkenti New York'ta ''faytoncu'' oldu. 
     Oyuncuların kısıtlı para aldığı kentte faytonculuk yapan Turhal, üstün yeteneği sayesinde muradına ererek Broadway'de ünlü aktörlerin bile alkışladığı bir yıldız haline geldi. 
     Üniversiteden mezun olduktan sonra master yapmak için ABD'ye giden Turhal'ın, New York macerası dört yıl önce başladı. Oyuncu olma hayaliyle bu ülkenin yolunu tutan Turhal, başarılı eğitim hayatı boyunca çok sayıda oyunda rol alarak beğeni topladı. 
     Broadway'de pek çok oyuncunun hayalini süsleyen Actors Studio'da sahneye çıkarak ''Striptease'' adlı eserde rol alan Turhal, burada Al Pacino, Harvey Keitel gibi ünlü aktörler tarafından ayakta alkışlandı. 
     Okulun bitmesiyle birlikte kendini Amerikalılar tarafından ''jungle-balta girmemiş orman'' olarak nitelendirilen New York kentinin acımasız hayat şartları içinde bulan Turhal, oyunculuğu başarıyla sürdürmesine rağmen hayatını kazanmak için bir iş aramaya başladı. 
     Oyuncuların çoğunun garsonluk, temizlikçilik gibi işler yaptığı kentte, sonunda ''faytonculukta'' karar kılan Turhal, bu iş için özel ehliyet alarak Central Park'ta faytonculuğa başladı. Turhal, kısa sürede parkın adeta ''sembolü'' haline oldu ve hakkında belgesel çekilmesi bile gündeme geldi. 
     Turhal, bir yandan da oyuncu olarak önemli başarılara imza atmayı sürdürdü. Kafka'nın ''Metamorfoz'' isimli yapıtında 600 kişi arasından ''Anna'' rolüne seçilen Özlem Turhal hakkında ABD'deki gazetelerde övgü dolu yazılar çıkmaya başladı. Broadway'de giderek tanınan bir isim haline gelen Turhal, bir oyunda Imelda Marcos'u en iyi şekilde canlandırarak ayakta alkışlandı. 
     
     ''BEŞ OYUNCU YAN YANA GELSE''... 

     Özlem Turhal, New York'un tiyatronun beşiği olduğunu, ancak oyuncuların Türkiye'den az para kazandığını söyledi. 
     Broadway'deki çoğu oyuncunun ek işler yaparak ayakta kaldıklarını anlatan Turhal, ''Ben de ya garsonluk yapacaktım, ya da bu tercih ettiğim işi. Neticede faytoncu oldum, bu ilginç deneyimi yaşadım. Ancak, şunu söyleyeyim orada beş oyuncu yan yana gelse bir faytoncu kadar para kazanamıyor'' dedi. 
     Türkiye'de özellikle dizilerde rol alan oyuncuların önemli paralar kazandığını dile getiren Turhal, ''Ancak, ABD'de yaptığınız iş önemli. Dış görüntüye önem verilmiyor. Al Pacino bile tiyatroya girdiğinde sevenler selam veriyor, gerisi ilgilenmiyor. Ününe bakılmadan yaptığınız iş öne çıkıyor'' diye konuştu. 
     Vizesi sona erdiği için Türkiye'ye döndüğünü ve burada çalışmak istediğini ifade eden Turhal, bir sinema filmi yapmanın en büyük özlemi olduğunu kaydetti. İstanbul'da çok sayıda film ve dizi teklifi aldığını belirten sanatçı, şimdi bunları değerlendirmek için kolları sıvadığını sözlerine ekledi. 
     
</TEXT>
</DOC>
