<DOC>
<DOCNO> 172903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/siyaset/siy01.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar ilk müdahaleyi hatalı buldu 
</HEADLINE>
<TEXT>
   'Paldır küldür kaldırılmaz...' 
   Erdoğan'ın kazasını "kötü bir düşme" olarak değerlendiren uzmanlara göre, ilk yardımda hayati riskler gözardı edildi 
      AYŞEGÜL AYDOĞAN İstanbul 

   
   Park açılışında bindiği attan düşen Başbakan Recep Tayyip Erdoğan'a çevresindekilerin yaptığı ilk müdahale, uzmanlarca hatalı bulundu. Bu tip kazalar sonrasında özellikle, bel, boyun, omur ve kaburgaların sakatlanabileceğini belirten doktorlar, ilk müdahale olarak Erdoğan'ın sedyeyle taşınması, öncelikle de röntgen filminin çekilmesi gerektiğini söyledi. 
   Cerrahpaşa Tıp Fakültesi Nöroşirürji Anabilim Dalı Öğretim Üyesi Prof. Dr. Cengiz Kuday, "kötü bir düşme" olarak tanımladığı Başbakan'ın geçirdiği kaza sonrasında belinin kırılma riskinin yüksek olduğunu ifade etti. Kuday, kazanın ardından yanlış müdahale yapıldığını belirterek, şunları söyledi 
   
   YATIRMAK LAZIMDI 
   "Başbakanı paldır küldür kaldırdılar. Oysa öyle bir kazadan sonra kişinin kalıp gibi kaldırılması lazım. Korumalar pat diye kaldırdı. Ayağı üzengiye takıldı, sürüklendi. Beli kırılabilir ya da sakatlanabilir, boynu zarar görmüş olabilirdi. Bu tip düşme ve travmalarda ilk önce kişiyi yerinde bırakmak, dümdüz yatırmak lazım. Daha sonra sedyeyle kaldırıp filminin çekilmesi, bundan sonra ayağa kaldırılması gerekir." 
   Ulusal Travma ve Acil Cerrahi Derneği Başkan Yardımcısı ve İstanbul Tıp Fakültesi Genel Cerrahi Anabilim Dalı Öğretim Üyesi Prof. Dr. Korhan Taviloğlu da "Bu tip durumlarda normalde başın ve boynun sabitlenmesi lazım. İdeali bir muayeneden geçmesi. Normalde bir kişi bu şekilde bir darbe yedikten sonra kolay kolay kalkıp yürüyemez" yorumunu yaptı. 
   
   İLK MÜDAHALE ÖNEMLİ 
   Haydarpaşa Numune Hastanesi Acil Servis Sorumlusu Doç. Dr. Neşet Köksal ilk yardımın mutlaka yerinde olması gerekliliğini vurgulayarak, şu değerlendirmeyi yaptı 
   "Bildiğim kadarıyla Başbakan'a müdahale yapıldı. Önemli olan kazanın olduğu yerde müdahale etmek. Başbakan kendisi ayağa kalktı. 
   Bu tip kazalar sonrasında en önemli şey, kaburgalarda ve boyunda bir şey olup olmaması. Boyunda ağrı olup olmadığı sorulabilir. Boyun omurlarında bir hasar var mı yok mu, ona bakılabilir. Bir sorun varsa boyunluk takılarak kaldırılmalı, sabitlemek açısından. Solunum problemi var mı yok mu, bu da önemli." 
   
      'Cihan' gazetecilerin ilgi odağı    Erdoğan'ı üzerinden atan Cihan isimli at, dün medyanın ilgi odağı oldu. Sabahın erken saatlerinden itibaren parka akın eden gazeteciler, güvenlik görevlileri tarafından içeri alınmadı. Atın kazanın yaşandığı gece alındığını söyleyen görevliler, saatlerce gazetecilerle köşe kapmaca oynadı. Basının ilgisi üzerine Büyükşehir Belediyesi yetkilileri devreye girdi. Parkın işletmecileri gazetecileri içeriye alarak, olay at haline gelen Cihan'ı objektiflerin karşısına geçirdi. Bazı basın mensupları ata binerek kısa bir tur attı. 
   
   Çocuklar da biniyormuş    'Başbakanın programında ata binmek yoktu' diyen parkın genel müdürü Özdemir, 'Cihan' isimli ata daha önce çocukların da bindiğini söyledi... 
   Parkın Genel Müdürü Rumi Özdemir, atın huysuzlanmasına vatandaşların alkışları ile fotoğraf makinelerinin flaşlarının neden olduğunu öne sürerek, "Bu ata daha önce çocuklar da biniyormuş. Çok uysal bir at. Daha önce hiç böyle bir şey yapmamış" dedi. 
   12 yaşındaki İngiliz atının 1996'da katıldığı Engelli Arazi Yarışı'nda ikinciliği bulunduğunu da vurgulayan Özdemir, "Başbakan'ın programında ata binmek yoktu. Ama Başbakan bindi. Bizim de Başbakanımıza 'binmeyin' diye bir uyarı yapmak haddimiz değildi" diye konuştu. 
   
   Seyisler poliste 
   Bu arada Bayrampaşa İlçe Emniyet Müdürlüğü ekipleri, atın sahibi ile iki seyisin bilgisine başvurdu. Polis, bu kişilerin terör yönünden kayıtlarına baktı, olayda kasıt ve ihmal olup olmadığını araştırdı. Ancak kasıt olmadığını karar verildi. 
   
      Avusturya'da kaza yapmıştı    Erdoğan, Avusturya gezisi sırasında, TEMSA tarafından Türkiye'de üretilen otobüslerin Avusturya Posta İdaresi'ne teslim törenine katıldı. Direksiyona geçen Erdoğan, Devlet Bakanı Kürşad Tüzmen, İçişleri Bakanı Abdülkadir Aksu'nun da içinde bulunduğu otobüse geri manevra yaptırmak isterken trafik ışığına çarptı. 
   
   
</TEXT>
</DOC>
