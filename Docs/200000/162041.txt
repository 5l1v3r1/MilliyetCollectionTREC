<DOC>
<DOCNO> 162041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo08.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'nde yeni hedef UEFA finali... 
</HEADLINE>
<TEXT>

     Gençlerbirliği Kulüp Başkanı İlhan Cavcav, yeni sezonda şampiyonluğa oynayan bir takım olacaklarını belirtti. 
     Cavcav, Gençlerbirliği futbolcusu Veysel Cihan'ın düğün töreninde eski Galatasaraylı Bülent Akın ile görüştü. 
     ''Ben hızlı bir başkanım hem düğüne gelirim hem de transfer yaparım'' diyen Cavcav, şunları söyledi 
     ''Bülent'i Belçika'da biz keşfetmiştik. Ancak, teknik direktörümüz istemediği için Denizlispor'a bugünün parasıyla 20-30 bin dolar gibi küçük bir paraya verdik. Daha sonra da Galatasaray'a transfer oldu. Şanssız bir sakatlık döneminin ardından da İngiltere'ye gitti. Örnek bir kişiliği var, Gençlerbirliği'nde başarılı olacağına inanıyorum. Yuvaya döndüğü için mutluyuz.'' Gazetecilerin sorularını da yanıtlayan Cavcav, yeni sezonda şampiyonluğa oynayacak bir ekip oluşturacaklarını kaydetti. 
     Cavcav, Beşiktaş'a trasfer olan Okan'ı önce Galatasaray'ın istediğini ifade ederek, şunları anlattı 
     ''Galatasaray, Okan'ı almak istediğini bize iletti. Biz de onlardan Berkant, Sedat ve Sabri'yi istedik. Fatih Terim önce 'tamam' dedi, biz de Okan konusunda sorun olmadığını söyledik. Ticaret hayatında verdiğim sözden dönmem. Bunu kendime prensip edinen bir kişi olarak transferin tamamlandığı düşüncesindeydim. Ancak, Fatih Terim telefon ederek Sabri ve Sedat'ı veremeyeceğini söyledi ve başka oyuncular önerdi. Teklif ettiği oyuncular da elbette değerli oyunculardı, ama bizim takımımızda oynayacak mevkilerde olmadıkları için kabul etmedik. Olgunlukla 'bu iş olmuyor' dediler. Bu gelişmelerden 2 gün sonra Beşiktaş devreye girdi. Okan'ın transferi için 1 milyon 600 bin dolar ile Ali Cansun, Bülent ve Ali'yi 2 yıl kiralık olarak aldık. Bunun hemen ardından Galatasaray tekrar girişimde bulundu. Ben verdiğim sözden dönmeyeceğim için Okan'ı Beşiktaş'a verdim.'' 
     
     BELÇİKA VE ALMANYA'DAN 2 FUTBOLCU 
     Yabancı futbolcu sorunun çözmek için girişimlerde bulunduklarını dile getiren Cavcav, şöyle devam etti 
     ''Yabancı oyuncularımızdan Ahmet Hassan, Beşiktaş'a trasfer oldu. Thomas ise ülkesine döndü. Biz de yönetim olarak Almanya ve Belçika'dan iki futbolcuyu takımımıza kazandırmak için girişimlerimizi yoğunlaştırdık. Henüz transfer sezonu resmen başlamadı. Tahmin ediyorum bu iki oyuncuyu kadromuza katacağız. Geçen yıl olduğu gibi bu yıl da şampiyonluğa oynayacak iddialı bir takım oluşturmaya çalışıyoruz. Bu sezon Süper Ligin en çok gol atan takımı olduk. Tarihimizde ilk kez ligi üçüncü bitirdik. Şampiyonluk kolay bir olay değil ancak, başımızda çok değerli bir teknik adam var ve futbolcularımızın birbirleriyle kaynaşmış olmaları bizi bu yıl da şampiyonluk yolunda iddialı ekiplerinden biri haline getiriyor.'' 
     
     TEKNİK DİREKTÖR YANAL 
     Teknik direktör Ersun Yanal da Gençlerbirliği'nin yapısı içinde birçok şeyi tamamladığını, ekonomik konumu ve yönetim tarzıyla birçok parametreyi yerine getirmiş bir kulüp olduğunu belirtti. 
     Okan'ın çok başarılı bir futbolcu olduğunu ifade eden Yanal, ''Şartlar bizi ondan ayırdı. Kuşkusuz Okan iyi bir futbolcu, ama bunun önlemini alacağız. Hiçbir oyuncunun yeri doldurulamayacak diye bir kaide yok'' dedi. 
     Yanal, hedeflerinin UEFA Kupası'nda final oynamak olduğunu bildirerek, Türkiye'nin Avrupa'da turlar atlayan takımı olacaklarını söyledi. 
     Bülent Akın ise Gençlerbirliği çatısı altında yeniden milli formayı giymek istediğini kaydederek, ''Lucescu beni çok istiyordu. Ancak, yönetimde bazı sorunlar yaşandığı için transfer gerçekleşmedi. Yuvama döndüğüm için mutluyum. Burada başarılı olarak bir süredir ayrı kaldığım milli formaya yeniden kavuşmayı istiyorum'' diye konuştu. 
     Galatasaraylı bazı yöneticilere kırgın olduğunu da belirten Bülent Akın, şöyle devam etti 
     ''Galatasaray camiasına kırgın değilim, ama unutulmayı hak etmiyorum. Sakatlığım döneminde tedavi ücretlerimi bile kendim karşıladım. Galatasaray ile iyi günler geçirdim fakat birkaç yöneticiye kırgınım. Şartlar el verirse seve seve sarı-kırmızılı formayı giymeye hazırım.'' 
     
</TEXT>
</DOC>
