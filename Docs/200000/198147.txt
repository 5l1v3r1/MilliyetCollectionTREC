<DOC>
<DOCNO> 198147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun09.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Türkiye ile ilişkilerde yeni bir sayfa açıyoruz 
</HEADLINE>
<TEXT>

     Irak Geçici Hükümet Konseyi'nin bu ayki başkanı Celal Talabani, Türkiye ziyaretinin çok başarılı geçtiğini belirterek, ''Geçmişi geçmişte bıraktık. Türk-Irak ilişkilerinde yeni bir sayfa açıyoruz'' dedi. 
     Amerikan Federal News ajansının haberine göre Talabani, El Cezire televizyonuna verdiği demeçte, Türkiye ziyaretinde ''bazı eski problemleri'' ele aldıklarını ve her iki tarafın da, bunların geçmişe ait olduğuna karar verdiğini, böylece Türkiye-Irak ilişkilerinde yeni bir sayfa açıldığını söyledi. 
     ''Türkiye ziyaretini çok başarılı olarak değerlendirdiğini'' kaydeden Talabani, ''Türk-Irak ilişkilerindeki belirsizliği aşmayı başardık. Siyasi, ekonomik, ticari ve sınır meselelerinde güçlü ilişkiler için bazı belirsizlikleri ortadan kaldırarak yeni bir sayfa açtık. Değişik konularda da konuştuk. Türk kardeşlerimizin bize karşı çok dostça olduğunu söyleyebilirim'' dedi. 
     Talabani, ''bazı eski problemleri de konuştuklarını ve bunların geçmişe ait olduğuna, geçmişin bir parçası olduğuna karar verdiklerini'' kaydetti. 
     ''Böylece Türk-Irak ilişkileri için yeni bir sayfa açtık. İlişkilerimizin gelişmesini umuyoruz. Türk kardeşlerimiz, Irak'ta birçok hastane inşa ederek bize yardım etmeye karar verdi'' diyen Talabani, Irak'ta kuzeyden güneye, Sulata'dan Bağdat'a, Kerbela'dan Basra'ya kadar birçok hastane inşa etmesi için Türkiye'ye teklifi kendilerinin götürdüğünü ve Türkiye'nin de bu teklifi memnuniyetle karşıladığını belirtti. Talabani, bütün konularda Türk yetkililerle ''dostça bir atmosferde ve kardeş ruhuyla'' konuştuklarını kaydetti. 
     Ankara ile Bağdat arasında diplomatik ilişkilerin düzenlenmesi için de anlaşma sağlandığını ve Ankara'da bulunan Irak'ın iletişim ofisinin, kendi ziyaretinin ardından büyükelçilik düzeyine yükseltildiğini söyleyen Talabani, yakında Irak'ın Ankara'ya bir büyükelçi atayacağını da belirtti. 
     Talabani, Türkiye'nin Bağdat büyükelçisinin de yakında görev yerine dönmesini beklediklerini belirterek, ''bütün konular detaylı, dostça konuşuldu. Türk basını da birçok soru sordu. Biz de olabildiğince açık yanıtladık'' dedi. 
     
</TEXT>
</DOC>
