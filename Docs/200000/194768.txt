<DOC>
<DOCNO> 194768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sondun31.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu "Dünya savaş ortamı yaratacak senaryolarla geliyor" 
</HEADLINE>
<TEXT>

     KKTC Başbakanı Derviş Eroğlu, ''dünyanın, Kıbrıs'taki barış ortamını savaş ortamına dönüştürecek veya Kıbrıs Türkünü zaman içerisinde bu topraklardan göçe zorlayacak senaryolarla karşılarına çıktığını'' söyledi. 
     Eroğlu, KKTC'nin 20. kuruluş yıldönümü kutlamalarına katılmak üzere adada bulunan Genelkurmay Başkanlığı gazi heyetini kabulünde yaptığı konuşmada, ''Annan belgesinin, Kıbrıs'tan önce Türkiye'yi sonra da Türkleri çıkaracak, Kıbrıs'ta Enosis'i veya Yunanistan'ın Megali İdea'sını gerçekleştirecek bir belge olduğunu'' kaydetti. 
     Gazi heyetinin KKTC'nin kuruluş yıldönümü için adaya gelmesinin kendilerine mutluluk verdiğini dile getiren Eroğlu, KKTC halkı için verdikleri hizmetlerden dolayı heyete teşekkür etti. 
     KKTC'nin ayrı bir Türk devleti olduğuna işaret ederek, bu gerçeğin dünya tarafından kabul edilmesi gerektiğini vurgulayan Eroğlu, dünyanın KKTC gerçeğini kabullenemediğini anımsattı ve ''KKTC gerçeği kabul edilseydi, kalıcı anlaşmaya varma çok daha mümkün hale gelebilirdi'' dedi. 
     Başbakan Eroğlu, ''dünyanın, iki halkı iç içe getirme düşüncesiyle bir kıvılcımla olayların patlamasına olanak sağlamasını anlamanın mümkün olmadığını'' ifade ederek, iki devlet ve iki halk yan yana yaşarken, bu gerçeklerden hareket edilerek ortaklık devleti kurulması ve iki halkın yan yana yaşaması gerektiğini kaydetti. Eroğlu, ''Maalesef dünya bize bunu çok görüyor'' ifadesini kullandı. 
     Derviş Eroğlu, şöyle konuştu 
     ''Biz KKTC'yi yaşatma kararlılığını sürdürürken, son zamanlarda müdahaleler artmıştır, bir taraftan Amerika bir taraftan AB müdahalelerini seçimlerimize kadar devam ettirir hale gelmişlerdir. Bu noktada yine biz varlığımızı dünyaya kabul ettirmek için uğraşırken, en büyük desteği Anavatan Türkiye'den, sizlerden görmekteyiz. Anavatanımızın desteğiyle KKTC'de huzur ve güven içerisinde yaşayacağımıza inanıyoruz. O bakımdan Türkiye'nin etkin ve fiili garantisinin hiçbir zaman sulandırılmasına müsaade etmeme kararlığımızı devam ettiriyoruz.'' Başbakan Eroğlu, KKTC'den vazgeçilmesinin istenmesi karşısında, Kıbrıs Türk halkının da, Anavatan'daki kardeşlerinin de gerekli tavrı ortaya koyduğunu ifade etti ve bu konuda müteşekkir olduklarını söyledi. 
     
     ''TSK'NIN HİÇBİR İŞİ YARIDA BIRAKTIĞI GÖRÜLMEMİŞTİR'' 
     Emekli Korgeneral Orhan Köse ise açıklamasında, 1974 Barış Harekatı'nın ardından 29 yıl geçtiğini anımsatarak, ''Hep diledik ki, geçen bu 29 yıl içerisinde KKTC ile ilgili olarak oluşan fotoğraf daha da netleşmiş olsun. Maalesef bilinen durumlarla karşı karşıyayız'' dedi. 
     Köse, ülkenin geleceğini belirleyecek hayati konularda mutlaka birlik ve beraberlik içerisinde ve engeli mutlaka geçme mantığına sahip olunması gerektiğini ifade ederek, KKTC'nin hürriyetinin ve bağımsızlığının kaybolmasına neden olacak bir davranışın telafisinin mümkün olamayacağını söyledi. 
     Türk Silahlı Kuvvetleri'nin TSK hiçbir işi yarıda bıraktığının görülmediğinin altını çizen Köse, şunları söyledi 
     ''TSK'nin tarihinde atılan bir temelin terk edilişi söz konusu değildir. Böyle bir hadise yaşanmamıştır. 1974'te Türkiye Cumhuriyeti devleti bu işe karar vermiş ve siyasi otoritenin kararıyla TSK buraya gelmiştir. Ve yine gönülden inanıyorum ki, aynı siyasi otoritenin kararıyla gerekirse bundan sonra da her türlü fedakarlık yapılacaktır. Özellikle asker olarak ifade ederim ki, 43 yıllık askerlik hayatımda ben yarım bırakılmış hiçbir işi hatırlamıyorum.'' 
     
</TEXT>
</DOC>
