<DOC>
<DOCNO> 165027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/dunya/dun01.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak ordusunun 'maaş zaferi' 
</HEADLINE>
<TEXT>

Ülkelerini savunmak için kıllarını kıpırdatmayan Iraklı askerlerin, 'Maaşları ödeyin, yoksa teröre başlarız' tehdidi üzerine ABD maaş ödemeyi kabul etti 
     DIŞ HABERLER SERVİSİ 

     Ülkelerinin işgaline fazla bir direniş göstermeyen Irak ordusuna mensup askerler, maaşları söz konusu olunca aslan kesildi. Maaş alamazlarsa terör saldırılarına başlayacakları tehdidini savuran eski Iraklı askerler, ABD makamlarına isteklerini kabul ettirdi. 
     Irak ordusunun Amerikalı sivil yönetici Paul Bremer tarafından geçtiğimiz ay dağıtılması üzerine işsiz kalan ve maaşlarını alamayan askerler, Bölgesel Koalisyon Otoritesi yetkililerine, dün öğle saatlerine kadar kendilerine ödeme yapılmaması halinde, ABD hedeflerine karşı intihar saldırıları başlatacaklarını bildirdiler. 
     Paul Bremer'den "Ya maaşlarını ödemesini ya da kendilerini yeniden işe almasını isteyen" eski askerler aksi durumda, "Hepimiz iyi eğitilmiş askerleriz. Ama biz Saddam'ın askerleri değiliz. Amerikalılar bunu biliyor, Bağdat'a girerken hiç direnmedik. Paramız verilmezse pusu kurup askerlerinizi bombalarız, hatta intihar saldırıları yaparız" dediler. 
     Bunun üzerine koalisyon yetkilileri eski Irak askerlerine 14 Temmuz'dan itibaren her ay 50 - 250 dolar arasında ödeme yapılacağını açıkladı. Ancak maaş verilecek askerlerden Baasçılığı kınayarak şiddete başvurmayacağı yolunda açık beyanda bulunmasını şart koştu. 
     Bu arada, ABD'nin oluşturacağı yeni Irak ordusunun ana hatları da belli oldu. Buna göre, ilk aşamada 12 bin kişilik bir tümen kurulacak ve bir yıllık bir eğitimden sonra operasyonel hale gelecek. 
     İki yıl içinde de ordu 40 bin askerlik 3 tümen düzeyine çıkarılacak. 
     

</TEXT>
</DOC>
