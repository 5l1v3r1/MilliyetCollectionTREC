<DOC>
<DOCNO> 177124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/yasam/yas04.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem ışıklarını NASA araştırıyor 
</HEADLINE>
<TEXT>

   17 Ağustos depremi öncesi bölgede güçlü 'kızılötesi ışınım' belirleyen NASA uzmanları, gökyüzünde görülen gizemli ışıkların peşine düştü 
   ÖNAY YILMAZ İstanbul 
   
   Amerikan Uzay ve Havacılık Dairesi NASA , İzmit depremi öncesi gökyüzünde görülen 'gizemli ışıklar'ın depremle ilişkisi olup olmadığını araştırıyor. 
   Bu amaçla NASA, 17 Ağustos 1999 İzmit depremi öncesi bölgenin kızılötesi emisyonlarını uydu kayıtlarından inceliyor. Bu depremden hemen önce bölgede güçlü kızılötesi ışınım saptayan NASA'dan Nevin Bryant ile FEMA'dan Amerikan Federal Acil Durum Yönetim Dairesi sismolog Stuart Nishenko, yakında çalışmalarını yayımlayacak. İki bilim adamı, 26 Ocak 2001'de Hindistan'daki Gujarat depreminde oluşan gizemli ışıkları da mercek altına aldı. NASA'nın Terra uydusu, bu depremden önce kızılötesi ışınımlarda büyük artış tespit etti. Uydu, deprem sonrası 28 Ocak'ta bölgeyi yeniden görüntülediğinde bu emisyonların olmadığını gözledi. 
   
   'Deprem habercisi olabilir' 
   Bilim adamları, 'gizemli ışıklar'la ilgili şu bilgileri verdi "Depremlerden önce ortaya çıkan gizemli ışıklar ve kızılötesi emisyonlar, yüzeye çıkmayı başaran serbest şarjlardan kaynaklanıyor olabilir. Yüzeyde elektronlarla birleşen pozitif şarjlar, kızılötesi ışıklara yol açabilir. Veya yüzeyde güçlü bir elektriksel alan oluşturarak havayı iyonize ederler. Sonuçta ortaya parlayıp sönen ışıklar çıkar. Deprem ışıklarının güvenilir bir haberci olduğu kanıtlanırsa, en ufak bir ışık oyunu, toparlanıp kaçmak için iyi bir gerekçe olur." 
   
   
</TEXT>
</DOC>
