<DOC>
<DOCNO> 182503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur06.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gül PKK konusunda önemli mesafeler alındı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, resmi temaslarda bulunmak üzere Gürcistan'a gitti. 
     Gül, Esenboğa Havaalanı'ndan hareketinden önce gazetecilerin Türkiye ile ABD teknik heyetleri arasında yapılan PKK-Kadek terör örgütünün Irak'ın kuzeyinden bertaraf edilmesin yönelik görüşmeler ilişkin sorularını yanıtladı. 
     Toplantıyı, ''terörü yok etmek için atılan önemli bir adım'' olarak değerlendiren Gül, ancak detayların dışarı fazla verilemeyeceğini kaydetti. Gül, ''önemli mesafeler alınmıştır ve görüşmeler devam edecektir'' diye konuştu. 
     Abdullah Gül, Türkiye'nin komşusu ve dost ülke olan Gürcistan'ın Kafkaslarda önemli bir ülke olduğunu belirterek, ''Gürcistan, Kafkaslar ve Karadeniz'in güvenliği açısından önem verdiğimiz bir ülkedir. Gürcistan'ın refahı ve siyasi istikrarına çok önem veriyoruz'' dedi. 
     Gürcistan'ın önemli bir enerji koridoru olduğunu hatırlatan Gül, Orta Asya'nın ve Kafkasya'nın enerjisinin Türkiye üzerinden Avrupa'ya sevk edilmesinde Gürcistan'ın önemli rol oynadığını belirterek, bu çerçevede bu ülkeyle ekonomik ilişkilere Türkiye'nin büyük önem verdiğini söyledi. 
     Gündemde iki önemli projenin olduğunu ifade eden Gül, Bakü-Tiflis-Ceyhan petrol boru hattının inşasının 2004 sonunda tamamlanmasının beklendiğini ve 2005'in ilk çeyreğinde Azerbaycan petrolünün Türkiye üzerinden Avrupa'ya satılabileceğini kaydetti. 
     İkinci önemli projenin de Şahdeniz-Tiflis-Erzurum doğal gaz projesi olduğunu belirten Gül, bunun da 2006'da tamamlanmasının planlandığını söyledi. 
     İki ülke arasında güvenlik açısından da işbirliği olduğunu belirten Gül, bu çerçevede Tiflis'te Türkiye'nin verdiği eğitimle faaliyetlerini sürdüren Ortak Askeri Akademi'yi ziyaret edeceğini, ayrıca yeni Türkiye büyükelçilik binasını gezeceğini söyledi. 
     Abdullah Gül, Gürcistan'da Cumhurbaşkanı Eduard Şevardnadze, Dışişleri Bakanı İrakli Menagarişvili, Devlet Bakanı Avtandil Jorbenadze ve Acil Durumlar Bakanı Malkhaz Kakabadze ile biraraya gelecek. 
     
</TEXT>
</DOC>
