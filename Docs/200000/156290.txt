<DOC>
<DOCNO> 156290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/siyaset/siy04.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Biz kararlıyız AB yardımcı olsun 
</HEADLINE>
<TEXT>

     LÜTFÜ KARAKAŞ Bulgaristan DHA 

     Dışişleri Bakanı Abdullah Gül, hükümetin Kopenhag siyasi kriterlerini bu yıl içinde tamamlama kararlılığında olduğunu belirterek "Bu kararlılığımızda AB’nin de yardımcı olmasını bekliyoruz" dedi. İki günlük resmi bir ziyaret amacıyla Bulgaristan’ın Burgaz kentine gelen Gül’e bu ülkenin ilk özel üniversitesi Burgaz Hür Üniversitesi’nce fahri doktora unvanı verildi. Törene cübbesiyle gelen Gül, Türkiye’nin AB üyelik sürecinde dinamik aşamaya gelindiğini kaydetti. Abdullah Gül "Önümüzdeki dönemde AB ülkelerinin kendi kurum ve kamuoylarını Türkiye’nin üyeliğine hazırlamaları için gerekli adımları atacaklarını umuyoruz" dedi. Gül, Burgaz kentinden sonra geldiği Sofya’da Başbakan Sakskoburgotski ile basına kapalı bir görüşme yaptı. Gül, Kıbrıs konusuyla ilgili olarak "Ada’da kalıcı bir çözüm bulununca şüphesiz ki Türk askerlerinin Türkiye’ye çekilmesi mümkündür" diye konuştu. 
     
     

</TEXT>
</DOC>
