<DOC>
<DOCNO> 194228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/soneko11.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da Yukos vakasından sonra sermaye kaçışı endişesi 
</HEADLINE>
<TEXT>

     Rusya Merkez Bankası Başkan Yardımcısı Oleg Vyugin, petrol devi YUKOS'un patronu Mikhail Khodorkovsky'nin tutuklanmasının ardından, ülkeden yılın ikinci yarısında yüklü miktarda yabancı sermayenin kaçışından endişelenildiğini söyledi. 
     Vyugin, Financial Times Gazetesi'ne verdiği demecinde, yılın son altı ayında Rusya'dan net 13 milyar doları aşkın özel sermaye kaçışı beklediğini belirtti. Rusya'ya yılın ilk yarısında net yabancı sermaye girişi 4.6 milyar dolardı. 
     Rusya'dan korkulan sermaye kaçışını kesin olarak YUKOS olayına bağlayamayacağını kaydetmeden geçemeyen Vyugin, Temmuz-Eylül dönemi özel sermaye çıkışının 7.7 milyar dolar olduğunu, bu miktarın yılın son çeyreğinde 8.6 milyar dolara ulaşacağının tahmin edildiğini söyledi. 
     Rus yetkililer, yabancı yatırımcılardan bu ülkeye güvenlerini korumalarını isterken, uluslararası kredi derecelendirme kuruluşu Standard Poor's, YUKOS krizinin sermaye kaçışına sebep olması halinde, Rusya'nın ülke kredi notunu düşürmekle tehdit etti. 
     
</TEXT>
</DOC>
