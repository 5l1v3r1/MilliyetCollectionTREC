<DOC>
<DOCNO> 173417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/spor/spo02.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enke'nin dili dolandı 
</HEADLINE>
<TEXT>

   Kocaelispor karşılaşmasında ilk kez kaleye geçen Fenerbahçe'nin Alman file bekçisi, "Takımla anlaşabilmem için sahada Türkçe, İngilizce, Almanca ve Portekizce konuşmam gerekiyor" dedi 
      YUSUF KOBAL 

   
   'Biraz zorlandım' 
   FENERBAHÇE'NİN yeni kalecisi Robert Enke, Kocaelispor'a karşı oynadığı ilk maçında büyük heyecan yaşadığını söyledi. Alman file bekçisi, "Biraz zorlandım. Ayrıca dil sorunu da var. Arkadaşlarımla anlaşmak için dört dil konuşmak durumunda kalıyorum. Onlara derdinizi anlatmak için Türkçe, İngilizce, Almanca, Portekizce bilmeniz gerekiyor. Ama bu duruma alışacağım" dedi. 
   
   'Şimdilik sorun yok' 
   UYUM sorununu en kısa zamanda çözmeye çalışacağını da sözlerine ekleyen Enke, "Şimdilik bir sorun yok" diye konuştu. Alman kaleci, tüm takım arkadaşları gibi kendisi için de ilk lig maçının çok önemli olduğunu vurguladı, "Kocaelispor maçının sonucuna göre değerlendirme yapmak yanlış olur. Herşey yolunda. Hepimiz artık İstanbulspor'u düşünüyoruz" ifadesini kullandı. 
   
   Tam not aldı 
   KOCAELİSPOR karşısında başarılı bir performans ortaya koyan Enke'ye takım arkadaşları ve teknik heyetten de tam not geldi. İlk maçı olmasına rağmen soğukkanlılığı ile dikkati çeken Alman kaleci için Sarı - Lacivertli oyuncular, "Yerinde uyarılar yapıyor. Önündeki futbolculara güven veriyor. Bir kaç hafta sonra takıma biraz daha alışacaktır" görüşünde birleştiler. 
   
   'Taraftar istesin gelirim'    CAN UYGUÇ 

   BAŞKAN Aziz Yıldırım'ı devirmek isteyen muhaliflerle yapılan yemekte konuşan eski başkanlardan Ali Şen, "Şu an için aday olmak gibi bir niyetim yok. Ancak tribünler benim için bağırıp göreve gelmem için çağırırsa seve seve yeniden başkanlığa soyunurum" dedi. 
   ŞEN, Başkan Yıldırım'a muhalif olan isimlere de sert uyarılarda bulunarak "Aziz Yıldırım, kulüpte istediği gibi at oynatıyor, ama hiç biriniz doğru dürüst tavır koyamıyorsunuz. Eğer içinizden aday olmayı düşünenler varsa kesinlikle borcu falan düşünmesin. Yıldırım, zaten yaptığı reklamla Fenerbahçe'ye verdiği paraların karşılığını çoktan aldı. Kulüpten para falan geri alamaz" diye konuştu. Geceye katılan camianın ağır topları Şen'e sonuna kadar destek sözü verdi. 
   
   Golleri PAF yedi    Kocaeli'de görev almayan oyuncular, PAF takımı ile oynadıkları hazırlık maçını 6-2 kazandılar 
   
   Bir gün izin 
   TEKNİK Direktör Daum, Kocaelispor ile oynanan hazırlık maçının ardından dün sabah da futbolcularına Samandıra Tesisleri'nde PAF takımı ile maç yaptırdı. Kocaeli'de görev almayan ve de çok az oynayan oyunculardan kurulu takım, gençleri 6-2 yendi. Goller Toledo, Rebrov 2 , Olcan 2 ve Semih'ten geldi. Daum, oyuncularına bir gün izin verdi. Antrenmanlar salı günü başlayacak. 
   'Orta geliyor' 
   FENERBAHÇE'NİN Hollandalı santrforu Pierre Van Hooijdonk, kendileri için ligin ilk karşılaşması olan İstanbulspor maçının önem taşıdığını belirtip, "Ne yorgunuz, ne de başarısız. Bana da maçlarda yeterince orta geliyor. Bu anlamda bir sorun yaşamıyorum. Zamana gereksinimim var. Bu hafta oynayacağımız maç çok önemli. Bütün dikkatimizi İstanbulspor müsabakasına çevirmiş durumdayız" dedi. 
   
   Volkan'ın burnu kırıldı    SARI - Lacivertli takımın dün sabah yaptığı antrenmanda kaleci Volkan'ın burnu kırıldı. PAF takımı ile oynanan hazırlık maçının son dakikasında bir hava topuna yükselen genç file bekçisi, Serkan'ın darbesiyle kendini yerde buldu. Volkan'a ilk müdahale sahada yapıldı. 
   BURNUNDAKİ aşırı kanama nedeniyle hemen Özel Acıbadem Hastanesi'ne kaldırılan Fenerbahçe'nin genç kalecisi ameliyata alındı. Doktorlar operasyonun başarılı geçtiğini, Volkan'ın bir süre sahalardan uzak kalacağını açıkladı. Bu arada genç oyuncu Serkan'ın başına da altı dikiş atıldı. 
   
   
</TEXT>
</DOC>
