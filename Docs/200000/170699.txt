<DOC>
<DOCNO> 170699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sondun13.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Parisliler'in Seine nehri keyfi... 
</HEADLINE>
<TEXT>

     Paris Belediyesi'nin girişimiyle Seine Nehri kenarında açılan halk plajını, ilk günde yaklaşık 600 bin kişi ziyaret etti. 
     Fransa'nın NBA kariyerli yıldız basketbol oyuncusu Tony Parker ve Paris Belediye Başkanı Bertrand Delaone'nin açılışını yaptığı plaj, 17 Ağustos'a kadar halka hizmet verecek. 
     Halk plajı, tatile gidemeyen Parisliler ile başkenti ziyarete gelen yerli ve yabancı turistlere yönelik olarak ilk kez geçen yıl açılmıştı. 
     Paris Belediyesi'nin katkısıyla oluşturulan üç kilometre uzunluğundaki plaj için, kamyonlarca ince kum şehir merkezine taşındı. 
     Belediye Park ve Bahçeler Müdürlüğü, nehir kenarına plaj havası verebilmek için çim ekti ve ağaç dikti, serinlemek isteyenler için de seyyar çeşmeler oluşturdu. 
     Ağustos ayı boyunca, plajı ziyaret edecekler için halk konserlerinin de düzenleneceği bildirildi. 
     Halk plajı, yerli ve yabancı turistleri mutlu ederken, Paris trafiğini felce uğrattığı için araç sürücülerinin zaman zaman tepkisine yol açıyor. 

     
</TEXT>
</DOC>
