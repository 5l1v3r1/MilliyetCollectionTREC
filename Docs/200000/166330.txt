<DOC>
<DOCNO> 166330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sondun01.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yıldız daha kaydı... Katharine Hepburn 96 yaşında öldü 
</HEADLINE>
<TEXT>

     Hollywood'un bazı filmlerine kalemle çizilmiş gibi güzelliğini ve aristokrat duruşunu katan feminist ruhun idolü Katharine Hepburn, 96 yaşında öldü. 
     Son yıllarda sağlık sorunları yaşayan Hepburn, dün Old Saybrook'taki evinde, ailesi yanındayken yaşama veda etti. 
     Hepburn'un ölümünün ardından yazılı açıklama yapan ünlü sinema sanatçısı Elizabeth Taylor, ''Dünyadaki her sanatçı saygıyla ve 'ah keşke onun gibi olsam' duygusuyla ona baktı'' dedi. 
     Sanatçının onuruna Broadway'da, yarın gece TSİ 03.00'de ışıklar söndürülecek. Hepburn'un isteği üzerine cenaze töreni düzenlenmeyecek ve defin işlemi daha sonra özel olarak yapılacak. 
     Hepburn, ABD'nin Connecticut eyaletindeki Harford'da 12 Mayıs 1907 yılında, 6 çocuklu bir ailenin kızı olarak dünyaya geldi. 
     Sinemadaki 60 yıllık kariyeri boyunca 4 Oscar ödülü kazanan ve 12 kez bu ödüle aday gösterilen Hepburn, ''aday gösterilme'' rekorunu, Merly Streep 2003 yılında kendisini geçinceye kadar elinde tutuyordu. Hepburn, ''Morning Glory'' 1933 , ''Guess Who's Coming to Dinner'' 1967 , ''The Lion in Winter'' 1968 ve ''On Golden Pond'' 1981 filmleriyle Oscar ödüllerine layık görülmüştü. 
     Bu başarılarını yine de yetersiz bulan Hepburn, bir demecinde, ''Başardığımın 3 katını başarabilirdim. Tam kapasitemi yerine getiremiyorum. Ama hayatta önemli olan şeyler var. Yürümek, aile gibi. Doğmak, acı, sevinç ve sonra ölüm. Oyunculuk sadece soslu turtayı beklemek gibi birşey. O kadar'' demişti. 
     
     SPENCER TRACY İLE BERABERLİĞİ 

     Sadece bir kez evlenen, Howard Hughes gibi birçok ünlü kişi ile ismi anılan Hepburn, hayatının en büyük aşkını Spencer Tracy ile yaşadı. Birlikte 9 film çevirdiler ve Tracy'nin 1967'de ölümüne kadar hiç ayrılmadılar. Tracy ile ilk kez 1942 yılında ''Woman of the Year'' filmini çeviren Hepburn, tanışmalarını ''efsane'' olarak nitelemiş, Tracy'e ''Korkarım sana bir beden büyük geleceğim'' dediğinde, ''Merak etme, seni yeniden dikerim'' yanıtını almıştı. 
     Spencer Tracy, Hepburn ile ilişkisi sırasında 15 yıllık eşinden boşanmamıştı. Hepburn, 1963 yılında yaptığı bir açıklamada, ''Bir adamla 20 yıl mükemmel bir arkadaşlık yaşadım. Kaya gibi kuvvetli ve koruyucuydu. Asla pişmanlık duymadım'' demişti. Bir başka demecinde de sinemadaki birlikteliklerini ''mükemmel bir Amerikan çiftini temsil ediyor'' diye nitelemişti. 
     Katharine Hepburn, sinema kariyerinin yanı sıra yazdığı ''African Queen filmini çevirmek'' adlı romanıyla 77 yaşında en çok satan yazarlar arasına girmiş, 1991 yılında da ''Hayatımın Hikayeleri'' adlı ikinci kitabını yazmıştı. 
     
</TEXT>
</DOC>
