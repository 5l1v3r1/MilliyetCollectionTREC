<DOC>
<DOCNO> 168944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sondun10.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapışık ikizlerin doktorunun itirafı "En az biri ölecekti" 
</HEADLINE>
<TEXT>

     Ameliyat sırasında ölen başlarından yapışık İranlı ikizlerin ameliyatını yapan Amerikalı doktor Ben Carson, ikizleri ameliyat olmamaya ikna etmeye çalıştıklarını, ancak ikizlerin bu konuda ısrarcı olduğunu söyledi. 
     ABD-Baltimore John's Hopkins Üniversitesi Çocuk Sinir Cerrahi Bölümü Başkanı Dr. Carson, ameliyatın başarılı olacağını hiçbir zaman düşünmediğini belirtti ve ''En azından birinin öleceğini hepimiz biliyorduk'' dedi. 
     Ancak aşırı kanama yüzünden 1,5 saat arayla ölen Ladan ve Lale Bijani kardeşlerin ameliyattan vazgeçmeye bir türlü ikna edilemediğini kaydeden Carson, ikizlerin ''yapışık olarak yaşamalarının ölümden daha beter olduğunu'' yinelediklerini belirtti. 
     Carson, ''Ameliyattan bir dakika önce bile fikirlerini değiştirdiklerini söyleseler, hepimiz çok mutlu olurduk'' diye konuştu. 
     Daha önce 3 siyam ikizinin başarıyla ayrıldığı ameliyatları yapan Carson, Ladan ve Lale kardeşler, daha önce ''ne pahasına olursa olsun devam etmelerini'' istemesine rağmen, doktorlar ikizlerin beyninde beklenmeyen, yeni bir dolaşım sistemiyle karşılaştıkları için, ameliyat sırasında pek çok kez ameliyatı durdurmaları gerektiğini düşündüğünü de ifade etti. 
     Carson, ancak ikizlerin, adını açıklamadığı bir yakınının bu fikre karşı çıktığını söyledi. 
     Ladan ve Lale'nin ölümünün trajik olduğunu ifade eden Carson, ancak bu ameliyatın tıp bilimine çok büyük katkısı olduğunu kaydetti. 
     Singapur'da 50 saatlik çok zor ameliyatta ayrılan 29 yaşındaki Lale ve Ladan Bijani Salı günü ölmüştü. 
     
</TEXT>
</DOC>
