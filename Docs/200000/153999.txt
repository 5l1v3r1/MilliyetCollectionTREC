<DOC>
<DOCNO> 153999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko18.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Terlik reklamları satışları artırdı... 
</HEADLINE>
<TEXT>

     Terlik sektöründe reklamların artmasıyla birlikte, rekabetin de arttığı belirtildi. 
     Krize rağmen son yıllarda reklam bütçeleriyle dikkat çeken terlik üreticisi firmalar, raflardan sonra ekranda da mücadele vermeye başladı. 
     Ceyo Ortopedik Sandalet Sanayi ve Ticaret A.Ş. Genel Müdür Yardımcısı Naki Kolsuz, evde giyilen bir ürün olan terliğin, son 5 yılda ''sokağa çıktığını'' belirterek, kullanım alanının genişlemesi ve modanın da etkisiyle pazarın hareketlendiğini söyledi. 
     Terlikte yaşanan değişimin, reklamı da zorunlu hale getirdiğini belirten Kolsuz, ''Tüketicinin aklında belli markalar vardı. Yeni çıkan markaların isimlerini duyurabilmek için reklamlara ihtiyacı var. Bu doğaldır. Ancak özgün tasarım olmadan markalaşma olmaz. Bazı markaların reklamlarında kopya ürünler görüyoruz. Bu, sektörün geleceği açısından bizi üzüyor'' dedi. 
     Reklamlarda, ürünlerin sanatçıların arkasına saklanmasını doğru bulmadığını dile getiren Kolsuz, şöyle konuştu 
     ''Reklamı abartıyla yapmak doğru değil. Hiç bir reklamda ürünün özelliği yansıtılmıyor. Bir sanatçının arkasına sığınarak ürünü bir sene satarsınız, ikinci sanatçıyla iki sene satarsınız, mal kalitesi olmazsa üçüncü yıl nasıl satarsınız Müşterinin kafasına terlik atmak fikri bana doğru gelmiyor. Burada bir seviye problemi var.'' Sektörün ilk firması olduklarını belirten Kolsuz, bu yıl 2.5 milyon çiftlik satış programı oluşturduklarını, bunun yüzde 20'sini ihracata yönlendireceklerini kaydetti. 
     
     AYAKKABIYA ALTERNATİF 
     Gezer Ayakkabı San. Tic. Ltd. Şti. Reklam ve Halkla İlişkiler Sorumlusu İbrahim Yüksel, terlikte ''merdiven altı'' tabir edilen kayıtsız ve markasız üretimden, fabrikasyona gidildiğine dikkati çekti. 
     Terliğin ayakkabı yerine tercih edilir duruma geldiğine dikkat çeken Yüksel, ''Özellikle ekonomik krize bağlı olarak ayakkabı fiyatlarının artması ve terlikteki yeni tasarımlar, bu ürüne olan talebi artırdı. Terlik artık özel gecelerde bile giyilmeye başlandı'' dedi. 
     Türkiye'nin 350 milyon çift terlik üretim kapasitesine sahip olduğunu, bunun ancak yüzde 50'sinin kullanılabildiğini dile getiren Yüksel, şunları söyledi 
     ''Türkiye'de yaklaşık 80 milyon çift markalı terlik satılıyor. Bunun birden artması söz konusu olamaz. Pazar, markalı ürünlere doğru kayıyor. Bunda reklamların da büyük payı var. Ancak maalesef sektörde onlar yapıyorsa, ben de yaparım anlayışı var. Bu yüzden reklamlar talebi değil, arzı artırıyor. Reklamlara bakıp bir çok kişi terlik üretmeye giriyor, oysa ki zaten kapasitenin çoğu kullanılamıyor'' Terlik sektörü açısından Çin mallarının büyük bir tehdit oluşturduğuna da dikkat çeken Yüksel, buradan yılda 30 milyon çift terlik geldiğini öne sürdü. 
     




</TEXT>
</DOC>
