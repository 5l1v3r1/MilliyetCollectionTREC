<DOC>
<DOCNO> 172425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/ekonomi/eko03.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye uyumu iyi anlatmalı 
</HEADLINE>
<TEXT>

   AB'ye uyum yasalarının çıkması kadar uygulanmasının da önemli olduğunu belirten Koç Holding Başkanı Mustafa Koç, 'Yapılanlar AB'ye iyi anlatılmalı' dedi 
      
   Koç Holding Yönetim Kurulu Başkanı Mustafa Koç, Avrupa Birliği'ne AB uyum yasalarının çıkmakta olduğunu belirterek, yapılanları Avrupa'ya iyi anlatmak gerektiğini söyledi. 
   Koç, gelecek dönemde Türkiye'nin en önemli gündem maddesinin Avrupa Birliği'ne uyum süreci ve AB'den tam üyelik müzakereleri için tarih almak olduğunu belirtti. Koç Holding'in İstanbul Nakkaştepe'deki merkezinde bir grup gazeteci ile sohbet eden Yönetim Kurulu Başkanı Mustafa Koç ve holding CEO'su Bülent Özaydınlı, gazetecilerin çeşitli konulardaki sorularını da yanıtladı. 
   Mustafa Koç, 1995 yılında Gümrük Birliği müzakereleri sırasında AB ile Gümrük Birliği anlaşması yapılmasını en çok eleştiren grupların başında Koç Holding'in geldiğini hatırlatan bir soru üzerine, "Biz, o dönemde Gümrük Birliği'nin müzakere ediliş tarzını eleştiriyorduk. Bir siyasi birlik olmadan ekonomik birliğin yapılacak olmasının Türkiye'nin müzakere gücünü ileride azaltacağını söylüyorduk. Ama o dönemde, 'Ya girilecek ya girilecek' tarzı siyasi söylemlerle ve neredeyse hiç müzakere yapılmadan Gümrük Birliği'ne girildi. Tabii biz de çok eleştirildik. İşte kapalı ekonomide, yüksek gümrük duvarlarıyla büyümüş bir grup olarak karşı çıktığımız söylendi. Ama Gümrük Birliği'ne en hızlı uyum sağlayan, bundan en büyük kazancı elde eden grup da biz olduk" dedi. Koç, "Gümrük Birliği 1996'da başladı. 1997 bizim senemiz oldu. Bugün de Gümrük Birliği sayesinde çok önemli işler yapıyoruz" diye konuştu. 
   
   Avrupa turuna çıkıyor 
   Koç bir başka soru üzerine, önümüzdeki ayların en önemli olayının AB'den müzakere tarihi almak olduğunu söyledi ve devam etti "Uyum yasaları çıkıyor. Bunların uygulamasını da sağlamamız gerek. Ardından sivil toplumdan hükümete dek pek çok kişiye, bu yapılanları Avrupa'ya iyi ve doğru anlatma görevi düşüyor. Ben de bir TÜSİAD mensubu olarak eylülden sonra düzenlenecek Avrupa turlarına katılacağım." 
   
   "Faiz, güvenin barometresi" 
   Koç Holding CEO'su Bülend Özaydanlı "AB konusunda gösterilen çabanın neticesini ekonomideki olumlu havadan da görebiliyoruz. Ama yine de Türkiye'de tam bir güven ortamı olduğunu söyleyemeyiz. Bunun barometresi de faiz" dedi. Özaydınlı, "Faizlern düşüşü güvene bağlı. AB'den tarih almak önemli bir gösterge olacak. Ancak bir yandan da güven bozucu söylemler devam ediyor. Mesela 2004'te IMF'yi kovacağız sözleri... Bunun anlamı şu Bizim ekonomideki yapısal değişim yasalarını çıkarmamamızın sebebi IMF. IMF gidince bildiğimiz gibi yapmaya devam edeceğiz. Siz yabancı yatırımcı olsanız bu sözleri böyle okumaz mısınız Bu da güveni azaltıyor" diye konuştu. 
   
   
</TEXT>
</DOC>
