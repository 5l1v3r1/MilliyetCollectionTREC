<DOC>
<DOCNO> 176942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sondun18.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da Türk belediye meclisi üyesine tehdit 
</HEADLINE>
<TEXT>

     Hollanda'nın Leeuwarden kentinin Sosyal Demokrat İşçi Partili belediye meclisi üyesi Enver Gülbaşar, Hollanda'da Türkçenin de Hollandaca ve Frizce gibi resmi dil olarak kabul edilmesi yolunda yaptığı öneriden sonra, ırkçı kesimler tarafından tehdit edildi. 
     Enver Gülbaşar'a çoğu elektronik postayla gelen tehditler, mensubu olduğu Sosyal Demokrat İşçi Partisi tarafından polise bildirildi. 
     Leeuwarden belediye meclisinde parti grup başkanlığını yürüten Amerins Dikken, Gülbaşar'a yapılan tehditlerin çoğunlukla aşırı sağ kesimden geldiğini, bu tehditleri ciddiye aldıklarını ve kendisine koruma verilmesini istediklerini açıkladı. 
     Aynı zamanda Türkçe öğretmeni olan Enver Gülbaşar, geçen hafta sonunda belediye meclisinde, Türkçe, Arapça gibi dillere, Hollandaca, Frizce gibi resmi dil statüsü tanınmasını önermiş, buna gerekçe olarak da Frizce'nin 300 bin kişi tarafından konuşulmasına rağmen, Türkçenin 400 binin üzerinde kişi tarafından konuşulmasını göstermişti. Gülbaşar, bu öneriyi kentteki azınlık grupları adına parlamentoya da mektupla iletmişti. 
     Enver Gülbaşar'a, yalnızca sağ kesimlerden değil, mensubu olduğu partinin yandaşlarından da tepkiler gelmişti. 
     Belediye meclisindeki Pim Fortuyn Listesi mensubu meclis üyeleri de Türkçeye resmi dil statüsü istemenin, ''devlet içinde devlet yaratma anlamına geldiğini'' öne sürmüştü. 
     Enver Gülbaşar ise, Friesland bölgesinde yaşayan bir Türk çocuğuna yasa gereği Frizce zorunlu olarak öğretilirken kendi anadili olan Türkçenin öğretilmemesinin, ulusal azınlıkların dil hakkına aykırı olduğunu vurguladı ve Türkçenin toplumda hak ettiği yeri alabilmesi için mücadelesini tehditlere rağmen sürdüreceğini söyledi. 
     Gülbaşar, Hollanda parlamentosuna gönderdiği öneriye olumlu yanıt verilmemesi halinde, konuyu Avrupa Parlamentosu'na taşıyacağını kaydetti. 
     
</TEXT>
</DOC>
