<DOC>
<DOCNO> 186362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/magazin/mag05.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gülben videoya çektiğimi biliyordu' 
</HEADLINE>
<TEXT>

   Uzanlar'ın kasasından çıkan kasetler için ifade veren İlyas Atak, "Özlem de, Gülben de çekimi biliyordu. O zaman gizli kamera mı vardı " dedi 
      SEMRA PELEK İstanbul 
   
   İmar Bankası soruşturması kapsamında Uzanlar'ın kasalarında ele geçirilen çok sayıda ses ve görüntü kasediyle ilgili soruşturmayı yürüten Şişli Cumhuriyet Savcısı Mecit Ceylan, Gülben Ergen'le "çok özel" görüntülerini kasede alan İlyas Atak'ın ifadesini aldı. 
   
   Gizli kamera yoktu 
   Atak'ın ifadesinde, "Özlem Savaş ve Gülben Ergen'in kasetlerden haberi vardı. O zamanlar gizli kamera varmıydı ki ben gizli çekeyim" dediği öğrenildi. 
   İlyas Atak dün saat 14.30 sıralarında, ifade için çağrıldığı Şişli Cumhuriyet Savcılığı'na gitti. Atak, soruşturmayı yürüten Cumhuriyet Savcısı Ceylan tarafından yaklaşık iki saat sorgulandı. Atak'ın 'yeğeni Burhan Yıldırım'ı tehdit etmek', 'Özlem Savaş'a şantaj yapmak', 'Gülben Ergen'in görüntülerinin yer aldığı kasedi bilgisinin dışında çekip piyasaya sürmek' iddialarıyla sorgulandığı öğrenildi. 
   
   Fantezi olsun diye... 
   Alınan bilgiye göre Atak, ifadesinde şunları söyledi "Özlem'in videoya çektiğimden haberi vardı. Fantezi olsun diye çekiyor ve daha sonra da siliyorduk. Böyle birkaç tane kaset vardı. Özlem bunları evden almış. Gülben Ergen'in ise aynı şekilde kasetlerin çekildiğinden haberi vardı. Kasetlerin Uzanlar'ın eline nasıl geçtiğini bilmiyorum. Birkaç yıl önce evime hırsız girmişti. O zaman bu kasetler de alınmıştı." 
   Bu arada Atak'ın yeğeni Burhan Yıldırım da bir özel televizyon kanalında yaptığı açıklamalar nedeniyle gözaltına alındı. 
   
   
</TEXT>
</DOC>
