<DOC>
<DOCNO> 191678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sontur25.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Sinan Kara cezaevinde 
</HEADLINE>
<TEXT>

     Eski başbakanlardan Tansu Çiller'in oğlunun koruma görevlilerini "basın yoluyla tehdit ettiği" iddiasıyla yargılandığı davada 1 yıl hapis cezası alan gazeteci Sinan Kara, Urla Cezaevi'ne konuldu. 
     Yargılandığı Datça Asliye Ceza Mahkemesi'nce çarptırıldığı 1 yıl hapis cezasını çekmek üzere geçen Cumartesi Urla'ya gelen ve hafta sonu olduğu gerekçesiyle ilgili savcı bulunmadığı için teslim alınmayan Sinan Kara, bugün yeniden Urla Cumhuriyet Başsavcılığı'na gitti. 
     Savcılıkça, Muğla'nın Datça İlçesi Adliyesi'nden Kara'nın mahkeme ilamları istendi. İlamların gelmesinin ardından İnfaz Savcılığı tarafından işlemleri tamamlanan Kara, Urla Cezaevi'ne gönderildi. 
     Datça'nın Sesi Gazetesi'nin sahibi Sinan Kara, eski başbakanlardan Tansu Çiller'in oğlu Mert Çiller'in koruma görevlilerini "basın yoluyla tehdit ettiği" iddiasıyla yargılandığı davada, 1 yıl hapis cezasına çarptırılmıştı. 
     
</TEXT>
</DOC>
