<DOC>
<DOCNO> 170197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sondun28.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben Affleck "kazak" çıktı... 
</HEADLINE>
<TEXT>

     Amerikan eğlence dünyasının en çok konuştuğu aşkların başında gelen Ben Affleck-Jennifer Lopez ikilisi, sırlarını NBC kanalının ''Dateline'' adlı programında ortaya döktü. 
     Programda konuşan Jennifer Lopez, ''kendisinin, geleneksel kadın rolünü üstlendiğini, Affleck'in ise kesinlikle ev işi yapmaktan hoşlanmadığını'' açıkladı. ''Porto Riko usulü kızarmış tavuk, pilav ve fasulye yemeği pişirmeyi iyi bildiğini'' anlatan Jennifer Lopez, ''iş bulaşık yıkamaya gelince, Ben hemen dışarı kaçar'' açıklamasında bulundu. Bunu doğrulayan Affleck, ''Ne yalan söyleyeyim, bulaşık yıkamak hiç de hoşlandığım bir şey değil'' diye konuştu. 
     Çiftin birlikte çevirdiği ''Gigli'' adlı film 30 Haziran'da gösterime girmişti. 
     
     İLK GÖRÜŞTE AŞIK OLMADILAR 
     Film için bir araya gelen çift, birbirlerini ilk görüşte sevip sevmedikleriyle ilgili bir soruya da ilginç cevaplar verdi. Jennifer Lopez, ''Gerçeği söylemek gerekirse, Ben Affleck ilk bakışta, uzaktan dahi olsa beni hiç cezbetmedi. Söylendiği gibi 'yaşayan en seksi erkek' imajıyla alakası yoktu. Onu bir parça 'ev erkeğine' benzettim'' diye konuştu. 
     Jennifer Lopez için benzeri duygular taşıdığını itiraf eden Ben Affleck ise ''Bu kadınla çalışmak hayli zor olacak'' diye düşündüğünü açıkladı. 
     Programda daha mahrem itiraflara da yer veren Ben Affleck, Boston'daki çocukluk arkadaşlarının Jennifer Lopez ile çıktığını öğrendiklerinde çok meraklandıklarını ve kendisini soru yağmuruna tuttuklarını açıkladı. 
     Ben Affleck ve Jennifer Lopez düğün tarihini kararlaştırdıklarını da açıkladılar, ancak tarihi söyleyemeyeceklerini ifade ettiler. 
     33 yaşındaki Jennifer Lopez 3. kez, 30 yaşındaki Ben Affleck ise ilk kez evleniyor. 
     
</TEXT>
</DOC>
