<DOC>
<DOCNO> 156237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sontur15.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Anneler Günü'nde annesinin cesediyle karşılaştı 
</HEADLINE>
<TEXT>

     Muğla'nın Fethiye İlçesi'nde çalıştığı işyerinden telefonla annesini arayan ve Anneler Günü'nü kutlayan 19 yaşındaki Evren Önsoy, akşam hediyesini vermek üzere eve gittiğinde cesediyle karşılaştı. İki çocuk annesi Tomris Ertuncay Önsoy'un bahçe sularken elektrik akımına kapıldığı ve hayatını kaybetiği belirlendi. 
     Fethiye'de Foça Mahallesi, Barış Manço Sokak, 71 numaradaki villada ailesiyle yaşayan Evren Önsoy, önceki sabah çalıştığı işyerinden annesini telefonla arayarak Anneler Günü'nü kutladı. Mesaisinin bitmesini sabırsızlıkla bekleyen genç kız, akşam olunca Anneler Günü hediyesini vermek için işyerinden eve gitti. Bahçe kapısını açtığında annesi 54 yaşındaki Tomris Ertuncay Önsoy'un, cesediyle karşılaşan Evren Önsoy, sinir krizi geçirdi. 
     Evren Önsoy, babası Bülent Önsoy ve kardeşi Kerem Önsoy, anneleri Tomris Ertuncay Önsoy'un cesedi başında uzun süre gözyaşı döktü. Olay yerine gelen polis, Tomris Ertuncay Önsoy'un bahçe sularken dinamodaki elektrik kaçağından akıma kapılarak öldüğünü belirlediklerini açıkladı. 
     
</TEXT>
</DOC>
