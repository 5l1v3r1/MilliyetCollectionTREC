<DOC>
<DOCNO> 178143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/spor/spo02.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER'E İKİ TATSIZ HABER 
</HEADLINE>
<TEXT>

   FIFA'dan geçici lisansını alan Ortega'nın, River Plate ile antrenmanlara başlayacağı açıklandı. Barcelona Kulübü ise "Ya paramızı verirler, ya da Enke geri döner" mesajını yolladı 
      MEHMET ÇİFTÇİ 

   
   Avukatı konuştu 
   FENERBAHÇE ile mahkemelik olan Ariel Ortega'nın FIFA'daki avukatı Javier Tevas, Arjantin'de Riva Davia radyosuna yaptığı açıklamada yıldız oyuncunun geçici lisansının ellerine ulaştığını söyledi. Ortega'nın 11 Eylül'de cezasından tamamen kurtulacağını ve resmen River Plate'li olacağını kaydeden Tevas, Fenerbahçe'nin FIFA'daki davayı ödemesi gereken 50 bin dolarlık aylık taksitler nedeniyle kaybedeceğini iddia etti. 
   
   'Artık dönüş yok' 
   ELLERİNDE yeterli deliller olduğunu da kaydeden Tevas, "Bundan sonra geri dönüş yok. Ortega'nın cezası kalkmıştır. Konuşulması gereken tek şey Ortega'ya verilen 11 milyon dolarlık cezanın nasıl indirime uğrayacağıdır. Bu para indirildikten sonra Fenerbahçe'ye hangi ödeme planı içinde verilecek onu karara bağlayacağız. Şu müjdeyi verebilirim Ortega artık antrenmanlara başlayabilir" diye konuştu. 
   
   Rosell şaşırttı 
   BARCELONA Başkan yardımcısı Rosell ise Enke'yi Fenerbahçe'ye geri göndereceklerini açıkladı. Rosell, Sport gazetesine verdiği demeçte Alman kalecinin halen Fenerbahçe'nin futbolcusu olduğunu, Türkiye Futbol Federasyonu'ndan bonservisinin feshedildiğine dair hiçbir yazının gelmediğini iddia etti. Rosell, "Ya bize paramızı ödeyecekler, ya da Enke'yi İstanbul'a geri yollayacağız" dedi. 
   
   Balayı bitti    ELAZIĞSPOR galibiyetiyle morallenen Fenerbahçeli futbolcular dün Daum'un gazabına uğradılar. Alman hoca, antremman sırasında oyuncularını gereksiz bir rehavet içinde görünce sinirlendi ve "Kendinize gelin. Bir maç kazandık diye gevşemeyin" uyarısında bulundu. Adalesinde çekme olan Hooijdonk idmanı yarıda bıraktı. Tedavi gören Luciano'nun Diyarbakır'da maske ile oynayacağı belirtildi. Hafif sakatlığı bulunan Yusuf da idmana çıkmadı. 
   
   Kadıköy'de zirve    BAŞKAN Aziz Yıldırım ve Asbaşkan Murat Özaydınlı dün akşam kulüp binasında Daum ile bir araya geldiler. Alman hoca hafta sonuna kadar yapılmasını istediği transferlerin listesini verdi. İlk planda Petkov ile Mehmet Yozgatlı'nın olduğu öğrenildi. Yıldırım'ın bu iki futbolcu için İstanbulspor'a son bir teklif sunduğu belirtildi. 
   
   Söz savunmanın    ELAZIĞSPOR maçında oyundan alındıktan sonra direkt soyunma odasına giden ve tüm şimşekleri üzerine çeken Yusuf kendini savundu. Tecrübeli oyuncu, "Ben kendime kızdım. Kaçırdığım gollere yandım. Benim ayarımda bir futbolcu bu pozisyonları harcamamalı. Hocama hiçbir zaman kızamam" diye konuştu. 
   
   Selçuk dertli    SARI - Lacivertli ekibin genç oyuncusu Selçuk dün Fatih Akyel ile düzenledikleri basın toplantısında maçlarda yaptığı top kayıplarına çok üzüldüğünü söyledi. Takım hücuma çıkarken yaptığı hataların tehlike yarattığını belirten Selçuk, "Ama ben kendime güveniyorum. Top kaybı yapacağım diye korkak oynamam" dedi. 
   CEZASI biten ve Diyarbakır'da forma giymesi beklenen Fatih Akyel ise "Futbol oynamayı özledim" diye konuştu. Fenerbahçe'nin ikinci kaptanı defansa takviye gerekmediğini de belirtti, "Luciano ve Ümit savunmada birbirlerine iyi uyum sağladı. Ama son sözü teknik direktörümüz Daum söyleyecek" ifadesini kullandı. 
   
   
</TEXT>
</DOC>
