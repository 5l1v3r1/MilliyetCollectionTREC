<DOC>
<DOCNO> 182127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sonspo06.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Ümit 'in durumu bugün netlik kazanacak 
</HEADLINE>
<TEXT>

     Birinci Süper Futbol Ligi'nin 5. haftasında yarın kendi sahasında Gaziantepspor'u ağırlayacak olan Fenerbahçe, üst üste 4. galibiyetine ulaşmak için kazanma hesapları yaparken, sarı-lacivertliler son çalışmasını bugün yaparak kampa girecek. 
     Dün akşam maçın yapılacağı Fenerbahçe Şükrü Saracoğlu Stadı'nda taktik çalışması yapan sarı-lacivertli ekip, bugün akşam saatlerinde Samandıra Tesisleri'nde gerçekleştireceği antrenmanın ardından tesislerde kampa girerek maç saatini bekleyecek. 
     Sarı-lacivertli takımda önceki gün antrenman maçında sakatlanan Ümit'in durumu da bugün belli olacak. Kulüp doktoru Ethem Kavukçu, sol ayak bileğinde problemi bulunan futbolcunun durumunun bugünkü antrenmandan sonra yapılacak kontrollerle belli olacağını söyledi. 
     Dr. Kavukçu, antrenmanda yüzüne top çarpan kaleci Volkan'ın burnunda hafif bir ödem oluştuğunu, kemik yapısında bir bozulma olmadığını belirterek, bu futbolcunun oynamasında bir engel bulunmadığını ifade etti. Volkan, burnu kırıldığı için bir süre önce ameliyat olmuştu. 
     Fenerbahçe Teknik Direktörü Christoph Daum'un, sakatlığı nedeniyle Ümit'in yerine savunmada yeni transferlerden Servet'e şans tanıyabileceği öğrenildi. 
     Sarı-lacivertlilerin, Gaziantepspor karşısına Recep, Fatih, Luciano, Ümit Servet , Mahmut Hanefi, Kemal, Aurelio, Selçuk, Tuncay, Serhat ve Van Hooijdonk muhtemel 11'i ile çıkması bekleniyor. 
     Fenerbahçe Şükrü Saracoğlu Stadı'nda saat 19.00'da başlayacak karşılaşmayı hakem Selçuk Dereli yönetecek. Maç Digitürk LİG TV'den naklen yayınlanacak. 
     
</TEXT>
</DOC>
