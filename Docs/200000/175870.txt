<DOC>
<DOCNO> 175870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/yazar/uras.html </URL>
<DATE> 2003/08/15/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'Profesyonel asker' olmadan olmayacak 
</HEADLINE>
<TEXT>

   
   Bugün Irak'ta bulunan Amerikan askerleri profesyonel asker. Gönüllü olarak askerlik hizmetine talip oldular. Hizmete başlamadan önce "Ordu bizi istediği ülkede görevlendirebilir, çatışmaya sokabilir, ölüm riskini kabul ediyoruz, alacağımız ücret karşılığı profesyonel olarak askerlik yapmayı kabul ediyoruz" diyerek imza verdiler... 
   O nedenle "Bizim Irak'ta ne işimiz var Biz ülkemiz dışında, neden ölüme gidelim " diyemiyorlar. 
   Halbuki Vietnam'da savaşanlar "celp" ile askere alınanlar idi... Bu nedenle onların Vietnam'da savaşa gönderilmesi, yaralanması, ölümü kamuoyunda büyük yankılara neden oluyordu. 
   Günümüzde çok şey değişti... Eskiden asker sadece kendi sınırları içinde savaşırdı. Askerlik yürek ve bilek işi idi... Günümüzde ülkeler şu veya bu nedeniyle sınırları dışına, uzak ülkelere asker göndermek zorunda kalıyor... Askerlik artık bir meslek haline geldi. 
   Başka ülkeler nasıl polis teşkilatına, itfaiye teşkilatına profesyonel eleman alıyor ise, askere de "profesyonel"ler alınmaya başlandı. 
   Eskiden iki haftalık "yat - kalk, silah doldur, boşalt, süngü tak..." eğitimi yeterli idi... Günümüzde askerlik bir meslek oldu. Dil bilgisi, bilgisayar kullanımı, araç kullanımı, teknik bilgi gerektiriyor. Celp ile askere alınanların, eğitimleri yetersiz olanların, bunları kısa sürede öğrenmesi imkansız. Her askerin 15 ayda gerekli şekilde yetiştirilmesine imkan yok. Yetiştirilenlerin hemen terhis edilmesi ise büyük bir kaynak kaybı. 
   Bu demek değil ki, yurt savunması tümüyle profesyonel askerlerin sırtına yüklenecek. Tabii ki, yurt savunması için zorunlu askerlik uygulaması sürecek. 
   Ama profesyonel askerlik, orduda uzmanlaşmanın, çağdaş savunma ve savaş tekniklerini bilen, çağdaş araç ve gereçleri kullanabilen asker kadrolarının oluşmasına imkan verecek. 
   Subaylarımız çok iyi eğitim görüyor. Eğitim en alt rütbeden en üst rütbeye kadar devam ediyor. Güçlü profesyonel subay kadromuz oluştu. Ama bu subayların emrindeki askerlerin tamamı kısa süreli eğitim gören geçici kadrolar... Savaş alanında subaylar artık askerin önünde koşmuyor... Savaş alanında araç ve gereçleri kullananlar, savaşanlar savaşın kaderini belirliyor. Burada iman gücü ve cesaret önemli ama savaşın kaderini belirleyen ileri teknikteki araç ve gereçleri kullanma becerisi. Bu nedenle profesyonel askere ihtiyaç var. 
   Eğer profesyonel askerimiz olsa idi, Birleşmiş Milletler şemsiyesi altında başka ülkelere asker gönderirken belli endişeler gündeme gelmezdi. On beş ay süreli zorunlu hizmet için askere alınmış gençlerimizin başka ülkelerin profesyonel askerleriyle aynı alanda nasıl görev yapacakları tartışılmazdı. 
   Pozisyon belirleme Ben, Irak'a asker gönderilmesine, hele hele 15 aylık celp askerinin gönderilmesine karşıyım. Ünlü spekülatör Soros'un "Türkiye'nin ekonomik sorunlarını çözmede en önemli ihraç gücü askeridir" söylemini haklı çıkaracak davranışlara çok üzülüyorum. İstanbul, "Asker gönderelim, ihracatımız artar, borsa patlar" diyerek, Ankara ise, "Asker gönderelim... Başkan Bush bizi affeder... Kredi musluğunu açar..." diyerek bir "çılgınlık" yaşıyor... Ve de daha TBMM kararı belli olmadan Irak'a gönderilecek askerler belli, kumandan belli 
   
      
   
</TEXT>
</DOC>
