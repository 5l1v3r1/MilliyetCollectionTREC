<DOC>
<DOCNO> 162925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko05.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Holding, el koyma kararını olumlu karşıladığını açıkladı 
</HEADLINE>
<TEXT>

     Sabancı Holding, Çukurova Elektrik ve Kepez Elektrik'e devletin el koyma kararını olumlu karşıladığını açıkladı. 
     Sabancı Holding CEO'su Dr. Celal Metin yaptığı yazılı açıklamada, 'Yatırımlarının büyük bir bölümü Çukurova bölgesinde bulunan Sabancı Holding, ÇEAŞ ve Kepez'e devletin el koymasını, bir hukuk devleti olan Türkiye'de yasaların her durumda işlemeye başladığının ve işlediğinin bir kanıtı olarak görmektedir'' dedi. 
     El koymanın yürürlükteki kanun ve mevzuatlara uygun olarak yapıldığına dikkat çeken Dr. Metin, Enerji ve Tabii Kaynaklar Bakanlığı'nın böylece yıllardan beri süren anlaşmazlığa ve hukuksuzluğa, bölge sanayicisinin olumsuz etkilenmesine son verdiğini vurguladı. 
     Dr. Metin, açıklamasında şunları kaydetti 
     ''Uzun süreden beri ÇEAŞ'ın tutumu, yasalara, ticari kurallara ve anlayışlara uymayan davranışları nedeniyle bölge sanayicisi ve girişimcisi sıkıntılı günler geçirmiştir. Yabancı ortaklarımız olayı bir türlü anlayamamış, bu nedenle de yatırımlarda ve üretimlerde gecikmeler yaşanmıştır. Bu da sadece bölge ekonomisine değil, ülke ekonomisine büyük zararlar vermiştir. 
     Sabancı Holding olarak devletin bu kararını olumlu karşılıyor, bugüne kadar yaşanan sıkıntıların bundan sonra yaşanmayacağına olan inancımızı yinelemek istiyoruz.'' 
     
</TEXT>
</DOC>
