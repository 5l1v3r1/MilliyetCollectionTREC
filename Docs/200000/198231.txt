<DOC>
<DOCNO> 198231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur21.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda Nemrut keyfi... 
</HEADLINE>
<TEXT>

     Yerli turistler, 9 günlük Ramazan Bayramı tatili için karlar içindeki Nemrut Dağı'nı tercih etti. 
     Dünyanın 8. Harikası olarak bilinen ve UNESCO tarafından Dünya Kültür Mirasları listesine alınan, 2 bin 206 metre yüksekliğindeki Nemrut Dağı, 9 günlük bayram tatilini değerlendirmek isteyen yüzlerce yerli turistin akınına uğradı. 
     Yoğun sis ve eksi 5 dereceye ulaşan soğuğa rağmen, GAP Turu ile Ankara, İstanbul, İzmir ve Bursa başta olmak üzere birçok ilden ilk kez Güneydoğu'ya gelen turistler, bu güzel manzarayı değerlendirerek bol bol fotoğraf çektiler. 
     Beyazlar içinde ve sislerin arasındaki dev tanrı heykellerini görünce tüm yorgunluklarını unutan turistler, ''Böyle bir fırsat bir daha ele geçmez. GAP gezisi bizim için çok önemliydi. Çünkü doğuyu her zaman merak ediyorduk. Zorlu bir tırmanışın ardından böyle bir manzara bizi çok etkiledi'' diye konuştular. 
     
</TEXT>
</DOC>
