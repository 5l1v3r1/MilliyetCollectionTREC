<DOC>
<DOCNO> 186581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/yazar/guclu.html </URL>
<DATE> 2003/10/05/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Ek kontenjan zamanı 
</HEADLINE>
<TEXT>

   
   Üniversitelerde boş kalan kontenjanlar ile yeni açılan bölümlere ek yerleştirme ile on binlerce öğrenci alınacak. Başvurular 7 Ekim'e kadar devam ediyor. Bu konuda özellikle göz önünde bulundurulması gereken püf noktaları şöyle 
   Adaylar, puanlarından daha yüksek puanlı fakülte ve yüksekokulları tercih edemeyecekler. Ancak Aydın Doğan Kelkit Meslek Yüksekokulu gibi yeni açılan yükseköğretim kurumlarını ya da kontenjanı dolmayan programları, dileyen herkes tercih listesine alabilecek.Kazandığınızda gidip öğrenim görmeyeceğiniz yükseköğrenim kurumlarını kesinlikle listenize almayın. Açık öğretim dışında nereye yerleştirilirseniz yerleşin, gidip kayıt olmasanız dahi gelecek yıl ortaöğretim başarı puanınız yarı yarıya düşer.Gelecek yıl sınav sistemi muhtemelen değişecek ve meslek liselerinin önü bir şekilde açılacak. Bu nedenle puanlarda önemli artışlar olabilir. Bu yüzden gelecek yıl çok daha iyi bir yere girebilirim derken, bu yıl elinize geçen bu son fırsatı da bulamayabilirsiniz.Ailenizin ekonomik durumunu son bir kez daha göz önünde bulundurarak özel üniversitelerin istediğiniz bölümlerini bir kez daha düşünün. Dershane ya da bir başka kente gittiğinizde yapacağınız masraflar ile özel üniversitelerin ücretini kıyaslayın. Hatta bu arada gidin pazarlık yapın. Buna açık olan üniversiteler var...Eğer ne istediğinizi biliyor ve kendinize güveniyorsanız, gelecek yılı bekleyin. İnsan ömründe bir yıl çok önemli değil. Kısa vadede kayıp gibi gözükse de uzun vadede eğer istediğiniz bir fakülteye girebilirseniz kazançlı çıkan siz olursunuz. Milliyet'in ÖSS Hazırlık Seti ile başarınıza başarı katabilirsiniz... 
   TÜBİTAK'ta neler oluyor 
   YÖK konusunda olduğu gibi TÜBİTAK'ta da ipler geriliyor. Kafalar karışıyor. Kabahatli sadece hükümet mi Evet kabahatin büyüğü hükümette ama YÖK ve TÜBİTAK da çok masum sayılmaz. 
   TÜBİTAK Bilim Kurulu, hükümetin başkanlık için önerdiği Marmara Üniversitesi Mühendislik Fakültesi eski Dekanı Nükhet Yetiş'i yetersiz bulmuş. Oysa çok başarılı bir yöneticiydi. Eğer rektörlük seçimini kazanabilmiş olsaydı, Marmara Üniversitesi bugün çok daha farklı bir konumda olabilirdi. 
   Mühendislik Fakültesi Marmara Üniversitesi'nin en yeni fakültelerinden birisi olmasına karşın çok kısa sürede en iyi fakültelerinden biri haline geldi. Avrupa Kalite Ödülü'nde finale kaldı. Marmara'nın en yüksek puanla öğrenci alan fakültelerinden birisi oldu... 
   Rektörlük seçimleri sırasında da tarikat bağlantıları bulunduğu, öğrenci iken kapalı olduğu, eşinin ve çocuklarının da benzeri görüşler taşıdığı iddia edildi. Ama ortaya somut bir şey konamadı. Yıllardır kendisini yakından tanırım, çalışmalarını izlerim, öğrencileri ile arasındaki sıcak bağı görürüm. Şahsen beni rahatsız eden bir hareketine rastlamadım. Eğer varsa bize de bildirilir ise gerçekten memnun oluruz. En azından yanıldığımızı itiraf ederiz. Ama eğer yok ise de ortalığı bulandırmanın bir alemi yok .. 
   TÜBİTAK Bilim Kurulu, Nükhet Hoca'yı yetersiz bulmuş. Hangi açılardan bilmiyorum. Ama Kemal Gürüz'ün başkanlık yaptığı bir TÜBİTAK'ta Yetiş de başkanlık yapar. Hem de fazlası ile. Gürüz, her defasında ben bilim adamından çok yöneticiyim der. Eğer söz konusu yöneticilik ise bu konuda da Yetiş Gürüz'den çok daha maharetli. Bu konuda da kimsenin şüphesi olmasın... 
   Yok eğer söz konusu olan hükümetin dayatmacı tavrı ise bu konuda haklı olabilirler. Ama hükümet tarafı da TÜBİTAK, Başbakan'a dayatma yapıyor görüşünde... 
   Özetin özeti YÖK ve üniversiteler gibi TÜBİTAK da ne bir partinin arka bahçesi haline gelsin ne de birilerinin sırça köşkü olsun. Çağdaş standartlar neyi gerektiriyor ise o yapılsın... 
   
      
   
</TEXT>
</DOC>
