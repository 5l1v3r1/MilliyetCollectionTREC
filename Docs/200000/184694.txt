<DOC>
<DOCNO> 184694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/siyaset/siy06.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Devirler bile hileli 
</HEADLINE>
<TEXT>

   Uzan grubuna ait belgeleri inceleyen mali polis, birçok şirketin çaycı ve güvenlik görevlilerine devredildiğini belirledi 
      ERDAL KILINÇ İstanbul 

   
   Uzan grubuna ait evrakı inceleyen mali polis, birçok şirketin çaycı ve güvenlik görevlisine devredildiğini belirledi. Mali Şube Müdürlüğü'nün Kriminal Şubesi'ne gönderdiği evraktaki bazı imzaların sahte olduğu da ortaya çıktı. 
   Mali Şube Müdürlüğü, Uzan grubuna ait 152 şirketin hileli yoldan devredildiği iddialarını mercek altına almıştı. İlk yapılan incelemelerde bu şirketlerin birçoğunun, aynı grup çalışanlarına devredildiği saptandı. Mali Şube Müdürlüğü'nde hafta başından itibaren Uzan ailesinin şirket devri yaptığı kişilerin ifadelerinin alınmasına başlandı. Bugüne dek 76 kişinin ifadesi alındı. 
   
   Ofisboy bile var 
   Uzanlar'ın şirket devri yaptığı kişiler arasında, güvenlik görevlisi, çaycı, teknik kısım çalışanları, şoförler ve ofis boyların bulunduğu belirtildi. 
   Soruşturma kapsamında ifadelere ise ilginç açıklamalar yansıdı. Polisten alınan bilgiye göre şirket sahibi görünen güvenlik görevlileri silah ruhsatı ile ilgili imza attıklarını söylerken, teknik kısım çalışanları da bordrolarına karşılık imza attıklarını sandıklarını belirtti. Bazı çalışanlar ise "işten atılırız" korkusuyla kendilerine verilen evrakı imzalamak zorunda kaldıklarını öne sürdü. 
   Soruşturma kapsamında el konulan evrak, incelenmek üzere kriminal polis laboratuvarına gönderildi. İlk etapta 152 şirketten 20'siyle ilgili devir evrakı Grafoloji ve Sahtecilik Şube Müdürlüğü uzmanlarınca incelendi. Evraktan dördü üzerindeki imzaların sahte olduğu saptandı. 
   Şirket devirleri sırasında Bahattin Uzan'a ait olduğu kaydedilen imzalardan bazılarının da sahte olduğunun tespit edildiği belirtildi. Polis devir yapılan diğer isimlerin sorgusunu yaptıktan sonra, geri kalan evrak da laboratuvar incelemesinden geçirilecek. İfadelerin ve kriminal incelemelerin tamamlanmasının ardından dosya Şişli Cumhuriyet Savcılığı'na gönderilecek. 
   
   Star TV savunma verecek    ANKARA Milliyet 

   Radyo ve Televizyon Üst Kurulu RTÜK , Star TV'den "RTÜK Dükalığı" başlıklı haber ve 3984 sayılı Radyo ve Televizyonların Kuruluş ve Yayınları Hakkında Kanun'un çeşitli maddelerine aykırı yayın yaptığı gerekçesiyle savunma istenmesini kararlaştırdı. 
   RTÜK'ten yapılan açıklamada, Star TV'nin çeşitli tarihlerde yayımlanan haber bültenlerinde ilgili yasanın birçok maddesini ihlal ettiği belirtildi. RTÜK, JOY TV, Nev TV, ATV, ORT TV'nin Ordu , Gün TV Diyarbakır ve Balıkesir FM'den de savunma istedi. 
   
   
</TEXT>
</DOC>
