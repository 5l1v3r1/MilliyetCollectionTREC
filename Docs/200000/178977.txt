<DOC>
<DOCNO> 178977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sonspo10.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, deplasman fobisini yenmek istiyor... 
</HEADLINE>
<TEXT>

     Ligde son deplasman galibiyetini 9 gün önce Kocaelispor karşında alan Bursaspor, 31 Ağustos Pazar günü yapacağı Ankaragücü maçını kazanarak, bu şanssızlığına son vermek istiyor. 
     Geçen sezon 17 deplasman maçından yenik ayrılarak kendi tarihinde bir rekora imza atan Bursaspor, teknik direktör Gheorghe Hagi ile birlikte, Ankaragücü karşısında uzun süredir çektiği deplasman fobisini yenmeyi planlıyor. 
     Bursaspor Kulübü Teknik Asbaşkanı Nurettin Karayaka, ligin ilk 3 haftasında Gaziantepspor, Beşiktaş ve Galatasaray karşısında iyi oynamalarına karşın ancak 2 puan toplayabildiklerini söyledi. 
     Başkent temsilcisi karşısına mutlak 3 puan parolasıyla çıkacaklarını anlatan Karayaka, ''Uzun süredir deplasmanda galip gelemiyoruz. Bunun yanısıra ilk 3 haftada sahaya yansıttığımız hırslı, mücadeleci ve güzel oyunumuzu da bir türlü 3 puana çeviremedik. Artık biz de galibiyetle tanışmak istiyoruz. Tüm planlarımız bunun üzerine. Güzel oyunumuzu 3 puanla süsleyerek, üzerimizdeki şanssızlığa son vereceğiz'' dedi. 
     Karayaka, Ankaragücü ile geçmişten gelen büyük bir dostluklarının bulunduğunu dile getirerek, her iki takım taraftarlarının zevkli bir mücadele izleyeceklerine inandığını kaydetti. 
     
</TEXT>
</DOC>
