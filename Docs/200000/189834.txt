<DOC>
<DOCNO> 189834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun13.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Felluce'de gözaltına alınan gazeteciler serbest... 
</HEADLINE>
<TEXT>

     Irak'ın başkenti Bağdat'ın yaklaşık 60 kilometre batısındaki Felluce kentinde dün gözaltına alınan Fransız Haber Ajansı'nın AFP foto muhabiri ile İngiliz Reuters ajansının kameramanı dün akşam saatlerinde serbest bırakıldı. 
     Irak polisi tarafından ''Amerikan askerlerinin emriyle'' gözaltına alınan gazeteciler, gözaltında tutuldukları polis merkezinden Amerikan güçlerinin kentteki karargahına götürüldü ve daha sonra burada serbest bırakıldı. 
     AFP muhabiri Patrick Baz, gözaltında bulunduğu yerden telefonla yaptığı açıklamada, Felluce kentinde bir Amerikan askeri konvoyuna saldırı düzenlenmesini takip eden olayları izledikleri sırada Reuters kameramanı ile birlikte gözaltına alındıklarını söylemişti. 
     Felluce'de dün yapılan saldırıda, mühimmat taşıyan bir kamyonla bir Humvee tipi aracın alevler içinde kaldığı bildirilmişti. 
     
</TEXT>
</DOC>
