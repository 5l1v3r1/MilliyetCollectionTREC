<DOC>
<DOCNO> 162214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sondun16.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolly'nin yaratıcısı, yumurtadan insan embriyosu yaratabilir mi 
</HEADLINE>
<TEXT>

     Kopyalama yöntemiyle üretilen ilk memeli olan koyun Dolly'nin yaratıcısı olarak ilk kez 1997 yılında dünya kamuoyunun önüne çıkan İskoç Prof. Ian Wilmut, bu kez de tıpta ''bakire doğumu'' olarak adlandırılan, döllenmemiş yumurtadan insan embriyosu yaratma çalışmalarına başlıyor. 
     Doğada halen arılar ve karıncalar gibi bazı canlıların üreme yöntemi olarak dikkat çeken bu yöntem, mitolojide de tanrıça Athena'nın doğumuyla kendisini gösteriyor. Babası Zeus'un alnından dünyaya gelen Athena'nın ''parthenogenesis'' adı verilen bu bakire döllenmesi türünün ilk örneğini oluşturduğuna dikkat çeken basın, Prof. Wilmut'un, hükümetten almayı başardığı lisans sayesinde başlattığı çalışmalarla, bir miti gerçeğe dönüştürmeyi deneyeceğini belirtiyor. 
     İngiltere'de insan döllenmesiyle ilgili her türlü araştırma ve çalışmayı onaylayan ve bunlara lisans veren hükümete bağlı organ, Prof. Wilmut ve bağlı olduğu İskoçya'daki Roslin Enstitüsü'ne bu konudaki çalışmalarına başlamaları için gereken lisansı verdi. 
     Bilim adamlarının ''parthenogenesis'' adı verilen süreci kullanarak yumurtayı döllemeden insan embriyosu yaratmaya çalışmalarına olanak sağlayacak bu lisans sayesinde, vücudun özel bir bölümüne ait dokuların da üretilmesinin mümkün olabileceği belirtiliyor. 
     Bilim adamlarının insan yumurtası ve embriyolarını kullanarak embriyonik kök hücresi yaratmayı deneyeceklerini belirten bilim adamları, bunun başarılması halinde vücudun özel bir bölümüne ait dokuların geliştirilmesinin de mümkün olacağını savunuyor. 
     Bilindiği gibi bu yıl ABD'de faaliyet gösteren Stemron adlı biyoteknik şirketi de bu yöntemle insan embriyosu geliştirdiklerini ve bunların ilk aşamaya kadar yaşatılmasını başardıklarını açıklamıştı. 
     
</TEXT>
</DOC>
