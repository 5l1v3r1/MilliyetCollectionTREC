<DOC>
<DOCNO> 192882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur21.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da bol hamsi ve lüferli günler bekleniyor... 
</HEADLINE>
<TEXT>

     Palamut ve çinekop bereketiyle 1 Eylül'de başlayan yeni av sezonu, Kasım ayından itibaren Karadeniz hamsisi ve lüferin de tezgahlardaki yerini almasıyla şenlenecek. 
     İstanbul Büyükşehir Belediyesi Su Ürünleri Hali Müdürü Hakan Farımaz, bu yılın balık sezonunu değerlendirirken, 1 Eylül tarihinde açılan balık sezonunun, tam anlamıyla Kasım ayında başladığını söyledi. 
     Her yıl farklı bir balıkta artış olduğunu belirten Farımaz, geçen yıl lüferin bol olduğunu, bu yıl ise Balkan ülkelerinden Karadeniz'e akan kirliliğin global anlamda temizlenmiş olmasının balıkların daha sağlıklı üremelerine olanak sağlaması nedeniyle palamut ve çinekopun bol miktarda gelmeye başladığını kaydetti. 
     Farımaz, Karadeniz'deki balıkların boğazdan geçerek sıcak denizlere yerleşmek istemelerinin Kasım ayından itibaren balık miktarında artışa, fiyatlarda da beklenenden fazla bir düşüşe neden olacağını söyledi. 
     Ramazan ayının ilk haftalarından itibaren balık tüketiminin arttığını belirten Farımaz, ''Şu anda palamut ve çinekop bol miktarda var. Kasım ayından itibaren de lüfer ve Karadeniz hamsisi gelecek. İstavrit ise her yıl yeteri kadar oluyor. Sofralarımızdaki balık, Ocak-Şubat ayına kadar bol miktarda olacak. Bu yıl halkımız hem ucuz, hem bol balık yiyecek, hem de depolayabilecek'' diye konuştu. 
     
     BAZI BALIK FİYATLARI 
     Bunları, balıkçı reislerinin verdiği bilgilere göre söylediğini belirten Farımaz, şöyle devam etti 
     ''Geçtiğimiz haftalarda çinekopun kasası 100 milyon lira civarındaydı, bu hafta 40 milyon liraya kadar düştü. Palamutun tanesi 4-5 milyon liradan 2-2.5 milyon liraya indi. Şu anda kilosu 3 milyon lira civarında olan çinekopun 1-1.5 milyon liraya, tanesi 3 milyon lira olan palamutun da 1 milyon liraya düşmesi beklenmektedir. Balık miktarının artmasıyla fiyatların yüzde 50 oranında düşeceğini müjdeliyorum.'' Su Ürünleri Hali Müdürlüğü'nün günlük 100-300 tonla Avrupa'nın en fazla taze balık gelen merkezi olduğunu vurgulayan Farımaz, ''Madrid ve Barcelona hallerinde balığın yüzde 85'i donmuş balık. Bu rakam bizde tam tersi. Halkımız taze balık seviyor. Donmuş balığı bayat olarak değerlendiriyor. Oysa sağlıklı ortamda şoklanmış balığın içerdiği mineraller bakımından taze balıktan bir farkı yoktur'' diye konuştu. 
     
</TEXT>
</DOC>
