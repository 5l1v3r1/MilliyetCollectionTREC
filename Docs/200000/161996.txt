<DOC>
<DOCNO> 161996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/soneko05.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim hisseleri taban yaptı... 
</HEADLINE>
<TEXT>

     Özelleştirme ihalesi sonrası bugün yeniden işleme açılan Petkim hisseleri, büyük bir düşüşle taban değerlerine geriledi. 
     Borsa Başkanlığı, Petkim Petrokimya Holding A.Ş.'nin sermayesinin yüzde 88,86'lık kısmının blok satış yöntemiyle özelleştirilmesine ilişkin olarak Özelleştirme İdaresi Başkanlığı'ndan talep edilen, pazarlık görüşmelerinin sonucunu ve bundan sonra izlenecek prosedürü belirleyen açıklama 6 Haziran 2003 tarihli Borsa Günlük Bülteni'nde yayımlandığından, Petkim hisselerinin işlem sırasının bugünden itibaren yeniden işleme açılacağını duyurdu. 
     İşlem sırası açılan Petkim hisseleri, önceki kapanış değeri olan 7.900 lira düzeyinden 7 bin 50 liraya indi. 850 lira gerileyen hisselerinin değer kaybı, yüzde 10.76 olarak belirlendi. 
     Piyasa uzmanları, Petkim özelleşmesinde oluşan fiyatın şirketin piyasa değerinin yaklaşık yüzde 40 altında olması karşısında borsa fiyatında geri çekilmenin kaçınılmaz olduğuna dikkat çektiler. 
     Petkim'in yüzde 88.86 hissesinin 6 Haziran Cuma günü yapılan ihalesinde en yüksek teklifi 605 milyon dolar ile Standart Kimya vermişti. 
     
</TEXT>
</DOC>
