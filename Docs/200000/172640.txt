<DOC>
<DOCNO> 172640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/dunya/dun01.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'O duvarı istemiyorum' 
</HEADLINE>
<TEXT>

   Bush "Durdurun" dedi, ancak Şaron Batı Şeria'yı İsrail'den ayırma amaçlı duvarın inşasını sürdüreceklerini açıkladı 
      WASHINGTON Milliyet 

   
   ABD ile İsrail arasında en üst düzeyde yaşanan "duvar" tartışması, Başbakan Ariel Şaron'un Başkan George W. Bush'a rest çekmesiyle yeni bir aşamaya geldi. Başkan Bush, Batı Şeria'yı çevrelemesi planlanan ve "intihar saldırganlarının İsrail kentlerine sızmasını engelleme amacı" taşıdığı belirtilen duvarın inşaatının durdurulmasını istedi. Ancak İsrail Başbakanı, önceki gün Beyaz Saray'da buluştuğu Bush'a, duvarı yapmaya devam edecekleri yanıtını verdi. 
   Batı Şeria'nın çevresinde son haftalarda hızla yükselen, bazı yerleri beton, bazı yerleri de dikenli telden oluşan ve şimdilik toplam uzunluğu 150 kilometreye ulaşan duvar, Filistinliler tarafından "bir getto uygulaması" olarak nitelendirilirken, bazı sağ kanat İsrailliler de, bu duvarın içinde kalan toprakların İsrail'e ait olduğunu savunarak, uygulamayı eleştiriyorlar. Ancak Şaron hükümeti, İsrail'e yönelik terör saldırıları sona ermedikçe, güvenlik denetimleri için, tamamlandığında 600 kilometreyi bulması beklenen bu duvarın gerekli olacağını savunuyor. 
   Bush, duvar konusundaki anlaşmazlığa üstü kapalı biçimde değinerek, "Bu hassas bir konu ve konuyu Şaron'la ele almayı sürdüreceğiz" demekle yetindi. ABD Başkanı daha önceki açıklamasında da duvardan "sorun" diye söz etmişti. 
   
   
</TEXT>
</DOC>
