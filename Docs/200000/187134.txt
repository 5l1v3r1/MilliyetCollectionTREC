<DOC>
<DOCNO> 187134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/dunya/dun01.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Esad sonunda patladı 
</HEADLINE>
<TEXT>
   İsrail savaş kışkırtıyor 
   Suriye Devlet Başkanı, İsrail'in bölgeyi yeni savaşlara sürüklemeye çalıştığını söylerken, Şaron da, 'Düşmanı her yerde vururuz' dedi 
      DIŞ HABERLER SERVİSİ 

   
   İsrail'in Suriye'nin başkenti Şam yakınındaki Eyn Sahep kampını vurmasının ardından ilk kez bir açıklama yapan Suriye Devlet Başkanı Beşşar Esad, İsrail'in, Suriye'yi ve tüm Ortadoğu'yu yeni savaşların içine sürüklemeye çalıştığını söyledi. İsrail Başbakanı Ariel Şaron ise, "Düşmanı her yerde, her yolla vurmaya hazırız" dedi. 
   Suriye Devlet Başkanı Beşşar Esad, İsrail'in pazar günkü saldırısından beri koruduğu sessizliğini, dün El Hayat gazetesine verdiği demeçle bozdu. Suriye'nin Ortadoğu'daki etkin rolünün, İsrail'i rahatsız ettiğini söyleyen Esad, İsrail hükümetini "savaş hükümeti" olarak nitelendirdi ve "Saldırı, Suriye'yi terörize etme, bölgeyi başka savaşlara sürükleme çabasıdır" şeklinde konuştu. 
   İsrail Başbakanı Ariel Şaron ise, 1973 savaşında ölen İsrail askerlerini anma töreninde yaptığı konuşmada, "İsrail, vatandaşlarını korumaktan vazgeçmeyecektir. Düşmanı her yerde, her yolla vuracağız" diye konuştu. 
   İsrail Başbakan Yardımcısı Ehud Olmert de, Suriye'nin militan örgütlere karşı eyleme geçmemesi halinde, yeni saldırıların hedefi olabileceği uyarısı yaptı. Olmert, İsrail güvenlik kabinesinin, Şam yakınındaki kampı vurma kararını 19 Ağustos'ta aldığını açıklarken, Şaron'un başdanışmanı Raanan Gissin de, 19 Ağustos'ta yapılan güvenlik kabinesi toplantısında, terörist örgütlere yönelik operasyonlarda, coğrafi de olsa hiçbir sınırlama olmaması kararı alındığını belirtti. Gissin, Filistin lideri Yaser Arafat'ın "günlerinin sayılı olduğunu" söyledi. 
   
   
</TEXT>
</DOC>
