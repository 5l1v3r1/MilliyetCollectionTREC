<DOC>
<DOCNO> 166730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/guncel/gun06.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Demiryolları hızlı türkü arayışında .. 
</HEADLINE>
<TEXT>

     ŞERİF ÇIRAY 

     Türkiye Cumhuriyeti Devlet Demiryolları'nın TCDD telefonlarında fon müziği olarak kullanılan "Kara Tren" türküsü, hızlı tren projesine yavaş geldi. TCDD yetkilileri, hızlı tren projesinin başlatılmasının ardından TCDD ile özdeşleşen, "Kara tren gecikir, belki hiç gelmez" nakaratlı türkünün artık işlevini yitirdiğini belirterek, "Yeni bir türkü hazırlatıp halkın kafasındaki 'hantal' tren imajını değiştireceğiz" diye konuştu. 
     
     'HIZLI TREN YETİŞİR' 
     Bu amaçla ünlü türkücü Orhan Hakalmaz'a bir teklif götürdüklerini belirten yetkililer, teklifin kabul edildiğini açıkladı. Yetkililer, "Biz sadece teknolojiyle donatılmış hızlı trene uygun bir şarkı arıyoruz. 'Kara Tren' artık sadece türkü olarak dinlensin. Biz bu yolla demiryollarına olan ilginin daha da artacağını düşünüyoruz" dedi. Hakalmaz da her türkünün tadının farklı olduğunu, Kara Tren türküsünün kolay unutulmayacağını belirterek, "Yeni türkü daha esprili olacak" dedi. Türkünün bestelenmeyen sözleri şöyle "Kara tren gecikir, hızlı tren yetişir Son bulur ayrılıklar, sevgililer kavuşur." 
     

</TEXT>
</DOC>
