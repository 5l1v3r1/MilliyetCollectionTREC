<DOC>
<DOCNO> 162424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sondun14.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da protesto gösterileri... Rejim aleyhtarı sloganlar atıldı 
</HEADLINE>
<TEXT>

     İran'ın başkenti Tahran'da dün gece protesto gösterileri yapıldı. 
     İran Öğrenci Haber Ajansı'nın ISNA haberine göre, öğrencilerin üniversitelerin özelleştirilmesini protesto planı daha sonra rejim karşıtı gösteriye dönerken, Tahran Üniversitesi yurdu etrafında toplanan göstericiler rejim karşıtı sloganlar attı. 
     Görgü tanıkları, dün yerel saatle 00.00'da başlayan ve saat 04.00'a kadar süren gösteriler sırasında göstericilerin ''Din adamlarına ölüm'', ''Halkın kurtuluşu referandum'', ''Hatemi istifa'', ''Düşünce özgürlüğü sakalla olmaz'', ''Toplar, tanklar ve Besicler faydasız'' ve ''Siyasi tutuklular serbest bırakılsın'' sloganları attıklarını söylediler. 
     Bazı kaynaklar, protesto gösterisine 1500 kişinin, bazıları ise yaklaşık 3000 kişinin katıldığını belirtirken, güvenlik güçlerinin önce göstericilerden dağılmasını istediği, daha sonra göstericilere müdahale ettiği, bazı kişileri tutukladığı ifade edildi. 
     Göstericilere Besic gönüllü milis üyeleri tarafından da müdahale edildiği, gösteriler sırasında birkaç motosikletin ateşe verildiği, bazı dükkan ve bir bankanın camlarının kırıldığı, araç sahiplerinin de göstericilere korna çalarak destek verdiği kaydedildi. 
     Tahran Üniversitesi öğrenci yurdundan bir yetkili, göstericilerin öğrenci olmadığını söylerken, birçok kişinin de, merkezi ABD'de bulunan İran rejimi karşıtı uydu televizyonlarının çağrısı üzerine öğrenci yurdu civarındaki gösteriye katıldığı bildirildi. 
     Tahran Valiliği güvenlik bürosu başkanı Ali Taala, ISNA'ya yaptığı açıklamada, 9 Temmuz 1999'da Tahran Üniversitesi öğrenci yurdunda çıkan öğrenci olaylarının yıldönümünün yaklaşması nedeniyle daha fazla gösteri olabileceğini, bu durumun bahane olarak kullanılabileceğini, ancak buna izin vermeyeceklerini söyledi. 
     Tahran, geçen yıl reformcu Haşim Agaceri'nin idam cezasına çarptırılmasından sonra üniversitelerde öğrencilerin yaptığı gösterilerin ardından dün gece ilk kez büyük çapta bir gösteriye sahne oldu. 
     İran'da halk, reform sözünü yerine getirememekle suçladığı Cumhurbaşkanı Muhammed Hatemi hükümetinden umudunu keserken, Şubat ayında yapılan yerel seçimlerde reformcuların yenilgi alması, bu güven kaybının işareti olarak yorumlanmıştı. 
     Hatemi, kendi yetkilerini artıran ve Anayasayı Koruyucular Konseyi'nin AKK ''selahiyet doğruluk-yeterlilik denetimini'' kaldırmayı amaçlayan yasalarla reform vaatlerini yerine getirmeye çalışırken, AKK Meclis tarafından kabul edilen bu iki yasayı reddederek, reform sürecini tıkamaya devam ediyor. 
     İran'da, 9 Temmuz 1999'da polis ve muhafazakarların Tahran Üniversitesi öğrenci yurduna yaptığı saldırıda 1 öğrenci ölmüş, 20 öğrenci yaralanmıştı. 
     Yurda yapılan saldırı 1979'daki İran İslam Devrimi'nden sonra ülkede en büyük sokak gösterilerine yol açmış, olaylardan sonra tutuklanan 6 öğrenci liderinden 3'ü ayaklanmadaki rolü nedeniyle ölüm cezasına çarptırılmış, daha sonra bu cezaları 10 ila 15 yıla indirilmişti. 
     Muhafazakar kesimin bu gösterilerden sonra reformcuları bastırma harekatı sırasında onlarca reform yanlısı aydın, gazeteci ve öğrenci lideri hapse atılırken, reform yanlısı çok sayıda gazete de kapatıldı. 
     
</TEXT>
</DOC>
