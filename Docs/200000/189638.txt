<DOC>
<DOCNO> 189638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/yasam/yas03.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tinerciler, çocuk yaktı 
</HEADLINE>
<TEXT>

   Mersin'de 14 yaşındaki Mustafa Dağlı, sokakta yürürken iki tinerci tarafından durduruldu ve tiner dökülerek ateşe verildi 
      MUSTAFA İNSAN Mersin DHA 
   
   Tiner bağımlısı iki çocuğun, üzerine tiner dökerek ateşe verdiği ilköğretim okulu öğrencisi Mustafa Dağlı 14 , yaralı kurtuldu. 
   Adnan Menderes Bulvarı'nda balık tutanları seyrettikten sonra evine dönmek üzere yola çıkan Mustafa, önceki akşam saat 22.30'da, Pozcu semtindeki Muğdat Camii yakınlarında, iki çocuk tarafından durduruldu. 
   Yoluna devam etmek isteyen Mustafa'nın üzerine tiner döktükten sonra kibritle ateşe veren saldırganlar, kaçtı. Korkunç acılar içinde giysilerini çıkartarak alevleri güçlükle söndürmeyi başaran Mustafa, yürüyerek, yaklaşık üç kilometre uzaklıktaki Yumuktepe Polis Merkezi'ne gitti. 
   
   'Diklenmeyince kızdılar' 
   Yüzü ve vücudunun büyük kısmı yanan Mustafa Dağlı, polislerce derhal ambulansla Devlet Hastanesi'ne götürüldü. 
   Burada yapılan ilk müdahalenin ardından Çukurova Tıp Fakültesi Balcalı Hastanesi'ne sevk edilen Dağlı, "Saldırıp küfretmelerine rağmen karşılık vermeyince, ikisi de sinirlendi" diye konuştu. 
   Ailesi Gaziantep'te olduğu için babaannesinin yanında yaşayan Mustafa'nın, kavga ettiği için dört gündür arkadaşlarında kaldığı belirlendi. 
   
   
   
</TEXT>
</DOC>
