<DOC>
<DOCNO> 187630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/ekonomi/eko03.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamhi, hisselerini sattı Alman ortaktan ayrıldı 
</HEADLINE>
<TEXT>

   BSH ile Kamhi ailesinin sorunlu ortaklığı Kamhiler'in yüzde 25'lik hisselerinin tamamını 159 milyon dolara satmasıyla sona erdi 
      EKONOMİ SERVİSİ 
   
   Türkiye'nin en büyük beyaz eşya üreticilerinden olan BSH Profilo'nun genel kurulunda, Jak Kamhi ile Alman ortakları arasında bir süre önce başlayan kavga, Kamhi ailesinin yüzde 25 hissesinin toplam 159.2 milyon dolara BSH Bosch Siemens Hausgerate ve Deutsche Bank AG Frankfurt'a devretmesiyle noktalandı. 
   1995'te Profilo'nun yüzde 66'sını BSH Grubu'na satan Kamhi, şirketin genel kurulunda yabancı ortakların 'bilinçli olarak şirkete zarar verdiğini' öne sürmüş ve temmuz ayında devir görüşmeleri başlamıştı. 
   Maliyet ucuzlaması, pazar artışı ve k rlılık gibi firma hedefleri üzerine çıkan kavga sonucu Kamhiler hisselerini yine de Alman şirket yerine Deutsche Bank'a satmayı yeğledi. Kamhi'nin bundan sonra Profilo Telra'da elektronik ve grubun yakın zamanda başladığı perakende sektörleri üzerine yoğunlaşacağı belirtiliyor. 
   BSH Profilo hissedarlarından Profilo Endüstri İşletmeleri ve Ticaret, Jak Kamhi, Suzan Acıman, Madlen Bilginer, Villi Kamhi, Levent Gabay, Vili Gabay, Pal Rakos ve Lea Moskovic, toplam sermayenin yüzde 13.86'sına tekabül eden hisselerini toplam 88 milyon 350 bin dolar karşılığı Deutsche Bank'a devretti. Jak Kamhi, Deutsche Bank'a satılan 13.86'lık hisse içinde bulunun yüzde 6.59'luk kendi hissesini 41 milyon 984 bin 510 dolar karşılığı sattığını bildirdi. 
   
   Şirket Almanlar'ın oldu 
   BSH Profilo Elektrikli Gereçler'in diğer hissedarlarından Profilo Holding, Profilo Endüstri İşletmeleri ve Ticaret, Profilo Sanayi ve Ticaret ve Pro - Eks Dış Ticaret ise şirket sermayesinin yüzde 11.11'ine tekabül eden hisselerini de toplam 70 milyon 850 bin dolar ücret karşılığı çoğunluk hissedarı BSH GmbH'ya sattı. 
   Satış işlemleri öncesi şirkette yüzde 68.89 hissesi bulunan BSH GmbH'nin sermayedeki payı satıştan sonra yüzde 80'e çıktı. 
   
   
</TEXT>
</DOC>
