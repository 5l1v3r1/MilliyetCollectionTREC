<DOC>
<DOCNO> 170275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur16.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP'liler yeniden yargılanıyor... 
</HEADLINE>
<TEXT>

     Ankara 1 No'lu DGM'de, kapatılan DEP'in milletvekilleri Leyla Zana, Hatip Dicle, Selim Sadak ve Orhan Doğan'ın yeniden yargılandığı davaya devam edildi. 
     Davanın bugün görülen beşinci duruşmasının öğleden önceki bölümüne, Zana, Dicle, Sadak ve Doğan ile avukatları katıldılar. 
     DEP'lilerin avukatı Yusuf Alataş, mahkeme heyetine savunma tanıklarının isimlerini içeren bir dilekçe sundu. 
     Tanık yoklamasının ardından savunma tanığı olarak Fethi Gümüş, Nevzat Kaya, Şerif Gündüz, Sabahattin Acar, Veysi Parıldı, Şükrü Ekin ve Hasan Bozkurt'un ifadelerine başvuruldu. 
     Eski Diyarbakır Baro Başkanı Fethi Gümüş, 1992 yılında bölgede Metinan Aşireti, Necipoğulları Aşireti ve eski milletvekili Ahmet Türk'ün aşireti arasında süren kan davalarını sonuçlandırmaya çalıştıklarını ifade etti. Gümüş, eski milletvekilleri Zana ve Dicle, bazı sivil toplum kuruluşlarının temsilcileri ile Metinan Aşireti'nin lideri Mehmet Şerif Temelli'yi ziyaret ettiklerini, bu ziyaret sırasında kendisinin özel olarak Temelli ile görüştüğünü kaydetti. 
     Zana ve Dicle'nin bu görüşmeye katılmadığını anlatan Gümüş, Temelli'nin, Ahmet Türk'ün aşiretine olan güvensizliği dolayısıyla konuyu barışçı şekilde sonuçlandıramadıklarını söyledi. Temelli'nin kendilerini bir gece misafir ettiğini anlatan Gümüş, ertesi gün gideceği duruşmayla ilgili olarak da Temelli'nin Mardin adliyesini telefonla arayarak mazeret bildirdiğini bildirdi. 
     Gümüş, görüşmelerde terör örgütü PKK'nın adının bile geçmediğini öne sürdü. 
     Diğer savunma tanıkları da bölgedeki aşiretler arasındaki kan davalarının sonuçlandırılması için Metinan Aşireti'ne gidildiğini anlattılar. 
     Mahkeme Başkanı Mehmet Orhan Karadeniz, duruşmaya öğleden sonra devam edilmek üzere ara verdi. 
     Ankara 1 No'lu DGM, kapatılan DEP'in eski Diyarbakır milletvekilleri Dicle ve Zana, eski Şırnak milletvekilleri Doğan ve Sadak'ı, terör örgütü PKK'nın liderlerinden aldığı emir ve talimat doğrultusunda ülke içinde ve dışında yoğun bölücü faaliyetlerde bulundukları gerekçesiyle Türk Ceza Kanunu'nun TCK ''yasadışı örgüt üyeliği'' fiilini düzenleyen 168-2 ve 3713 sayılı Terörle Mücadele Kanunu'nun ''ceza artırımını'' öngören 5. maddesi uyarınca, 15'er yıl ağır hapis cezalarına mahkum etmişti. AB'ye uyum yasaları çerçevesinde, Avrupa İnsan Hakları Mahkemesi'nin kararlarının yeniden yargılanma nedeni sayılması yönünde düzenleme yapılması dolayısıyla DEP'lilerin yeniden yargılanmalarına başlanmıştı. 
     
</TEXT>
</DOC>
