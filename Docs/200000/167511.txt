<DOC>
<DOCNO> 167511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/son/sontur06.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül, gözaltına alınan Türk askerleri için Powell'ı aradı 
</HEADLINE>
<TEXT>

     Ankara, Süleymaniye'deki Türk Özel Timi Bürosu'nu basan 100 kadar Amerikan askerinin 3'ü subay 8'i astsubay 11 Türk askerini gözaltına alarak Kerkük'e götürmesi üzerine en üst düzeyde girişim başlattı. 
     Edinilen bilgiye göre, Dışişleri Bakanı ve Başbakan Yardımcısı Abdullah Gül, haberi çalışma ziyareti için gittiği İngiltere dönüşü uçakta aldı. 
     Ankara'ya döner dönmez talimat veren Gül, 4 Temmuz nedeniyle tatil olmasına rağmen hem Ankara, hem de Washington'da ''kuvvetli'' bir girişim başlattı. 
     ABD'nin Ankara Büyükelçiliği Müsteşarı Robert Deutch bakanlığa çağrılırken, Gül de ABD Dışişleri Bakanı Colin Powell'ı telefonla arayarak, konuya müdahale etmesini istedi. Powell'ın ''gereğini yapacağını'' söylediği öğrenildi. 
     Olayı protesto eden Ankara, ABD'den gelişmeye ilişkin bilgi istedi. 
     Bu arada Gül, dün akşam Başbakanlık'ta Başbakan Recep Tayyip Erdoğan ile gelişmeler üzerine bir toplantı yaparken, Genelkurmay Başkanı Orgeneral Hilmi Özkök ile de temasa geçildi. 
     Askerlerin, ''bazı Türklerin Kerkük valisine suikast düzenleyecekleri'' yolundaki haberler üzerine gözaltına alındığı iddia edilmişti. 
     
</TEXT>
</DOC>
