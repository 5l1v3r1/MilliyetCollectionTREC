<DOC>
<DOCNO> 168177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/siyaset/siy01.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu iş burada bitmez' 
</HEADLINE>
<TEXT>

Dışişleri Bakanı Gül, "Kuzey Irak'ta yaşanan olayda kaybeden Türkiye değil ABD olmuştur" dedi 
     ANKARA Milliyet 

     Dışişleri Bakanı Abdullah Gül, Türk askerlerinin gözaltına alınmasının mutlaka izah edilmesi gerektiğini belirterek "Türkiye'nin onurunu kimse rencide edemez. Irak'ta yaşanan olayda kaybeden Türkiye değil ABD olmuştur. Bunu da göreceksiniz. Bu iş burada kalmamıştır. İşin izahı yapılacaktır. Sorumlularla ilgili işlem yapılacaktır" dedi. 
     Gül, TBMM'de CHP'li Haşim Oral'ın Süleymani'ye baskınıyla ilgili yaptığı gündemdışı konuşmayı yanıtladı. Türkiye'nin ve Türk Silahlı Kuvvetleri'nin Irak'ta bir takım illegal ilişkilere girdiği iddiasını "çok saçma" olarak değerlendiren Gül, "Olay tüm boyutlarıyla ortaya konduğu zaman ABD mahçup olacak. Konunun tezkereyle ilişkisi yoktur. Türkiye hiçbir ülkenin telkiniyle hareket etmez" dedi. 
     "Olayın iki ülke arasındaki güveni sarsacağını ilettiğim ABD Dışişleri Bakanı Powell'ın anladığım kadarıyla olayla ilgili tam bilgisi yoktu" diyen Gül, ABD Başkan Yardımcısı Dick Cheney'in Başbakan Erdoğan'ı aradığını ve bu konuşmada söylenmesi gereken her şeyin söylendiğini kaydetti. 
     

</TEXT>
</DOC>
