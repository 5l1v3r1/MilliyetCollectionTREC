<DOC>
<DOCNO> 155806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sondun15.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya basını "Wolfowitz'in küstah talepleri" 
</HEADLINE>
<TEXT>

     Avusturya'nın başkenti Viyana'da yayımlanan günlük Der Standard gazetesi, ABD Savunma Bakan Yardımcısı Paul Wolfowitz'in Türkiye'ye yönelik sözlerini ''küstah talepler'' olarak niteledi. 
     Gerhard Plott imzasıyla yayınlanan yazıda, ''Washington'un bölgedeki bir zamanlar en sevdiği ülkeyi böylesine yerden yere vurması şaşırtıcı'' yorumunda bulunuldu. 
     Yazıda, ''Ancak daha da şaşırtıcı olan, Wolfowitz'in NATO üyesi Türkiye'ye getirdiği suçlama Her zaman demokrasi, hoşgörü ve özgürlükten bahseden Wolfowitz, TBMM gibi demokratik yollarla seçilmiş bir kurumdan hukuka uygun olarak alınmış kararlarını, ABD talimatı üzerine, itirazsız değiştirmesini talep ediyor'' ifadesi kullanıldı. 
     ''Wolfowitz'in Türk Silahlı Kuvvetleri'ne yönelik eleştirilerinin ve ordudan beklentilerinin çirkin olduğu'' kaydedilen yazıda, ''Wolfowitz, TBMM'nin kararı konusunda sustuğu ve milletvekillerini hizaya sokmadığı için orduya da atıp tuttu. ABD yönetiminin üst düzey temsilcisinin, demokratik bir ülkede ordunun neredeyse iktidarı ele almasını talep etmesi çok çirkin ve ABD dış politikasının dost ülkelere karşı yeni ve ürkütücü bir şeklini ortaya koyuyor'' görüşü dile getirildi. 
     
</TEXT>
</DOC>
