<DOC>
<DOCNO> 163663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sondun09.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens William'ın aşk söylentilerine yalanlama.. 
</HEADLINE>
<TEXT>

     İngiltere veliaht prensi Charles'ın resmi ikametgahı olan St. James's sarayı, Prens William'ın zengin bir ailenin kızı olan Jessica Craig ile aşk yaşadığına ilişkin haberleri yalanladı. 
     Kenya'da büyük topraklara sahip, zengin bir ailenin kızı Craig ile Prens'in sadece arkadaş olduklarını belirten Saray sözcüsü, aralarında herhangi bir romantizm bulunmadığına işaret etti. 
     21 yaşındaki Jessica Craig ile üniversiteye başlamadan önce, 2001 yılında tatil sırasında tanışan William'ın genç kızla hiçbir zaman aşk ilişkisi içinde olmadığını vurgulayan Saray sözcüsü, Craig ailesinin de basından kendilerine yönelik ilgiye son verilmesini rica ettiklerini bildirdi. 
     Bu arada, bazı kaynaklar da Craig'in Prens ile ilişkisi bulunduğu yolundaki haberlerden bu kadar rahatsız olmasının nedeninin, aslında genç kızın bir başka gençle aşk yaşaması olduğunu öne sürdü. 
     Craig ailesinin, Kenya'daki büyük çiftliklerinin çevresininse Prens ile aşk yaşadığı öne sürülen Jessica'nın fotoğrafını çekmek üzere bekleyen paparazzilerle dolduğu belirtiliyor. 
     Saray'dan yapılan açıklamada, Jessica'nın Prens William'ın gelecek hafta 21. yaş gününün kutlama hazırlıklarına yardım etmek amacıyla Prens Charles'a ait Highgrove Malikanesinde kaldığına dair haberler de yalanlandı. 
     
</TEXT>
</DOC>
