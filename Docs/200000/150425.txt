<DOC>
<DOCNO> 150425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun25.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uday'ın silahlar, kadınlar ve otomobillere ilgisi... 
</HEADLINE>
<TEXT>

     Saddam Hüseyin'in büyük oğlu Uday'a yakın olduğu belirtilen bir Iraklı, Uday'ın işkence yöntemleri, silahlar, kadınlar, otomobiller ve alkole duyduğu ilgiyi anlattı. 
     Adının açıklanmasını istemeyen Iraklı, AFP'ye yaptığı açıklamada, ''Uday zamanının büyük bölümünü internette, en karmaşık işkence yöntemleri hakkında bilgi almak için geçirirdi. Özellikle Güney Amerika'daki siteleri ziyaret eder, İspanyolca metinleri anlamadığında fotoğrafları basardı'' dedi. 
     Iraklı, Uday'ın, Fedaiyin milislerine ait Bağdat'ın 50 kilometre güneyindeki bir cezaevinde işkenceleri izlediğini, ancak kendisinin doğrudan mahkumlara işkence etmediğini, sadece bir kez ''aldığı hizmetin karşılığını vermeyen'' birisini 14. kattan attığını belirtti. 
     Iraklıya göre, Bağdat'taki Devlet Başkanlığı saraylarından birisindeki Uday'ın beden eğitimi merkezinde, çok sayıda vücut geliştirme aletiyle internetten bulunarak basılmış işkenceyle ilgili belgeler bulunuyordu. 
     Kocaman bir havuzu da bulunan Halil Fayed adındaki bu merkez, 1996'da Uday'a yönelik suikast girişiminin ardından inşa edilmişti. Uday, saldırıda bacaklarından yaralanmıştı. 
     Uday'ın sarayındaki bir salonda duvarlarda, Hz. Ali ve Hz. Hüseyin'in resim ve tabloları yer alırken, bir salonda ise sinema ve televizyon yıldızı Brooke Shields'ın fotoğrafları bulunuyordu. Sarayda, Şii mezhebiyle ve Lübnanlı Şii lider Şeyh Muhammed Hüseyin Fadlallah ile ilgili kitaplar da vardı. 
     Kendisine yönelik suikast girişiminin ardından Şiilerle yakından ilgilenmeye başlayan Uday'ın Şiilerle ilgili ne bulursa okuduğu belirtiliyor. 
     
     KADINLAR 

     Uday'a yakın olduğu belirtilen Iraklıya göre, Saddam Hüseyin'in oğlunun bir diğer tutkusu da kadınlar. 
     Halil Fayed merkezindeki bir bilgisayarda bulunan elektronik postalardan birisinde, Lübnanlı bir telekız şebekesiyle yapılan görüşmelerin kayıtları bulunuyor. 
     Elektronik postalarda fotoğrafları da yer alan 7 Çek kızın Bağdat'a gönderileceğini açıklayan telekız şebekesi, gecikme için özür diliyor. 
     Hakkında yazılanların aksine Uday'ın hiç evlenmediğini söyleyen Iraklı, ''Yolda ya da bir toplantıda hoşuna giden bir kadın görse hemen adamlarını yollardı'' dedi. 
     Yıllarca Uday'ın yanında çalıştığı belirtilen Iraklıya göre, Uday'ın bombardımanlarda iki füzenin isabet ettiği evinde, devrilmiş mobilyaların yanında çok sayıda kadının fotoğrafı bulundu. 
     Uday'ın kadınlarla, Iraklı üst düzey yetkililere tahsis edilen Cadriya'daki bir konutta biraraya geldiğini anlatan Iraklı, ''Adamlarının onu kadınlarla görmesi yasaktı. Birisi böyle bir şeye rastlasa, o adamı cezalandırmak için saç ve bıyıklarını kazıttırırdı'' dedi. 
     
     SİLAHLAR, ALKOL, OTOMOBİLLER 

     Uday'ın silahlara da tutkun olduğunu ve evinde çok sayıda tabanca, makineli tüfek ve bıçak bulundurduğunu anlatan Iraklı, ''Çok içerdi, özellikle konyak ve Irak rakısını severdi'' diye konuştu. 
     Uday'ın konutunda çok sayıda boş içki şişesi bulunmuştu. Fotoğraflarda Uday'ın konutundaki içki dolaplarının votka ve aperatif dolu olduğu görülüyordu. 
     Uday'ın kol saatleri ve otomobillere de düşkün olduğu ve 20'si Rolls Royce marka yüz kadar otomobili bulunduğu belirtiliyor. 
     Adamlarının Uday'dan iğrendiğini belirten Iraklı, ''İnternette bir şey gördüğünde hemen istiyordu. Yardımcılarından birisi ona o ürünün birkaç ay içinde piyasaya sürüleceğini söylediğinde, yardımcısını kırbaçlattırıyordu'' dedi. 
     Iraklıya göre, Uday'ın tek saygı gösterdiği kişi annesi, Saddam Hüseyin'in ilk eşi Sacide'ydi. Uday annesiyle aynı evde kalıyordu. 
     

     
</TEXT>
</DOC>
