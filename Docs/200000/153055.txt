<DOC>
<DOCNO> 153055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo38.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüsnü Çil toprağa verildi... 
</HEADLINE>
<TEXT>

     Geçirdiği kalp rahatsızlığı sonucu önceki gün ölen Fenerbahçeli eski yönetici, yüksek divan kurulu üyesi ve spor yazarı Hüsnü Çil toprağa verildi. 
     Çil, Altunizade'deki Marmara Üniversitesi İlahiyat Fakültesi Vakfı Camii'nde öğleyin kılınan cenaze namazının ardından, Küçükyalı Mezarlığı'nda defnedildi. 
     Çil'i son yolculuğunda spor, medya, siyaset ve sanat dünyasının önde gelen isimleri yalnız bırakmadı. Fenebahçe Kulübü Başkanı Aziz Yıldırım ve bazı yöneticiler ile sarı-lacivertli camianın önde gelen isimlerinin yanı sıra DYP Genel Başkanı Mehmet Ağar, eski Devlet Bakanı Fikret Ünlü, Galatasaray Teknik Direktörü Fatih Terim, Trabzonspor Teknik Direktörü Samet Aybaba ve çok sayıda ünlü cenazeye katılarak, Çil'in ailesi ve yakınlarına başsağlığı diledi. 

     
</TEXT>
</DOC>
