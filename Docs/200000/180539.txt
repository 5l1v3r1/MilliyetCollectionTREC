<DOC>
<DOCNO> 180539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sonspo12.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sturm Graz teknik direktörü Gress'i gönderdi... 
</HEADLINE>
<TEXT>

     Avusturya Birinci Ligi takımlarından Sturm Graz'ın Fransız teknik direktörü Gilbert Gress'in görevine son verildi. 
     Bundan önce İsviçre Milli Takımı'nı çalıştıran Gilbert Gress, Sturm Graz'daki görevine başlayalı henüz 3 ay olmuştu. 
     Daha önce 2 kez Avusturya Ligi Şampiyonu olan takımın, bu sezona kötü bir başlangıç yaptığı ve 10 takımlı Avusturya Ligi'nde halen 4 puanla 9. sırada yer aldığı bildirildi. 
     Sturm Graz Kulübü Başkanı Hannes Kartnig, APA Haber Ajansı'na yaptığı açıklamada, Gress'in sorumluluklarını yerine getirmediği için görevinden alındığını belirterek, ''Şimdiye kadar hiçbir başarı gösteremedi, böyle bir takım, teknik açıdan ancak bu kadar kötü yönetilebilirdi'' dedi. 
     Kartnig, Gress'in yerine kimin geçeceğinin henüz belli olmadığını, ancak bu kişinin bir Avusturyalı olması gerektiğini kaydetti. 
     61 yaşındaki Gress, 1975 yılında, 4 yıldır oynadığı Fransa'nın Racing Strasbourg takımında aktif futbol yaşamına son vermişti. 
     Gress'in kariyerinde, 2000-2001 yıllarında kısa bir dönem İsviçre Milli Takımı ve 6 ay kadar da Fransa'nın FC Metz takımı teknik direktörlüğü de bulunuyor. 
     
</TEXT>
</DOC>
