<DOC>
<DOCNO> 157804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sondun29.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da Meclis'in yüzde 37'si kadın... 
</HEADLINE>
<TEXT>

     Belçika'da geçen Pazar günü yapılan genel seçimlerin sonuçlarına göre, Ulusal Meclis'e giren milletvekillerinin yüzde 37'sini kadınlar oluşturuyor. 
     Belçika, ''politikaya daha fazla katılması'' hedeflenen kadınlara yönelik olarak ''pozitif ayırımcılık'' yapıyor. Siyasi partiler, çıkarılan bir yasa çerçevesinde, seçim listelerinin yüzde 50'sinde kadın adaylara yer vermeye mecbur edildi. Bu listelerde yer alan ilk üç adaydan birinin kadın olması da yasal şart koşuldu. 
     Kanunlar, gelecek seçimlerden itibaren, listelerdeki ilk iki isimden birinin kadın olması ve aday sıralamasında kadın ve erkek isimlerinin birbirini izlemesi koşulu getiriyor. 
     Genel seçimlerin sonuçlarına göre, 150 koltuklu mecliste 36 olan kadın milletvekili sayısı 56'ya yükseldi. Bu, mecliste kadın oranının yüzde 24'ten yüzde 37'ye çıktığını gösteriyor. 
     Verilere göre, en fazla kadın milletvekili bulunan partilerin başında Flaman Sosyalist Parti SPA geliyor. Bu partinin 23 milletvekilinden 13'ünün kadın olduğu görülüyor. Valon Liberal Parti'nin de 24 koltuğundan 10'u kadınlara verildi. 
     Belçika'da parlamenterler, Haziran başında yemin ederek, göreve başlayacaklar. 
     
</TEXT>
</DOC>
