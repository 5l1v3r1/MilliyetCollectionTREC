<DOC>
<DOCNO> 157588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/yazar/cetiner.html </URL>
<DATE> 2003/05/19/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Doğum günüm neden 19 Mayıs olmasın ... 
</HEADLINE>
<TEXT>

     Mustafa Kemal Atatürk'ün doğduğu gün uzun yıllar bilinmedi. İngiltere Kralı 8. Edward'ın gönderdiği hediye dolayısıyla doğum günü tarihi büyükelçilik kanalıyla Türk Dışişleri'ne resmen soruldu. Bizim diplomatlar birbirlerine girdiler ne yapacağız diye. Zira nüfus kayıtlarında Cumhurbaşkanı'nın doğduğu yıl yazılıydı ama gün yazılı değildi. 
     Doğum tarihi 1881 Selanik, babası Ali Rıza Bey, annesi Zübeyde Hanım yazıyordu o kadar. Zaten eskiden pek enderdi nüfus kayıtlarına doğum tarihinin ayı günü ile yazılması. Ya ihmal edilir ya da yangınlar, göçler veya memurların bilgisizliği nedeniyle bu bilgi kaynar giderdi. 
     Mustafa Kemal için de ailesi tarafından bir sonbahar günü doğduğu söylenmişti ama Atatürk bir sohbet sırasında bunu ilkbahar olarak düzeltmişti. 
     Peki Atatürk'ün 19 Mayıs'ta doğduğu nasıl ortaya çıktı Bu olayı Atatürk'ün manevi kızlarından Profesör Afet İnan Hanım, Şevket Süreyya'nın da bulunduğu bir sohbet sırasında şöyle açıklamıştı. Anlatayım... 
     
     Prof. Afet İnan anlatıyor 
     - Mustafa Kemal'in doğum ayı ve günü ya hiç yazılmaz veya yanlış olarak sonbahar diye gösterilir. Başka tarihleri verenler de yok değil. Halbuki kendisinden bizzat işitmişimdir bir ilkbahar günü doğduğunu. Hatta bunun mayıs olduğunu söylemiştir. Bu konuda hatıramı nakledeyim hem de belgeleriyle. Bir gün yanında benim de bulunduğum sırada Riyaseticumhur Umumi Katibi Hasan Rıza Soyak, Atatürk'e evrak getirmişti. Bunda doğum gününün bildirilmesi rica ediliyordu, sonradan arşivlerde bulduğum yazı şuydu 
     
     10 11 1936 
     Türkiye Cumhuriyeti Hariciye Vekaleti 
     Protokol Dairesi Şefliği 
     U. No 21081 
     H. No 177 
     Riyaseticumhur Umumi Katipliğine 
     İngiltere Maslahatgüzarı Mösyö Morgan Vekaletimize müracaat ederek Reisicumhurumuzun yevmi veladeti münasebetiyle İngiltere Kralı 8. Edward tarafından hususi ve samimi bir tebrik telgrafı çekileceğini söylemiş ve Atatürk'ün doğum tarihinin bildirilmesini rica etmiştir. 
     Keyfiyeti arz eder ve İngiltere Büyükelçiliği'nce talep edilen malumat tensip buyurulduğu takdirde iş'arına müsaadelerinizi rica ederim. Hariciye Vekili Y. Türkgeldi. 
     
     Bir ilkbahar günüydü 
     Atatürk, bunun üzerine bir süre düşündü herhalde kendisi de bunu tam olarak bilemiyordu, annesi ilkbahar günü doğduğunu söylemişti vaktiyle onu hatırlıyordu. Biraz bekledikten sonra birden Hasan Rıza Soyak'a dedi ki 
     - Bu bir 19 Mayıs günü niçin olmasın .. 
     Bunun üzerine Hariciye Vekaleti'ne 12 11 1936 tarihli şöyle bir yazı gönderildi 
     Reisicumhur Atatürk'ün 19 Mayıs 1881 tarihinde doğmuş olduğunu arz ederim. Hasan Rıza Soyak. 
     O halde şimdi biz bugün 19 Mayıs'ı Atatürk'ün 122. doğum yıldönümü olarak da kutluyoruz. 

</TEXT>
</DOC>
