<DOC>
<DOCNO> 187249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun36.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Dünya Nüfusunun Durumu - 2003" raporu... 
</HEADLINE>
<TEXT>

     BM, ergenlik döneminde evlilik, istenmeyen gebelikler, HIV AIDS sorununun gelişmeye tehdit oluşturduğunu ve bunların yoksullukla mücadele çerçevesinde ele alınması gerektiğini bildirdi. 
     BM Nüfus Fonu UNFPA tarafından yayımlanan Dünyada Nüfusun Durumu-2003 raporunda, dünya nüfusunun 1,2 milyarını 10-19 yaş grubunun oluşturduğu, bu grubun uluslararası istikrar ve büyümenin anahtarı olduğu, ancak yoksulluk ve hastalığın geleceklerini tehdit ettiği belirtildi. 
     Raporda, dünyada eski dönemlere oranla daha çok yeni yetme bulunduğu, yüzde 87'sinin gelişmekte olan ülkelerde yaşadığı ve bunların dörtte birinin aşırı yoksulluk çektiği kaydedildi. 
     UNFPA, yoksul ülkelerdeki doğum patlamasının, bir yandan krize yol açarken, diğer yandan yaşamların değiştirilmesi fırsatını doğurabileceğini bildirdi. 
     Raporu hazırlayanlardan Alex Marshall, cinsel yollarla geçen hastalıklar, istenmeyen gebelikler, HIV AIDS sorunu düşünüldüğünde, yoksul ülkelerdeki nüfus patlamasının sağlık açısından bir kriz olduğunu belirtti. 
     Eğitimin eksikliğinin de yoksulluğu artırdığını ifade eden Marshall, ancak genç nüfustaki artışın, bazı ülkelerde doğum oranındaki keskin düşüşün, çalışan kesimi artıracağı için ekonomik ve sosyal değişiklik konusunda bir fırsat yaratabileceğini de ifade etti. 
     UNFPA İcra Direktörü Thoroya Obaid de, ''Ulusal ve yerel liderlere, uluslararası topluma ve doğrudan gençlere, krizin farkında olmaları ve diğer yandan bu fırsatı değerlendirmeleri çağrısında bulunuyoruz'' dedi. 
     Raporda, hükümetlerden, 1994'teki Uluslararası Nüfus ve Kalkınma Konferansı'nda ortaya konulan kalkınma amaçlarına ulaşmak için daha çok çaba sarf etmeleri de istendi. 
     
</TEXT>
</DOC>
