<DOC>
<DOCNO> 176371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/guncel/agun.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet Kervanı dün Yalova'daydı... 
</HEADLINE>
<TEXT>
   'Bu şehri üniversite ve turizm kurtarır...' 
   CHP Milletvekili Muharrem İnce, "Maddi sıkıntı içindeki Yalovalıları, büyük kenttekileri buraya çekecek tesisler ve üniversite rahatlatır" diyor 
   SİZE GELİYORUZ 

   
      
      
      
   Utanç ve neşe    AHMET TULGAR 

      
   Deprem geçirmek bir şehri yıllarca utandırır. Gıptayla bakıp dağlara, taşlara çelimsizliğinden utanır, kendini suçlar deprem şehirleri. Yalova'da da güneşe, denize, avare tatilcilere rağmen böylesine içselleşmiş bir suçluluk duygusuyla dolaşıyor kent sakinleri sokaklarda. 17 Ağustos Marmara Depremi'nin dördüncü yıldönümünde. 
   
   'TURİZM ETKİLENMEDİ' 
   Bir tek yeni binalar, özellikle de pervasızca yükselen kamu binalarının başı dik. Ama onların ar damarı nicedir çatlamıştı zaten. Depremin yıldönümünde binalara bir kat daha çıkma izninin verileceği söylentisi izan sahibi Yalovalıları çileden çıkarmaya yetiyor. Marketçi Yaşar Özkılıç, doğduğunun hemen ertesinde enkazdan kurtarılan ve bu yüzden de doğum günü kimliğine 17 Ağustos olarak yazılan yeğeni İbrahim ile geliyor Milliyet TIR'ının yanına. 
   Yazlıkçılık pek etkilenmemiş Özkılıç'a göre deprem travmasından. Birkaç site de haritadan silinince ferah ferah tatil yapıyormuş şimdi ayakta kalan sitelerin yazlık sakinleri. 'Ama yazlıkları yıkılanların hepsi yasadan yararlandı. Ve birer kalıcı konut aldılar. Çünkü onların İstanbul'da yalıları da olsa Yalova il sınırları içinde ikinci bir evleri yoktu. Biz ise Yalova'nın yerlisi olarak birkaç tapu sahibiydik burada. Evlerden biri ayakta kalınca kalıcı konut alamadık' diye anlatıyor bir solukta Yaşar Bey. 
   Mesela Subaşı kalıcı konutlarından birçoğu tatilcilerin olmuş. Koskoca sitede ciddi ciddi oturanların sayısı 700 olduğu için de kalorifer çalışmıyormuş. 
   Hemen meydandaki çay bahçesinde janti giyinmiş, kızlı erkekli gencecik tekstil işçileriyle sohbet ediyorum. 
   
   'ZAMAN KAYBETMEMELİ' 
   Hızır, Reyhan, Ahmet, Hamide, Seda, Seçkin. Daha 20'li yaşlarının başında hepsi de. Ama Reyhan, Ahmet ile, Seda, Seçkin ile evli. Hamide'nin kocası Samet bu hafta askere gidiyormuş, bugün mesaide. Bir ayrılığın nekahet devresinde olan Hızır'a ise acele eş aranıyor. 'Aceleniz neydi Niye bu kadar erken evlendiniz ' deyince Ahmet cevap veriyor. Hayatta her şeyi, hem de zaman kaybetmeden yapmalıymış. Seda ile Seçkin daha yeni Alanya'dan, tatilden dönmüşler. Bütün işçi sınıfı mitolojilerini çatlatırcasına kahkahalar atarak konuşan bu genç işçiler nasıl modern, nasıl kendileriyle barışıklar. Onların neşesi Yalova'ya daha çok yakışıyor bugün. 
   
   İhtiyar delikanlılar cenneti    Ünlü "Yalova 99 Haber Hattı" bildiriyor "Belediye başkanının yaptığı binalardan 8 ceset çıktı... 8 ölüsü olan başkan, şimdi kalan sağlarla baş başa..." 
   İSMET BADEM 

   Canlı tarih Fevzi Türün, namı diğer "Yalova 99 Haber Hattı" ve diğer yaşlı delikanlılarla birlikteyiz. Her olup biteni herkesten önce duyduğu için bu adı almış Türün. "Kanal 99 Haber Hattı", Fevzi Türün'den aynen aktarıyoruz "430 yıllık Rüstem Paşa Camii ve Kütüphanesi, yeni nesil binalardan daha sağlam çıktı. 
   Yalova öyle bir şehir ki, belediye başkanının yaptığı binalardan 8 ceset çıktı. İlk önce o kaçtı. Şimdi h l görevine devam ediyor. 
   Hiç hizmeti yok mu Tabi var. Sporla iç içe. Ama nereye kadar 8 ölüsü olan başkan, kalan sağlarla baş başa." 
   
   AKSA'LI YA DA AKSA'SIZ 
   AKSA Yalova'ya hayat verip, iş kaynağı yaratan AKSA... Havası ile insanı, yetersiz arıtması ile denizi zehirleyen AKSA. Kısaca ne AKSA'lı ne AKSA'sız. Çünkü yüzlerce insan AKSA sayesinde ekmek yiyor. AKSA'nın arsasını ünlü solcu Ahmet İsvan satmış. İsvan nereden bilsin nişadırın, çamaşır suyunun, folümer tozunun, asit üretiminin insanı zehirlediğini Denize aktığında çevreyi yok ettiğini. Eski belediye başkanlarından Yüksek Mühendis İbrahim Uzun da şimdi AKSA'da çalışıyor. 
   
   EFES PİLSEN YALOVA 
   Gençlerin çoğu okul için, iş için Yalova dışında olunca ihtiyar delikanlılardan Yalova Efes Pilsen takımını kurduk. Çünkü NBA yıldızı Mehmet Okur ve İbrahim Kutluay Yalovalı. Mehmet Okur, babası ile eskiden adliyede çaycılık yaparmış. Kısacası Yalovalı baskete çok yatkın. Ancak depremle birlikte basket de batmış. Şimdi yeniden yapılanıyor. Basketbol İl Temsilcisi Aybora İnedin, "Yakında 8 takımlı lig kuracağız" dedi. Çünkü Yaşar Okuyan döneminde birçok spor salonu yapılmış. Belediye 750 metrekarelik alana yarı olimpik yüzme havuzu yapmış. 
   Yalova, dünya üzerinde süs bitkisi üretimi konusunda haklı bir şöhrete sahip. Üniversite konumunda süs bitkisi eğitimi veren 2 yıllık meslek yüksekokulu mevcut. Lise düzeyinde beş okul var. 
   
   SON TATLI SON 
   Yalovalı kaderci. Depreme bile güler olmuşlar. Genç ruhlu yaşlı adamların sözcüsü "Yalova 99 Haber Hattı"yla kapatıyoruz bülteni "... köy halkı, ayılar ile domuzlardan artan kestaneyi toplayıp sermaye yapıyor. Hatta ıhlamuru, ağacı kesip yere yatırdıktan sonra topluyor. 
   Kayayı gırcı tuttu 
   Altını burcu tuttu 
   Köyde bir kız sevmeyle 
   Köylüyü sancı tuttu." 
   Yalovalı, kaymakamlı günlerini özlüyor. Deprem canını, ruhunu yaksa da yaşadığı kentini, köyünü seviyor. Yalova, tarım kenti değil, sahil kenti değil, sanayi kenti değil, turizm kenti de değil. Kısaca kimliksiz kent, kimliğini arıyor. 
   
   BUGÜN SAAT 13.00'TE BARTIN PAZARYERİ'NDEYİZ 
   
</TEXT>
</DOC>
