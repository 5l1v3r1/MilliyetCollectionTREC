<DOC>
<DOCNO> 167457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/yasam/yas05.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanede ilaç niyetine şarap 
</HEADLINE>
<TEXT>

İngiltere'deki Great Western Hastanesi, kalp hastalarına ilaç ve iğnenin yanı sıra günde iki kadeh de kırmızı şarap veriyor 
     DIŞ HABERLER SERVİSİ 

     KALBE ve genel olarak sağlığa yararlarını, doktorların da onayladığı kırmızı şarap, bir hastanenin reçeteleri ile hasta mönüsüne girdi. Avrupa'da ilk kez bir hastane, araştırmaların kalp krizi geçirme oranını yüzde 50 azalttığını kanıtladığı kırmızı şarabı hastalarına servis etmeye başladı. İngiltere'nin Swindon kentindeki Great Western Hastanesi hemşireleri, kalp hastalarına ilaç ve iğnelerin yanı sıra günde iki kadeh kırmızı şarap ikram ediyor. Hastane yetkilileri alkol sorunu olanların uygulamadan uzak tutulacağı garantisini de verdi. 
     
     Fransızlar örnek alındı 
     KIRMIZI şaraptaki antioksidanların kanda pıhtılaşmayı ve kolesterol artışını önlediğini söyleyen kalp doktoru William McCrea, bu fikrin şarap tutkunu Fransızların sağlık istatistiklerine baktığında aklına geldiğini belirtti. İngiliz Dr. McCrea, "Fransızlar bizim iki katımız yağ tüketiyor, daha fazla sigara içip daha az spor yapıyor. Ancak kalp krizinden ölüm oranları bizim yarımız kadar. Çünkü bizim içtiğimiz çay kadar kırmızı şarap içiyorlar" diye konuştu. 
     

</TEXT>
</DOC>
