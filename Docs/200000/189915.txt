<DOC>
<DOCNO> 189915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko46.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Smart'ları, Mercedes-Benz Türk pazara sunacak... 
</HEADLINE>
<TEXT>

     Mercedes-Benz Türk A.Ş. Direktörler Kurulu Başkanı Till Becker, Özel Tüketim Vergisi'ndeki ÖTV artışın kendileri için sürpriz olduğunu belirterek, ''Şirketlerin nasıl işletildiğini bilenler bu tür sürprizlerin hoş karşılanmadığını da bilirler. Bu fiyat farklılıkları Türkiye piyasasında olumlu bir hava yaratmıyor maalesef'' dedi. 
     Otomobil dünyasının en genç markası olan Smart, artık Mercedes-Benz Türk güvencesiyle Türkiye pazarına sunulacak. 
     Küçük ölçüleri, beklenenin çok üzerindeki güvenliği ve işlevselliğiyle dikkat çeken iki kişilik şehir otomobilerinin satışı, Ekim ayı sonunda mevcut tüm modelleriyle tüketicilerle buluşacak. 
     Smart otomobillerin fiyatları 14 bin 280 Euro ile 29 bin 355 Euro arasında değişiyor. 
     
     İLK BAYİ SABANCI AİLESİNDEN 
     Türkiye'de ilk bayilik anlaşması yapılan Mehmet Sabancı'ya ait Same Otomotiv ise İstanbul Bağdat Caddesi'ndeki teşhir ve satış ofisini 22 Ekim Çarşamba günü açacak. 
     Smart otomobillerin tanıtımı nedeniyle düzenlenen toplantıda konuşan Till Becker, Smart ürünlere bakıldığı zaman yenilikçi, yaşamdan zevk alan ve güvenlik konseptlerinin biraraya geldiğinin görüldüğünü belirterek, farklı müşteri tabanına göre yeni ürünler geliştirildiğini söyledi. 
     Becker, araçların küçük ama keyifli sürüş ve yakıt tasarrufu özellikleriyle dikkat çektiğini kaydetti. 
     Türkiye için özellikle yabancı yatırım ve AB'ye girişle ilgili mücadele verdiklerini ifade eden Becker, Türkiye'ye nakit para akışı sağlanmasının önemine dikkat çekerek, ''Biz Türkler sadece IMF ve Dünya Bankası'ndan gelecek kredilere güvenerek yaşayamayız'' dedi. 
     Becker, ÖTV konusunun kendilerini memnun etmediğini belirterek, şu görüşleri dile getirdi 
     ''ÖTV bizim için sürpriz oldu. Şirketin nasıl işletildiğini bilen kişiler bu tür sürprizlerin hoş karşılanmadığını bilirler. Bu fiyat farklılıkları Türkiye piyasasında olumlu bir hava yaratmıyor maalesef. Avrupa'da Türkiye kadar yüksek vergisi olan bir ülke yok. Dolayısıyla bu fiyatları bir şekilde uyumlaştırmak gerekiyor.'' Becker, önümüzdeki yıl 4 kişilik Smart araçların piyasa sunulacağını da bildirdi. 
     
     ÖNÜMÜZDEKİ YIL 500 ADET SMART HEDEFİ 
     Satış ve Pazarlamadan Sorumlu Direktör Eşref Biryıldız da, yapılan araştırmalara göre, otomobillerde seyahat edenlerin sayısının ortalama 1,2 olduğunu belirterek, bunun kitlelerin küçük otomobillere daha sıcak baktığını ortaya koyduğunu söyledi. 
     Biryıldız, bu yıl 85, önümüzdeki yıl ise 500 adet Smart otomobil satışı hedeflediklerini bildirdi. 
     Türkiye'nin 2,5 yıllık bir krizden yeni çıkmaya başladığını ifade eden Eşref Biryıldız, kayıp satışların bir anda toparlanamayacağını dile getirdi. 
     Pazar tahminlerini bu yıl için 185 bin adet, 2004 için 250 bin adet otomobil olarak açıklayan Biryıldız, bir soru üzerine daha önce ithal edilen Smart otomobillere servis güvencesi vereceklerini söyledi. 
     
     SMART 
     DaimlerChrysler, temelleri on yıl önce atılan Smart markasını 1998 yılında 9 Avrupa ülkesinde satışa sundu. Bugün Smart'lar 30 ülkede 700 satış noktasında müşterisiyle buluşuyor. 
     Piyasalara sunulmasından 2002 yılı sonuna dek geçen 5 yıllık sürede Smart City-Coupe ve türevleri Smart Cabrio ve Smart Crossblade'nin satış hacmi 500 bin adedi aştı. Bu modeller 2003 yılına yenilenerek 2. nesil olarak girerken, 2003'de Smart ürün paleti genişletildi ve Smart Roadster ve Smart Roadster-Coupe modellerinin üretimine başlandı. 
     Güvenlik açısından limuzinleri aratmayan Smart modellerinde Tridion güvenlik hücresi yolcu kabinini oluşturuyor. Araca yan cepheden bakıldığında farklı malzeme yapısı ve rengiyle belirgin bir şekilde kendini gösteriyor. Hava yastıkları, aktif gergili ve gergi gücü sınırlandırıcılı emniyet kemerleri ise Tridion güvenlik hücresi ile sağlanan korumayı tamamlıyor. 
     
</TEXT>
</DOC>
