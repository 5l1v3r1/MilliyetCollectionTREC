<DOC>
<DOCNO> 191262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/dunya/adun.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İslamcı teröre karşı tasavvuf 
</HEADLINE>
<TEXT>

   Washington'da düzenlenen bir panelde tarihçi Bernard Lewis ve ABD'deki Nakşibendi liderlerinden Şeyh Kabbani, İslamcı terörün panzehiri olarak tasavvufu önerdiler 
      
   ABD yönetimine, Müslüman dünyasıyla iyi geçinmek ve terörizme karşı mücadelede başarı sağlamak için tasavvuf felsefesine yönelmesi önerildi. 
   Tarihçi Bernard Lewis ve Nakşibendilerin ABD'deki liderlerinden Şeyh Muhammed Hişam Kabbani'nin Washington'daki düşünce kuruluşu Nixon Merkezi tarafından düzenlenen "Tasavvufu ve Amerikan Politikasındaki Potansiyel Rolünü Anlamak" konulu panelde seslendirdiği öneri, geniş yankı buldu. Tarihçi Lewis, "hoşgörü" anlayışını benimseyen tasavvuf sayesinde, bütün farklı toplumlar arasında "daha iyi ilişkiler" kurulabileceğini, bunun çok önemli olduğunu söyledi. 
   Hoşgörü anlayışında, karşı tarafı ikinci sınıf görme durumu olduğunu kabul eden Lewis, "Hoşgörü gösteren, 'Düzgün davrandığın sürece sana hoşgörü gösteririm' der. Mesela Osmanlı İmparatorluğu hoşgörülüydü. Dini mülteciler, Avrupa'daki kötü muameleden, Osmanlı'ya kaçıyordu. Belki ikinci sınıf vatandaştılar, ama sonuçta bu, hiç vatandaşlık hakkına sahip olmamaktan daha iyidir" dedi. 
   
   Sosyal köprü 
   Şeyh Kabbani de, "ABD başarıya ulaşmak istiyorsa, tasavvufçularla çalışmalıdır" diyerek, tasavvufun insanlar arasında köprü kuran sosyal bir güç olduğunun altını çizdi. Şeyh Kabbani, "Birbirimizin dilini öğrenmeliyiz. Birbirimiz arasında köprüler kurmalıyız. Farklı medeniyetler arasında köprü kurulması tasavvuftur" diye konuştu. 
   
   Sufi, terörist olmaz 
   Tasavvuf ve hoşgörüye örnek olarak Mevlana'yı gösteren Şeyh Kabbani, tasavvufu, Vahabilikle karşılaştırarak 1960'lardan önce ABD'nin, İslamla problemi olmadığını hatırlattı. Şeyh Kabbani, "Sufiler arasında terörist yoktur. Sufiler, Müslüman olsun olmasın, iletişim kurar" ifadesini kullandı. 
   
   Osmanlılar kullanmıştı    Osmanlılarda tasavvufun önemli olduğunu belirten Kabbani, sufilerin şeyhülislama, onun da sultana bilgi verdiğini, bu felsefenin devlet yönetiminde kullanıldığını kaydetti. Kabbani, tasavvuf felsefesine göre, başındaki liderden memnun olmayan halkın, sultanla savaşma yoluna gitmesinin yasak olduğunu, ancak sultanın veya günümüzde devlet başkanının "daha iyi biri olması için dua edeceğini" söyledi. 
   
   
</TEXT>
</DOC>
