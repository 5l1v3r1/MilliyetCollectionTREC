<DOC>
<DOCNO> 159579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur37.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK toplantısı sona erdi... 
</HEADLINE>
<TEXT>

     Milli Güvenlik Kurulu MGK Toplantısı'nda, Kurul'a sunulan, ''Türkiye-Avrupa Birliği İlişkileri ve Yeni Katılım Ortaklığı Belgesi'' hakkında genel değerlendirme yapıldığı ve önümüzdeki dönemde AB ile ilgili gerçekleştirilecek çalışmalar üzerinde durulduğu bildirildi. 
     MGK Genel Sekreterliği'nden yapılan açıklamada, MGK'nın bugün aylık olağan genel toplantısını yaptığı anımsatıldı. 
     Açıklamaya göre, toplantıda geçen bir aylık döneme ilişkin güvenlik raporları ışığında ülke genelindeki güvenlik ve asayiş durumu gözden geçirildi. 
     Toplantıda, Kıbrıs ve Irak'taki son gelişmeler de değerlendirildi. 
     Toplantıda, Kurul'a sunulan, ''Türkiye-AB İlişkileri ve Yeni Katılım Ortaklığı Belgesi'' hakkında genel değerlendirme yapıldı ve önümüzdeki dönemde AB ile ilgili gerçekleştirilecek çalışmalar üzerinde duruldu. 
     Toplantıda ayrıca, GAP'ta gelinen aşama ve ilerisi için alınacak önlemler, Gelibolu Yarımadası Tarihi Milli Parkı Geliştirme Projesi ile ilgili gelişmeler ve Türkiye-Suriye sınırındaki mayınlı sahanın temizlenmesi konularında alınan MGK tavsiye kararları da gözden geçirildi. 
     
</TEXT>
</DOC>
