<DOC>
<DOCNO> 192654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sondun03.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat, internette yeni virüs... 
</HEADLINE>
<TEXT>

     Elektronik posta yoluyla yayılan ve gönderildiği kişiyi ''özel fotoğraflara'' bakmaya çağıran yeni bir virüs, ABD ve Avrupa'daki internet kullanıcılarını tehdit ediyor. 
     Uzmanlar, ''James'' adında bir kişiden gelen ve ''Plajda çektiğimiz bize ait tüm fotoğraflar çok güzel. Bu gece geleceğim ve sevişeceğiz'' ifadelerini içeren elektronik postanın hemen silinmesi uyarısında bulunuyorlar. 
     Virüs içeren elektronik posta, hedef aldığı kişinin kullandığı posta sunucusundan gönderilmiş gibi görünüyor. 
     Örneğin, Fransız Haber Ajansı'ndaki AFP bir kişiye gönderilen elektronik posta, '' afp.com'' ile biten bir adresten gelmiş gibi görünüyor. Bu da hedef kişinin mesajın bir tanıdığından geldiğini sanmasını sağlıyor. 
     Elektronik postayla birlikte gelen, ''photos.zip'' dosyası açıldığında virüs bilgisayara bulaşıyor. Ancak uzmanlar, son antivirüs yazılımlarından birini kullanarak, virüsün rahatlıkla temizlenebileceğini belirtiyorlar. 
     Antivirüs üreticisi Symantec firmasından yapılan açıklamada da, virüsten windows işletim sistemi kullanılan bilgisayarların etkilenececeği kaydedildi. 
     
</TEXT>
</DOC>
