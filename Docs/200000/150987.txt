<DOC>
<DOCNO> 150987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/soneko01.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun Bütçemizi, ABD yardımına göre planlamadık... 
</HEADLINE>
<TEXT>

     Sanayi ve Ticaret Bakanı Ali Coşkun, ''Biz bütçemizi, hesaplarımızı, ne ABD'den alacağımız yardıma, ne de Irak savaşının sonucuna göre planladık. Biz kendi öz kaynaklarımıza, kendi değerlerimize döneceğiz'' dedi. 
     Malatyalı İşadamları Derneği'nin düzenlediği ''Türk Sanayisinin Dünü, Bugünü ve Geleceği'' konulu toplantıda konuşan Coşkun, Vergi Barışı Kanunu ile istenilen sonucun, beklenenin üzerinde gerçekleştiğini söyledi. Coşkun, şöyle konuştu 
     ''9 katrilyona yakın tahsil edilemeyen vergi vardı. 4.5 katrilyon lirayı geçti. Şimdi vergi reformu-1 geliyor, arkasından 2-3 diye gidecek. Kaynakları harekete geçirdikçe, vergileri aşağı çekeceğiz. Sosyal güvenlikle ilgili primleri ödenir hale getireceğiz. Müteşebbisin, uluslararası sermayenin önündeki engelleri kaldıracağız.'' Bugün AK Parti'nin ekonomik programının temelinde Turgut Özal'ın vasiyetinin yattığını ifade eden Coşkun, onun tavsiye ettiği programdan büyük ölçüde yararlanıldığını söyledi. 
     
     ''HİZMETİ, VATANDAŞIN AYAĞINA GÖTÜRECEĞİZ'' 
     Hizmeti vatandaşın ayağına götüreceklerini belirten Çoşkun, istihdamın artması, ekonominin canlanması için sanayi politikalarına hız vermek gerektiğini söyledi. 
     İstihdamı artırmak için yeni işçi çalıştıran kuruluşlara belli oranlarda vergi ve sigorta primi muafiyeti getireceklerini bildiren Coşkun, ziraatçilerin de birikmiş borçlarına 3 yıl taksitle ödeme kolaylığı getireceklerini anlattı. 
     Irak savaşına da değinen Bakan Coşkun, Türkiye'nin en azından bu savaşın içine aktif olarak girmediğini dile getirerek, '' Türkiye, nasıl olsa biz ne desek yapar düşüncesi vardı. En azından bunu ortadan kaldırdık'' dedi. 
     Türkiye'nin kaynaklarının, sorunlarını çözmeye yeterli olduğunu ifade eden Coşkun, ''Bütçemizi, hesaplarımızı ne ABD'den alacağımız yardıma, ne de Irak savaşının sonuçlarına göre planladık. Biz kendi öz kaynaklarımıza, kendi değerlerimize döneceğiz'' şeklinde konuştu. 
     IMF'ye karşı olmadıklarını dile getiren Ali Coşkun, ''IMF'ye danışırız ama herhalde en kısa zamanda bizim içişlerimize kadar, icra organlarına kadar müdahalesinden kurtulmamız gerektiğine inanıyoruz'' diye konuştu. 
     
     OLAYLARIN ÜZERİNE GİDİYORUZ AMA BDDK ÖNÜMÜZÜ KESİYOR'' 
     Bakan Coşkun, yolsuzluklarla mücadeleyle ilgili bir soru üzerine de, şunları söyledi 
     ''Devletteki yolsuzluk, 60 milyar dolara yakın. Bunun bir kısmı, yasal olarak buharlaştırıldı. Halk Bankası ve Emlak Bankası'nın görev zararı olarak, Sayın Kemal Derviş'e, Meclis'ten yetki verildi. 30 katrilyon lira, o günkü değerlerle Hazine'den Merkez Bankası'na kağıt aktarıldı. Merkez Bankası da bunu nakde çevirerek, bu açıkları kapattı. Meclis'e ilk defa 1995'de ben getirmiştim. O zaman 700 trilyon lira açık vardı. Yasaya aykırı davranıyorsunuz diye itiraz ettiler. Bu 50 milyar doları buldu. 5 banka battı, sonra 21 oldu. 
     BDDK'ya aktarılan bankalar rehabilite edilip satılacaktı, rehabilite edilmesi bir tarafa, zarar ettiler. Olayların üzerine gidiyoruz ama BDDK önümüzü kesiyor. Yetki onlarda. Bir de zaman aşımına uğrayanlar var, şiddetle üzerine gidiyoruz.'' 
     





</TEXT>
</DOC>
