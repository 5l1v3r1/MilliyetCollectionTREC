<DOC>
<DOCNO> 164567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/yazar/pulur.html </URL>
<DATE> 2003/06/21/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"O" Şimdi "Kofti Efe " 
</HEADLINE>
<TEXT>

     Her şeyi O bilecektir, her şeyi O görecektir, her şeyi O düzeltecektir. 
     Trafik ondan sorulur, modayı O bilir, futboldan basketbola, atletizmden çim hokeyine kadar bütün sporların sahibi O'dur. 
     Hakemleri O asar, hocaları O keser, futbolcunun ipini O çeker, yöneticiyi yerin dibine O sokar. 
     Hele sözünü dinlemesinler, yapamayacağı yoktur 
     
     TİYATRODAN O anlar, müzik, opera, konser, hepsi O'nun ağzına bakar, hele hele ön sırada yeri varsa... 
     
     KAÇ trafik müdürünün başını yemiş, kaç polisi sürdürmüş, kaç şoförü ehliyetsiz bırakmıştır 
     O birisine taktı mı, arabanın plakası sökülür, şoförün ehliyeti alınır, trafik polisi de sürülür. 
     
     MESLEĞİN "miladı" O'dur, meslek O'nunla başlamıştır. 
     Tarihten önce de O vardır, tarihten sonra da O olacaktır. 
     Allah'ın O'na bahşettiği bu meziyetleri korumak için sırası gelince canını ortaya kor "vurun da kurtulun " diye kuru sıkı atar. 
     
     HERKES O'nun gibi düşünmelidir, herkes O'nun dediğini yapmalıdır, herkes O'nu alkışlamalıdır. 
     Yemeğin yağlısını, kebabın acılısını, tatlının ballısını sever. 
     Hele buralarda başköşelere oturtulursa, keyfine diyecek yoktur. 
     
     AMA bugünlerde giderek "raconu" bozulmaktadır. 
     Bakanından müdürüne, müdüründen memuruna kadar, kimse O'nun dediklerine kulak asmamakta, futbolcular aldırmamakta, yöneticiler cevap bile vermemektedirler. 
     Hele hele O yeni yetmeler yok mu 
     Rivayet edilir ki, aynalara bakıp "Sen bu hallere düşecek, sözü dinlenmeyecek, adam mıydın " diye, birkaç aynayı paramparça etmiştir. 
     Şimdi O, mahallenin "Kofti Efesi"dir, attıkça atmakta, tuttukça tutmakta, seyredenler de "Yaşşa be Kofti Efe " diye pohpohlamaktadırlar. 
     
     "KOFTİ Efe"yi tanımayanlara... 
     "Kofti Efe" meyhaneye öyle bir girmiş ki 
     "Hayrola Efem ne oldu " 
     "Köşede 4 herifi hakladım, geldim " 
     Meyhaneci tezgaha bağırmış 
     "Çek Efeme bir duble " 
     Biraz sonra bir başkası sormuş 
     "Ne oldu Efem, neye kızdın " 
     "Ne olacak on altı herifi hakladım geldim " 
     "Çek Efeme bir duble " 
     Efe rakıları içtikçe 16, 32 olmuş, 32 olmuş 64, 64 çıkmış 128'e... 
     Yine biri "Çek Efeme bir duble " diye bağırınca Efe kızmış 
     "Len bütün gasabayı bana mı kırdıracan " 
     "Kofti Efe"yi tanımış oldunuz... 
     
     

</TEXT>
</DOC>
