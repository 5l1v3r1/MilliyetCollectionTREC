<DOC>
<DOCNO> 169919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/spor/spo03.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
KELLELER KOPACAK 
</HEADLINE>
<TEXT>

Fatih Terim, 31 kişilik kadronun 23'e ineceğini, 8 kişinin devre dışında kalacağını belirtti. Prates ile Orhan Ak'ın ise arkadaşlarından daha önde olduğunu vurguladı 
     CÜNEYT KARAKAYA 

     "Transfer olabilir" 
     GALATASARAY Teknik Direktörü Fatih Terim, İstanbul ve Seefeld'te yaptıkları yeni sezona yönelik çalışmaları değerlendirdi, Amsterdam Turnuvası'na kadar 8 futbolcuyu eleyeceğini açıkladı. 31 oyuncuyla çalışmalara başladıklarına dikkat çeken Terim, "Yeni transferler olabilir. Bir genç de alınabilir. Bunların bize uzun süre hizmet etmesini isteyebiliriz. Ancak Amsterdam Turnuvası'na 20 oyuncu 3 kaleci götürmeyi düşünüyorum" diye konuştu. Bu isimlerin, Hertha Berlin maçı sonrasında belirleneceği öğrenildi. 
     
     "Çok yol katettik" 
     TAKIMIN performansının iyi olduğunu vurgulayan Sarı - Kırmızılı ekibin çalıştırıcısı, fiziksel açıdan belli bir noktaya geldiklerini ve takım içindeki arkadaşlığın pekişmesinde de önemli yol katettiklerini belirtti. Fatih Terim, "Inter ve Liverpool maçları genel anlamda dengemizi ortaya koyacak" ifadesini kullandı. Bir 11'i çıkarıp, diğerini koyduğunda futbol olarak birşey fark etmediğini söyleyen Terim, "Kamptaki istek ve arzularından, profesyoneliklerinden çok memnunum" diye konuştu. 
     
     "Prates'i hoş görüyoruz" 
     MEMNUNİYETİNİN sıralamasını, arkadaşlığın daha fazla pekişmesi, şu ana kadar idman iptali için hiç talebin gelmemesi ve hoş olmayan şeyler olsa da maçı sonuna kadar bırakmamaları olarak gösteren Fatih hoca, Prates ve Orhan Ak'ın diğer arkadaşlarından bir adım önde gittiğini ifade etti. Terim, "Prates'in şu andaki atak gücü, defanstan daha iyi ama bu savunma yapmayacak anlamına gelmez. Henüz, arkadaşlarıyla dil olarak bile anlaşamıyor. Şu anda bazı eksiklerini hoş görüyoruz. Sevaplarını dikkate almak ona güç verir" dedi. 
     
     "Pinto ümitlendirdi" 
     SABRİ ve Pinto'nun da bu takımda iyiler arasında sıyrıldığını vurgulayan Terim, "Pinto'dan ümitlendim. Sabri de genç ve istiyor. Piştiği zaman formayı gelir ve alır. 90 dakika oynadı, temposu düşmedi. Ama daha çok şey öğrenecek" diye konuştu. Son olarak lig kuraları konusunda da görüşlerini belirten Galatasaray Teknik Direktörü, "Her takımla oynayacağınız için maçların sırası fark etmez. Bir Galatasaray takımının fikstür avantajı diye birşey düşünmesi mümkün değildir" yorumunu yaptı. 
     
Bravo de BoerCim-Bom'da ilk kez çift kaleye katılan Hollandalı, FatihTerim'den de alkış aldı 
     CÜNEYT KARAKAYA 

     Türkçe "Çık"ı öğrendi 
     ALPEN Cup finalinde Hannover'a penaltılarla boyun eğen Galatasaray çalışmalarına dün yaptığı iki antrenman ile devam etti. Sabah idmanında çift kaleye Frank de Boer de katıldı. Fatih Terim, eksik kondisyonuna rağmen çok başarılı gözüken Hollandalı futbolcuya "Bravo" diyerek destek verdi. Defansta Ömer, Prates ve Abdullah ile görev yapan Frank, Türkçe olarak ilk "çık" kelimesini öğrendi. Hakan Şükür göz doldururken Ayhan, Lukunku ve Baliç takımdan ayrı çalıştılar. 
     
     Hakan'ın dudağı patladı 
     CİM - Bom'un akşam sağnak altında yaptığı idmanda ise Rizespor sürprizi yaşandı. Çalışmak için sahaya gelen Galatasaraylı oyuncular karşılarında Karadeniz ekibini görünce şaşırdılar. Teknik direktörler Fatih Terim ve Hikmet Karaman kısa bir süre sohbet etti. Bu arada yapılan çift kalede yüzüstü yere düşen ve dudağı patlayan Hakan Şükür idmanı yarıda bıraktı. De Boer ve Bülent Korkmaz'ın defanstaki uyumu dikkat çekti. 
     
Tamas alınıp kiralanacak      ASLAN, Dinamo Bükreş takımının savunmasında yer alan Gabriel Tamas'ı 700 bin dolara alacağı ancak Malatyaspor'a kiralayacağı öğrenildi. Rumen oyuncuyu, menajerliğe başlayan Popescu'nun tavsiye ettiği belirtildi. Bu futbolcunun, yabancı kontenjanı dolu olması nedeniyle Xavier'in gidişi sonrasında Cim-Bom'a katılacağı ifade edildi. 
     
     Galatasaray günlüğü 
     Aykut çok üzgün 
     HANNOVER karşısında hatalı bir gol yiyen kaleci Aykut, çok üzüldüğünü herkesten özür dilediğini belirtti. Penaltı atışları sırasında değiştirilmeyi bekleyen genç oyuncu, hocasının güvenine de teşekkür etti. 
     
     Düğün hediyesi 
     GEÇEN ay evlenen Hasan Şaş'a dün gurbetçi bir kadın düğün hediyesi verdi. Sabah idmanının sonunda Sarı - Kırmızılı oyuncuya çeyrek altın veren taraftar, bunun yanında bir de paket sundu. 
     
     Sinekler bezdirdi 
     KAMP ortamında bulunan kara sinekler Sarı - Kırmızılılar'ın canını sıktı. Çalışma sırasında kara sineklerden kurtulamayan futbolcuların birçoğunun kolları sinek ısırması nedeniyle yara oldu. 
     
     AIG'den başvuru 
     GALATASARAY Sportif A.Ş. aleyhine dava açan AIG, Genel Kurul'un olağanüstü toplanmasını ve burada yönetimin yeniden belirlenmesini istedi. Şirket de ortağının bu talebini Borsa'ya bildirdi. 
     

</TEXT>
</DOC>
