<DOC>
<DOCNO> 189131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur29.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta yaralanan büyükelçilik görevlisi Türkiye'ye getirildi 
</HEADLINE>
<TEXT>

     Bağdat'taki Türk Büyükelçiliği'ne yapılan saldırıda yaralanan büyükelçilik görevlisi Diyarbakır'a getirilerek tedavi altına alındı. 
     Saldırıda ayağı kırılan ve cam kırıkları kafasına saplanan Ramazan Mandacıoğlu, dün akşam Diyarbakır'a getirilerek, Dicle Üniversitesi DÜ Tıp Fakültesi Hastanesi Ortopedi Servisi'nde tedavi altına alındı. 
     Ayağı alçıya alınan ve cam kırıklarıyla oluşan yaraları dikilen Mandacıoğlu, saldırı sırasında büyükelçiliğin mutfağında bulunduğunu belirterek, büyük patlamadan sonra olanları hatırlamadığını söyledi. 
     Saldırı sırasında Ramazan Mandacıoğlu'nun yanında bulunan eşi Yasemin Mandacıoğlu ise mutfakta çalıştıkları sırada büyük bir patlama olduğunu ve her yeri toz duman kapladığını belirterek, şöyle dedi 
     ''Olay sırasında ben mutfağın iç tarafındaydım. Eşim ise dış tarafındaydı. Patlamanın etkisiyle mutfağın demir kapısı içeri doğru uçtu. Kapının altında kalan eşimin ayakları kırıldı. Ambulans geldikten sonra hastaneye kaldırdık. Bağdat'taki ilk tedavinin ardından da elçilik imkanlarıyla buraya getirildik. Kendimizi daha toparlayamadık. Bir daha Bağdat'a gidermiyiz bilmiyorum.'' 
     
</TEXT>
</DOC>
