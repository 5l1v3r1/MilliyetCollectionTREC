<DOC>
<DOCNO> 150945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/yazar/pulur.html </URL>
<DATE> 2003/04/19/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bağdat ve İstanbul’da ilahi tesadüf .. 
</HEADLINE>
<TEXT>

     Bu hafta Bağdat’ta ve İstanbul’da, böyle bir "ilahi tesadüf" yaşandı. 
     
     BAĞDAT’ta çapulcular, işgalci Amerikalıların korumasında arkeoloji müzesini kırıp döküyor, "tarihi" yağmalıyor, Irak Milli Kütüphanesi’nde, bir daha yazılmayacak elyazması Kuran’lar, kitaplar, yakılıp yırtılıp, kapışılıyordu. 
     Tarih, Bağdat’ı işgal eden Moğolların da kitapları yakıp parçaladığını, Dicle Nehri’nin suyunun, atılan elyazması kitapların mürekkebiyle siyah aktığını yazar. 
     Acaba, şimdi, Dicle ne renk akmaktadır 
     Dünyanın en eski uygarlığı, Mezopotamya uygarlığından kalanlar, dünyanın en yeni uygarlığının - ne uygarlık ya - himayesinde yok edildi. 
     Yakında kurtulan birkaç kitap, eser varsa, onlar da Avrupa ve Amerika’daki açık artırmalarda müzayedeye çıkar. 
     Zaten Amerikan askerlerine verilen "Irak’tan savaş anısı ve hediye getirmek yasaktır" emrinin altında yatan nedir ki 
     
     AYDIN Doğan Vakfı, bu yıl arkeoloji dalında yarışma açtı ve iki bilim adamını ödüle layık gördü 
     "Ord. Prof. Sedat Alp ve Prof. Dr. Altan Çilinginoğlu..." 
     Bağdat faciası ile İstanbul’daki ödül töreni "ilahi tesadüf" değil de nedir 
     Atatürk’ün kurduğu çağdaş ve laik Cumhuriyet’in evlatları arkeoloji bilimine ödül veriyor, aşiret, krallık ve diktatörlük kültürünün ürünü olan insanlar, arkeoloji müzesini yağma ediyor, eserleri parçalıyor. 
     İşte buna "ilahi tesadüf" denir. 
     
     PEKİ, bu facianın tek suçlusu "Vandallar" mıydı, "Vandalları" himaye eden, koruyan, göz yuman işgalcilerin bunda suçu yok muydu 
     Ödül kazanan "Prof. Dr. Altan Çilingiroğlu, kısa teşekkür konuşmasında bunun altını çizdi 
     "Irak’ı işgal edenler, petrol kuyularını korumakta gösterdikleri beceriyi, tarihin en eski uygarlığını korumakta göstermediler." 
     Bir ekleme de biz yapalım petrol kuyuları kadar, özenle korunan bir bina da Bağdat’taki Petrol Bakanlığı’ydı. 
     
     PROF Çilingiroğlu’nun bu cümlesinin tören salonunu dolduranlar uzun uzun alkışladı. 
     Oysa biraz önce, törene mazeretlerini bildirerek gelemeyen Başbakan Erdoğan ile Kültür Bakanı Erkan Mumcu’nun mesajları, üç - beş kişi tarafından adeta sessizce alkışlandı 
     Alkışlayanlardan ikisinin, AKP milletvekili olduğunu söyleyelim de... 
     
     







</TEXT>
</DOC>
