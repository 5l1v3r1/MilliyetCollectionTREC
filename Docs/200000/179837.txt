<DOC>
<DOCNO> 179837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur13.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu fuarda yok yok... Kutu rakı, topraklı yangın söndürücü... 
</HEADLINE>
<TEXT>

     Buluş ve Modelciler Marmara Grubu tarafından İzmir Enternasyonal Fuarı'nda İEF açılan standda isteyen herkesin buluşunu sergileyebileceği bildirildi. 
     Grup üyelerinden Ertuğrul Kemaloğlu, Türkiye'de birçok kişinin icat ya da buluş yaptığını, ancak bürokratik engeller ve ilgisizlik nedeniyle bunları tanıtamadığını söyledi. İEF'de açılan standın, fuarın en çok ilgi çeken standı olduğunu savunan Kemaloğlu, sergilenen eser sayısının 16'ya ulaştığını kaydetti. 
     Türkiye'de mucitlere karşı ilgisizlik olduğunu savunan Kemaloğlu, ''Mucitlere olan ilgisizliği kırmak için bu konuda kamuoyu oluşturmaya çalışıyoruz. Çünkü Türkiye'de bürokratlardan, mucitlere kadar pek çok kişi ilk kıvılcımı bekliyor. Türkiye'de de Almanya ve Japonya'da olduğu gibi mucitlik kültürü yerleşmelidir. Bunun için ilk adımı fuarda atıyoruz. Gazetelere verdiğimiz ilanlarla mucitlere çağrıda bulunuyoruz'' dedi. 
     
     DÜNYADAKİ MUCİTLER 
     Kamu kurumlarının ilgisizliğini de kırmak için Valilik, sanayi ve ticaret odalarıyla görüşmeler başlattıklarını kaydeden Kemaloğlu, oluşacak kamuoyuyla Türkiye'de de büyük ekonomik değere sahip buluşların ortaya çıkabileceğini söyledi. Grup üyelerinden Şefik Şen ise hedeflerinin tüm buluşçuları bir araya getirmek ve daha çok icat yapılmasını sağlamak olduğunu söyleyerek, ''Önce Türkiye'deki, daha sonra tüm dünyadaki mucitleri burada bir araya getirmeyi hedefliyoruz'' dedi. 
     Mucitler için patent işlemlerinin pahalı, bürokratik işlemlerin ise zor olduğunu kaydeden Şen, ''Bu fuarda icadını ve buluşunu sergileyen mucitler, yasal olarak eserlerinin 1 yıllığına patentini almış oluyor. Bir çok mucit bunun için icadını sergilemeye çalışıyor'' diye konuştu. 
     Fuar TOBB pavyonunda bulunan standda PVC pencereler için hırsıza karşı emniyetli kilit, su ve rakı olmak üzere iki bölümden oluşan kutu rakı, çay atıklarından sunta, toprak ve suyla çalışan yangın söndürme tüpü, el yapımı paramotor, seleden amortisörlü bisiklet gibi buluş ve icatlar sergileniyor. 
     
</TEXT>
</DOC>
