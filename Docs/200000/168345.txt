<DOC>
<DOCNO> 168345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur23.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah tetikçisi yakalandı... 
</HEADLINE>
<TEXT>

     Öldürülen İslamcı yazar Konca Kuriş'in kaçırılması ile çok sayıda kişinin öldürülmesi olayına karıştığı iddiasıyla aranan ''Hizbullah terör örgütü üyesi ve infazcısı'' Zübeyir Timur, Konya'da düzenlenen operasyonda yakalandı. 
     Mersin Emniyet Müdürlüğü'nden yapılan açıklamaya göre, Terörle Mücadele Şube Müdürlüğü görevlilerince, terör örgütü Hizbullah üyesi olmak, örgüt adına adam kaçırmak ve infaz etmek suçlarından aranan Zübeyir Timur, Konya Emniyet Müdürlüğü ile yapılan ortak çalışma sonucunda yakalandı. 
     Yetkililer, Mersin'e getirilen Zübeyir Timur'un sorgusunun sürdüğünü, terör örgütüne üye olmak, özgeçmiş raporu vermek, adam kaçırmak ve infaz etmek, örgüte ait silahları saklamak, sahte nüfus cüzdanı kullanmak suçlarından hakkında düzenlenecek evrakla Cumhuriyet Savcılığı'na sevk edileceğini bildirdiler. 
     Yetkililer, sanığın sorgusunda, öldürülen İslamcı yazar Konca Kuriş'in 1998 yılında evinin önünden kaçırılması, aynı yıl çeşitli tarihlerde Uğur Gökdemir ile Erhan Terzioğlu'nun, 1999 yılında da Mehmet Şerif Uprak, Bayram Ali Uprak, Hüseyin Bayburt, Ahmet Ekinci, Faik Oyunlu, Bülent Doğan'ın öldürülmesi ile Hıdır Yeniay'ın kaçırılması ve 1997 yılında Haşim Yıldız'ın yaralanması olaylarına katıldığını beyan ettiğini kaydettiler. 
     
</TEXT>
</DOC>
