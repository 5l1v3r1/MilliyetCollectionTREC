<DOC>
<DOCNO> 168810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur17.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpler patlarken, meraklı vatandaş seyretti... 
</HEADLINE>
<TEXT>

     İzmir'in Balçova İlçesi'ndeki bir tüp depolama tesisinde art arda patlamalar meydana geldi. 
     İnciraltı Dörtyol Kavşağı'ndaki tüp depolama tesisinde bulunan bir kamyondaki tüpler, henüz belirlenemeyen bir nedenle patlamaya başladı. Meydana gelen patlamaların ardından çıkan yangın, kısa sürede büyüdü ve alevler bir anda tesisinin yanındaki oto yıkama ünitesine sıçradı. 
     Olay yerine gelen çok sayıda itfaiye ekibi, yangının söndürülmesi için çalışmaya başladı. Yangın bölgesi yakınındaki yollar trafiğe kapatıldı ve araç geçişi durduruldu. 
     Ancak tüpler birer bomba gibi peşpeşe patlayıp çevreye saçılırken, büyük bir meraklı kalabalığı toplandı. İtfaiye ve polis, vatandaşalara can güvenlikleri açısından biran önce uzaklaşmaları gerektiği yolunda uyarılar yaparken, kalabalık her geçen dakika biraz daha arttı. İzmir'in büyük bölümünden görülen kara dumanlar ve uzak semtlere kadar yayılan patlama sesleri nedeniyle seranın bulunduğu bölgede bir anda birkaç bin kişi toplandı. Çevrede toplanan vatandaşların olay yerine yaklaşmamaları için de güvenlik ekipleri gerekli önlemleri aldı. 
     
     YANGININ NEDENİ SİGARA 

     İzmir'in Balçova İlçesi'ndeki tüp depolama tesisinde meydana gelen patlamalara, tesis sahibinin sigara yakmak amacıyla çakmağını ateşlemesinin yol açtığı bildirildi. 
     Tüp depolama tesisinin sahibi Özhan Özbalıkçı'nın sigara içmek için ateşlediği çakmağın, gaz sızdıran bir tüpte patlamaya neden olduğu ve peş peşe patlamaların meydana geldiği kaydedildi. 
     Vücudunun çeşitli yerlerinde yanıklar oluşan Özbalıkçı kaldırıldığı olay yeri yakınındaki Dokuz Eylül Üniversitesi Tıp Fakültesi Hastanesi'nde tedavi altına alındı. Özbalıkçı'nın polise verdiği ilk ifadede, patlamanın sigara içmek için çakmağı ateşlediği sırada meydana geldiğini söylediği öğrenildi. 
     Olay yerine gelen İzmir Emniyet Müdürü Halil Tataş, çalışma ruhsatı bulunmayan tesiste, kaçak olarak tüp dolumu yapıldığının da ortaya çıktığını belirterek, ''Bu konuda vatandaşlarımızın ve çevredeki esnafın duyarlı olması gerekirdi. Devletin polisi, zabıtası görev bekliyor. Böylesi önemli bir konuda ihbarda bulunularak tedbir alınması sağlanmalıydı'' dedi. 
     Tataş, çalışmalar hakkında İzmir Valisi Yusuf Ziya Göksu'ya da telefonla bilgi verdi. 
     İzmir Büyükşehir Belediyesi ile Balçova ve Narlıdere belediyelerinden çok sayıda itfaiye ekibinin çalışmaları sonucu patlamalar sonrasında meydana gelen yangın da söndürüldü. 
     Ekiplerin söndürme çalışmaları sırasında yangının, olay yeri yakınındaki LPG istasyonu ile benzin istasyonuna sıçramaması için özel çaba gösterdikleri dikkati çekti. 
     Bu arada, Dokuz Eylül Üniversitesi Hastanesi'nde çalışan memur Eylem Sönmez'in de olay sırasında hafif şekilde yaralandığı ve hastanede ayakta tedavi gördüğü öğrenildi. 
     Balçova Belediye Başkanı Ali İhsan Ülker de olay yerinde söndürme çalışmalarını takip etti. 

     
</TEXT>
</DOC>
