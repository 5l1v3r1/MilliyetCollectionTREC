<DOC>
<DOCNO> 188984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun07.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin uzay istasyonu kuracak... 
</HEADLINE>
<TEXT>

     Çinli yetkililer, bundan sonraki çalışmalarında uzay istasyonu kurma ve aya gitme üzerinde yoğunlaşacaklarını belirttiler. 
     Çinli bilim adamları basında yer alan açıklamalarında, önümüzdeki dönemde önce uzay laboratuvarı, sonra da uzay istasyonu kurmak için çalışacaklarını ve 2010 yılına kadar ayda bir üs kurmayı hedeflediklerini, ayrıca Shenzhou-5'ten sonra aynı adlı uzay gemisinin altıncısının 1-2 yıl içinde uzaya yollanacağı belirtildi. 
     Çin İnsanlı Uzay Mühendisliği Ofisi Müdürü Xie Mingbao, düzenlenen basın toplantısında, Çin'in insanlı uzay aracını fırlata kadar son 5 yılda 4 deneme yaptığını hatırlatarak, ''Buna bakarak Shenzhou-6'yı 1 veya 2 yıl içinde uzaya göndereceğimizi söyleyebilirim'' diye konuştu. 
     Xie, şu an için uzay kapsülünü geliştime programları olmadığını söyledi. 
     Xie, Shenzhou-5'in fırlatılması ve dünyaya dönüşünün canlı yayınlanmasından niçin vazgeçildiği şeklindeki soruyu yanıtlarken, astronot ve uzay aracının güvenliğinin canlı yayından önemli olduğunu söyledi. Xie, ''sadece işimizi çok iyi yapmayı ve yeni teknolojik başarılara ulaşmayı düşündük. Başarılı olacağımıza inancımız tamdı'' dedi. 
     
     UZAYA TAYVAN'DAN TOHUM GÖTÜRÜLDÜ 
     Shenzhou-5 ile uzaya Tayvan'dan alınan bazı bitkilerin tohumlarının da götürüldüğünü söyleyen Xie, ''Tayvan Boğazı'nın iki yakasında da çok iyi çiftçiler var. Elde ettiğimiz her ilerleme Tayvanlı vatandaşlarımızın da yararınadır'' dedi. 
     Bu arada, Çin'in Shenzhou-5'in başarıyla yeryüzüne dönmesine kadar, insanlı uzay programı için 18 milyar yuan 3.08 katrilyon TL harcadığı belirtildi. 
     Öte yandan, Çin merkezi Askeri Komisyonu Başkanı Jiang Zemin, Shenzhou-5'in yolculuğunu başarıyla tamamlamasını kutlayarak, ''Bu Çin halkının bilim ve teknoloji dünyasında zirveye çıkacak arzu ve yeteneğe sahip olduğunu gösteren yeni bir kanıttır'' diye konuştu. 
     
</TEXT>
</DOC>
