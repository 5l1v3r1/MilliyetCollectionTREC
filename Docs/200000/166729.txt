<DOC>
<DOCNO> 166729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/guncel/gun05.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu nasıl yoksulluk ' 
</HEADLINE>
<TEXT>

Diyarbakır'da Mikrokredi Projesi için hazırlık yapan Bangladeşli bankacı, yoksul ailelerin evindeki çocuk ve eşya bolluğuna şaştı kaldı 
     FERİT ASLAN DHA 

     Diyarbakır'da Mikrokredi Projesi'ni başlatmak için hazırlıklar yapan Bangladeşli Grameen Bank'ın yöneticileri, yoksul ailelerin evlerindeki buzdolabı, televizyon, telefon ve mobilyaları görünce şaşırdı. Bankacılar fakir ailelerin çocuk sayısına da hayret etti. Projenin yürütülmesi için Diyarbakır'da kalan Bangladeşli Grameen Bank'ın yetkilileri, kentin yoksul mahallelerini dolaşarak projeyi anlattı. Bankanın Genel Müdür Yardımcısı ve Proje Sorumlusu Shamsul Alam Khan Chowdhury, Türkiye'deki fakirleri ülkesinin fakirleri ile karşılaştırdığında ilginç tespitler ortaya çıkardığını söyledi. 
     
     ÇOCUK SAYISI ŞAŞIRTTI 
     Chowdhury, izlenimlerini şöyle aktardı "Burada yoksul insanların evlerinde televizyon, buzdolabı, telefon ve mobilyalar var. Bizde gayri safi milli hasıla 600 dolar iken, burada 3 bin doları buluyor. Fakirliğin kriterleri çok farklı. Buradaki insanlara krediyi nasıl alabileceklerini anlatacağız. Dikkatimizi çeken başka bir olay ise yoksul ailelerin çocuk sayısı beşten başlıyor. Bizde ise fakirlerin çocuk sayısı bir veya ikidir." İlk krediyi bu ay içinde vereceklerini ve şu ana kadar yedi ailenin kredi için başvurduğunu kaydeden Chowdhury, başarılı olacaklarına inandığını belirtti. 
     

</TEXT>
</DOC>
