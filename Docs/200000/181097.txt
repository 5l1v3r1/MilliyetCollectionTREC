<DOC>
<DOCNO> 181097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur06.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocukların kullandığı diş macununa özen gösterin... 
</HEADLINE>
<TEXT>

     Yetişkinler için üretilen diş macunlarında yüksek oranlarda kullanılan florun, çocukların diş ve kemik gelişimini olumsuz yönde etkileyebileceği, bu nedenle çocukların, dişlerinin çürümemesi için kendileri için üretilen diş macunlarını kullanmaları önerildi. 
     Selçuk Üniversitesi Diş Hekimliği Fakültesi Pedodonti Bölümü Öğretim Üyesi Doç. Dr. Alparslan Gökalp, vücut için önemli elementler arasında yer alan florun diş çürüğünü önleyici etkisinin bulunduğunu kaydetti. 
     Florun doğada bileşikler halinde bulunduğunu ifade eden Gökalp, vücut ve özellikle dişler için gerekli florun deniz ürünleri ve çaydan yeterince alınabildiğini vurguladı. 
     Gökalp, diş üzerinde kalan artıkları kullanan mikroorganizmaların ürettikleri enzimlerle dişlere yapıştığını ve kümelendiklerini dile getirerek, böylece dişlerde bir tahribat başladığını ve kısa sürede çürümelerin ortaya çıktığını bildirdi. 
     Florun ise mikroorganizmaların ürettiği enzimleri önleyici özelliğe sahip olduğunu kaydeden Gökalp, şunları söyledi 
     ''Böylece çürüğe neden olan bakteriler, dişlere tutunamaz ve ağız içinde plak oluşumu görülmez. Az miktarda flor ayrıca, diş minesini yapan hücrelere destek olarak, dişin daha güçlü olmasını sağlar. Çaydan ve deniz ürünlerinden gerektiği kadar alınan flor, dişlerin fırçalanması ile de yeteri oranda sağlanabilir.'' Gökalp, dişler kadar kemik gelişimi açısından da büyük önem taşıyan florun vücuda fazla oranda alınması durumunda ise diş ve kemikler için olumsuz yönde etki yaptığını ifade ederek, fazla orandaki florun diş minesini yapan hücreleri etkileyerek, minenin sağlıklı oluşumunu bozduğunu anlattı. 
     Bu nedenle, çocukların flor alımına çok dikkat edilmesi gerektiğini vurgulayan Gökalp, şöyle devam etti 
     ''Yetişkinler için üretilen diş macunlarında 1500-2000 ppm düzeyinde flor kullanılıyor. Bu oran, dişlerini fırçalarken bilerek ya da bilmeden diş macunu yutan çocuklar için oldukça büyük tehlike doğuracak boyuttadır. Fazla alınan flor, çocuklarda diş çürümesini hızlandıracağı gibi kemik gelişimini de bozabilir. Çocukların, diş macununu yutmasını önlemek mümkün değildir. Bu nedenle çocuklar, yetişkinlerin diş macununu kesinlikle kullanmamalıdır.'' Gökalp, çocukların, dişlerinin çürümemesi için kendilerine yönelik hazırlanan az oranda flor içeren diş macunlarını kullanması gerektiğini belirterek, ''Bu macunlar 250-400 ppm düzeylerinde flor içeriyor. Bu oran çocuklarda, çürüğün önlenmesini ve daha dayanıklı diş minesinin oluşmasına katkı sağlar. Anne ve babalar, sağlıklı gelişim açısından çocuklarının kullandığı diş macununa özen göstermesi gerekir'' dedi. 
     
</TEXT>
</DOC>
