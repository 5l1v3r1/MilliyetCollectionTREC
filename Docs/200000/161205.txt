<DOC>
<DOCNO> 161205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sondun24.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix "Irak'ta muhtemelen kitle imha silahı yoktu" 
</HEADLINE>
<TEXT>

     BM silah denetçilerinin şefi Hans Blix, Amerikan birliklerinin Irak'ta kitle imha silahı bulamadığını, çünkü muhtemelen Bağdat yönetiminin savaştan önce yasaklı silahlara sahip olmadığını belirtti. 
     Portekiz'de yayımlanan Visao dergisine demeç veren Blix, ''Bildiğim kadarıyla şu anda tutuklu bulunan Iraklı yetkililer, ülkede hala silah bulunduğunu söylemedi. Koalisyon güçleri giderek artan sayıda üst düzey Iraklıyı sorguluyor, ancak bu silahların bulunma ihtimali çok düşük ya da varsa bu silahlar bile çok az sayıdadır'' dedi. 
     Blix, ''Hala bir şeyler bulabilirler. Ancak zaman geçtikçe Irak'ta kitle imha silahı bulunma ihtimali azalıyor'' diye konuştu. 
     ABD ile İngiltere'nin savaşı başlatmak için çok sağlam olmayan istihbaratlara dayandığını belirten Blix, ''Bize yasaklı silah bulabileceğimiz tesislerden söz edildi. Bu yerlere gittik ve ilginç bir şeye rastlayamadık ve ABD ile diğer ülkelerin sağladığı istihbarat bilgilerinin sağlam olmadığı sonucuna vardık'' ifadesini kullandı. 
     Amerikan Merkezi Haberalma Teşkilatı CIA ve ABD Savunma Bakanlığı, savaşı haklı çıkarmak amacıyla Irak ile ilgili raporların çarpıtıldığına ilişkin suçlamaları yalanlamıştı. Ancak koalisyon güçleri, bugüne kadar Irak'ta kitle imha silahlarının izine rastlamadı. 
     
</TEXT>
</DOC>
