<DOC>
<DOCNO> 173834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/guncel/gun04.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Umut operasyonu'nda üç polise tutuklama... 
</HEADLINE>
<TEXT>

   Aralarında güvenlik görevlilerin de bulunduğu 20 çete üyesinden 3'ü polis 9 kişi, haraç ve tehdit suçundan cezaevine gönderildi 
   BERİL ÖZCAN İstanbul 

   
   Gazeteci yazar Uğur Mumcu, Prof. Dr. Ahmet Taner Kışlalı, Prof. Dr. Muammer Aksoy ve Doç. Dr. Bahriye Üçok'un öldürülmesi gibi çok sayıda olayı kapsayan "Umut Operasyonu Davası" kapsamında halen cezaevinde tutuklu olan Muzaffer Dağdeviren'e bağlı çıkar amaçlı suç örgütü oluşturarak tehdit, çek ve senet tahsilatı ile adam kaçırmaya teşebbüs gibi 22 ayrı suça karıştıkları öne sürülen 5'i polis 20 kişinin 9'u tutuklandı. 
   Sorguları yapılan kişilerin, Anadolu yakasında bir şahıs adına yapılan arsa satışından pay alınması, başka bir kişiden 36 bin dolarlık alacağın tahsil edilmesi, çete adına Büyükçekmece'de otobüs veya minibüs hattı alınmak istenmesi, yurtdışı bağlantılı uyuşturucu madde ticareti yapan kişilerin tespit edilerek haraç almak amacıyla takip edilmesi, Silivri'de oto alımından dolayı 2 kişi arasındaki ihtilafın çözülerek 1.3 milyar alınması gibi çeşitli suçlar işledikleri belirlendi. 
   
   9 tutuklama kararı 
   Polisin, DGM'ye sevk ettiği 20 zanlıdan 7'si tutuklandı. Zanlılardan 5 polis memuru da adliyeye gönderilirken, Muzaffer Dağdeviren'in ağabeyi Ahmet Dağdeviren'in de aralarında bulunduğu sekiz zanlı serbest bırakıldı. 
   Savcılığa ifade veren beş polisten ikisi savcılıkta serbest kaldı. 2. Sulh Ceza Mahkemesi'ne sevk edilen üç polisten Mustafa Ordu ve Necdet Kaplan tutuklanarak cezaevine gönderildi. 
   
   
</TEXT>
</DOC>
