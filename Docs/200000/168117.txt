<DOC>
<DOCNO> 168117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur33.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilsat-1 uydusunun uzaya gönderilmesi ertelendi... 
</HEADLINE>
<TEXT>

     TÜBİTAK-BİLTEN tarafından teknoloji transferiyle yapımı gerçekleştirilen ve 28 Temmuz'da Rusya'nın Plesetsk askeri üssünden fırlatılması planlanan BİLSAT-1 uydusunun uzaya gönderilmesi, Rusya Federasyonu tarafından ertelendi. 
     TÜBİTAK'tan yapılan yazılı açıklamada, iki önemli parçası tümüyle Türk mühendislerce tasarlanıp Ankara'daki BİLTEN laboratuvarlarında üretilen ilk Türk gözetleme uydusu BİLSAT-1'in 26 Eylül 2003 tarihinde uzaya gönderileceği bildirildi. 
     Rusya Federasyonu'nun, kendine ait bir askeri uydunun arızalanması üzerine bu uyduyu yenilemek amacıyla programında değişiklik yapması nedeniyle, 28 Temmuz'da BİLSAT-1'le aynı roketle uzaya gönderilmesi planlanan İngiltere ve Nijerya'ya ait uyduların fırlatılışını da ertelediği kaydedildi. 
     Bu erteleme üzerine, Plesetsk askeri üssüne gönderilmiş olan BİLSAT-1 uydusu, montajın yapıldığı İngiltere'deki SSTL firması laboratuvarlarına geri götürüldü. 
     
</TEXT>
</DOC>
