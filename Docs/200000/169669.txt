<DOC>
<DOCNO> 169669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/siyaset/siy04.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Lojman sevdası 
</HEADLINE>
<TEXT>

TBMM lojmanlarının boşaltılma süresi doldu, ancak ikisi bakan 99 kişi evlerden çıkmadı. Çıkmayanlar arasında 86 eski milletvekili de bulunuyor 
     GÜNSELİ ÖNAL Ankara 

     Başbakan Recep Tayyip Erdoğan'ın AKP'lilerin oturmalarını istemediği ve Maliye Bakanı Kemal Unakıtan'ın satışa çıkardığı milletvekili lojmanlarında ikamet edenlere taşınmaları için verilen süre dün sona erdi. Ancak ikisi bakan 13 yeni ve 86 eski olmak üzere toplam 99 milletvekili hala lojmanları terk etmedi. 
     Ayda 690 milyon lira ödemeyi kabul ederek lojmanlardan taşınmayanlar arasında Çalışma Bakanı Murat Başesgioğlu da yer aldı. Ailesiyle Dışişleri Konutu'nda kalan Dışişleri Bakanı Abdullah Gül eşyalarını lojmandan henüz çıkarmazken, Milli Eğitim Bakanı Hüseyin Çelik de dört gün önce yeni evine taşındı. Lojmanlarda oturmayı sürdüren tamamı AKP'li 11 milletvekili de şöyle sıralandı 
     TBMM Başkanvekili Sadık Yakut, Grup başkanvekilleri Eyüp Fatsa ve Salih Kapusuz, milletvekilleri Veli Seyda, Miraç Akdoğan, Mehmet Çiçek, Ergün Dağcıoğlu, Şükrü Ünal, Zülfikar İzol, Mahmut Göksu ve Tevhit Karakaya. 
     Lojmanlarda halen 32'si MHP'li, 11'i SP'li, 11'i DYP'li, sekizi ANAP'lı, dokuzu YTP'li, altısı DSP'li, biri TDP'li, biri YP'li, ikisi bağımsız 86 eski milletvekili kalırken, geçen yasama döneminde ölen Nizamettin Sevgili, Bedri İncetahtacı ve Ali Rıza Septioğlu'nun aileleri de lojmanlardan çıkmadı. 
     Lojmanlarda oturanların verdikleri bilgiye göre, boş villalardaki kullanılmış eşyalar Güçsüzler Vakfı'na gönderildi. Bu eşyalar arasında buzdolabı, televizyon, çamaşır makinesi, koltuk takımları, yemek odası takımları, halılar ve perdeler yer aldı. Eşyalar taşınırken banyolardaki aynalara kadar her şey sökülürken, camları kırılan ve her birinin satışı için 362 bin dolar istenen tripleks villaların keyfini güvercinler çıkarmaya başladı. 
     Yeşil alanın bakımı için bırakılan az sayıdaki bahçıvan da bir süre sonra lojmanlardan çekilecek. Milletvekilleri otururken bakım ve onarımları Meclis tarafından yapılan konutlar uzun süre boş kalmaları halinde yıpranacak, yeşil alanlar da bir süre sonra bozulacak. 
     

</TEXT>
</DOC>
