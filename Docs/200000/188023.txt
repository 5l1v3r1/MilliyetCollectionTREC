<DOC>
<DOCNO> 188023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sontur11.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma Genel Komutanlığı'ndan, "tecavüz davası"na açıklama 
</HEADLINE>
<TEXT>

     Jandarma Genel Komutanlığı'nca yapılan açıklamada, PKK-KADEK terör örgütü ile irtibatı nedeniyle 1993 yılında gözaltına alınan Ş.E.'nin tecavüze uğradığı iddialarıyla ilgili haberlerin çarpıtılarak sunulduğu bildirilerek, ''Ş.E. adlı kadına tecavüz iddiasına kesinleşmiş yargı hükmü gibi basında yeralan haber, yorumlar ile kullanılan başlık ve sloganların bölücü örgüt ve onun işbirlikçilerinin propaganda amaçlı gayretlerinin bir parçası olabileceği değerlendirilmektedir'' denildi. 
     Jandarma Genel Komutanlığı Genel Sekreterliği'nden konuyla ilgili olarak yapılan yazılı açıklamada, bir süredir bazı gazetelerde Mardin'in Derik ve Mazıdağı ilçelerinde PKK-KADEK terör örgütü ile irtibatı sebebiyle gözaltına alınan Ş.E. adlı kadının jandarma tarafından gözaltına alınarak, işkence yapıldığı, tecavüze uğradığına dair haberlerin yer aldığı hatırlatılarak, bu haber ve yorumların Jandarma Genel Komutanlığı'nı hedef alan yanlı ve gündem yaratmaya yönelik olduğu kaydedildi. 
     İddianameye konu olan olayın yalnızca müştekinin beyan ve isnatlarına dayandığı, 10 yıl sonra 405 jandarma personeli hakkında açılan dava sürecinin devam ettiği vurgulanılan açıklamada şöyle denildi 
     ''Müşteki, 1998 yılında yaptığı şikayette 1993 ve 1994 yıllarında jandarma tarafından gözaltına alınarak işkence ve tecavüze maruz kaldığını ileri sürmüş ve iddianame bu beyana dayandırılmıştır. Ancak savcılık tarafından yapılan hazırlık soruşturmasında, anılan şahsın kolluk, adli makamlar ve sağlık kuruluşlarında olay ve iddiası ile ilgili herhangi bir müracaatı, kayıt veya raporun mevcut olmadığı belirlenmiştir.'' Açıklamada, iddianamede birkaç duyum ve müştekinin isnatlarına bağlı şekilde 405 jandarma personelinin bir kişiye tecavüz ettiği şeklinde abartılı iddianın, kesinleşmiş yargı kararı ile hüküm altına alınmış gibi basın organlarında yorum ve değerlendirmeye tutulduğu belirtildi. 
     Jandarma Genel Komutanlığı Genel Sekreterliği'nin açıklamasında şunlar kaydedildi 
     '''Ş.E.'nin onur mücadelesi'', 'Askerlere tecavüz davası', 'Tecavüz skandalı büyüyor', 'Ş.E.'nin annesi de tecavüze uğramış', 'Merkez Medya 405 askerin tecavüzü haberini ne yapacak', 'Çırılçıplak soyulup falakaya yatırıldı' gibi başlık ve sloganlarla çarpıtılarak sunulmasını bölücü örgütün ve onun işbirlikçilerinin propaganda amaçlı gayretlerinin bir parçası olabileceği değerlendirilmektedir. Aksi hal yargının yerine geçmek veya en azından yargıyı etkilemek şeklinde yorumlanabilir ki bu durum da yasalara göre suç olduğu gibi basın meslek kuralları ile de örtüşmemektedir.'' Açıklamanın son bölümünde, her zaman ulusunun güvenine layık olmanın verdiği sorumlulukla daima yasalar çerçevesinde hareket eden Jandarma Genel Komutanlığı'nın bu iddiaları yakından takip ederek yargı kararına göre gereken işlemi tereddütsüz uygulayacağı ifade edildi. 
     
</TEXT>
</DOC>
