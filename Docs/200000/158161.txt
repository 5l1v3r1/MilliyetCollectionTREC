<DOC>
<DOCNO> 158161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/spor/spo15.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Hakan boş durmuyor      İNGİLTERE'DE sezonun bitmesiyle Black Rovers ile olan sözleşmesi sona eren Hakan Şükür, idmansız kalmamak ve milli takımın maçlarına hazır olabilmek için İstanbulspor'la antrenmana çıktı. Sarı-Siyahlıların Ataköy'deki tesislerinde iki gündür çalışan Hakan aralarında İspanya ve İngiltere olmak üzere birçok transfer teklifi aldığını söyledi. 
     
Siena yarı finalde      İTALYA Birinci Başketbol Ligi Play - Off maçlarında ilk yarı finalist, Ergin Ataman'ın takımı Montepaschi Siena takımı oldu. Son maçta Metis Varese'yi 72-60 yenen Siena'da Mirsad Türkcan, 17 sayı, 10 ribaunt ile galibiyette rol oynadı. 
     
Erol'dan şikayet      YUNAN Panionios'ta forma giyen Erol Bulut, "takımının kendisine olan borçlarını ödemediği" gerekçesiyle Yunanistan Futbol Federasyonu'na başvurdu. Genç oyuncu, haziran ayından itibaren teklifleri değerlendireceğini söyledi. 
     
Ayhan'a ödül      TÜRKİYE Milli Olimpiyat Komitesi TMOK tarafından Fair Play Ödülü'ne layık görülen milli atlet Süreyya Ayhan'a ödülü KKTC'de törenle verildi. Çalışmalarını Kıbrıs'ta yürüten Ayhan'a ödülü ve ve belgesi, KKTC Çalışma Sosyal Güvenlik Gençlik ve Spor Bakanı Ahmet Kaşif tarafından takdim edildi. 
     
Milliler gitti      51. Avrupa Grekoromen Güreş Şampiyonası'na katılacak Milli Takım kafilesi dün Belgrad'a gitti. Yarın başlayacak müsabakalar öncesinde Ay-Yıldızlılar kamp çalışmalarını sürdürüp, eksiklerini giderecek. 
     
Tekelioğlu yolcu      AKÇAABAT Sebat'ı Süper Lig'e çıkaran Sadi Tekelioğlu, görevi bırakacağını açıkladı. Karadeniz ekibinin, Ankaragücü ile yollarını ayıran Mehmet İpek ile de prensip anlaşmasına vardığı bildirildi. 
     
Real-Nike savaşı      REAL Madrid ile dünyaca ünlü spor giyim markası Nike, Konfederasyon Kupası nedeniyle birbirine girdi. İspanya Ligi'nde şampiyonluğa oynayan Real Madrid kritik maçları nedeniyle Ronaldo, Roberto Carlos ve Zidane gibi yıldızlarını kupaya göndermek istemedi, milli takımları ile de temasa geçip aflarını talep etti. Olaya tepki gösteren Nike ise yıldız oyuncuların kupada yer almaları için girişimlere başladı. 
     

</TEXT>
</DOC>
