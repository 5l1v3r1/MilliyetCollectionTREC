<DOC>
<DOCNO> 163728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo08.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor kongresi yarın yapılıyor 
</HEADLINE>
<TEXT>

     Bursaspor'un olağanüstü kongresi yarın yapılacak. 
     Erdoğan Bilenser başkanlığındaki yönetimin, ligin bitimiyle birlikte aldığı karar gereğince Fethiye Kültür Merkezi'nde yapılacak kongrede, 3387 üye oy kullanabilecek. Kulübe yeni üye olan 81 kişinin oy kullanamayacağı kongrenin yarın yapılabilmesi için toplam 3468 üyenin yarısının bir fazlası olan 1735 üyenin salonda hazır olması gerekiyor. Salt çoğunluğun sağlanamaması halinde kongre 25 Haziran'da yapılacak. 
     Kongre için, eski yönetici Fikret Üstenci ve AK Parti Bursa Milletvekili Şerif Birinç, aday olduklarını açıkladılar. 
     Üstenci, dün düzenlediği basın toplantısında, yönetim kurulunda yer vermeyi düşündüğü isimleri tanıtarak adaylığını resmen açıklarken, göreve seçilmeleri halinde, Bursaspor'un kaybettiği imajını yeniden kazanması için çalışacaklarını söylemişti. 
     Kongre üyelerinin görev vermesi halinde, teknik direktör olarak ''Karpatların Maradonası'' olarak adlandırılan Georghe Hagi ile çalışacaklarını açıklayan Üstenci, ilk hedeflerinin kulübün mali durumunu düzelterek, 2004 yılında uygulanacak olan UEFA kriterlerini yakalamak olacağını bildirmişti. 
     İkinci hedeflerinin özlenen sportif başarının yakalanması olacağını anlatan Üstenci, ''Hagi ile bu hedefimize ulaşacağımıza inanıyorum. Hagi ile 3 yıllık bir anlaşma yaptık. Takımı yeniden yapılandırıp, Bursaspor'u liglerin 5. büyük takımı yapmayı planlıyoruz'' demişti. 
     Diğer aday Şerif Birinç ise adaylığı dışında net bir açıklama yapmadı. 
     Yönetim kurulu listesi, bütçe, proje ve portföy olarak yönetime hazır olduklarını kaydeden Birinç, yönetiminde yer alacak isimler ve hedefleri ile ilgili henüz herhangi bir açıklamada bulunmadı. 
     
</TEXT>
</DOC>
