<DOC>
<DOCNO> 170816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/guncel/gun02.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'LPG'ye 5 dakikalık mühür 
</HEADLINE>
<TEXT>

   Samsun'da, belediye zabıta ekiplerinin ruhsatsız olduğu gerekçesiyle pompalarını mühürledikleri LPG istasyonu, 5 dakika sonra gelen telefon talimatıyla tekrar açıldı 
   MURAT SANDIKÇI Samsun DHA 

   
   Samsun'da ruhsatsız olduğu gerekçesiyle bir LPG istasyonunun dört pompasını mühürleyen Büyükşehir Belediyesi Zabıta ekipleri, beş dakika sonra gelen telefon talimatıyla mührü sökmek zorunda kaldı. Ruhsatsız olduğu tespit edilen dokuz LPG istasyonunun mühürlenmesi için dün Büyükşehir Belediyesi Zabıta ekipleri harekete geçti. İlk olarak Çatalarmut mahallesindeki LPG istasyonuna polis eşliğinde giden ekipler, burada çalışanlar tarafından engellenmek istendi. Tartışmalar sonunda LPG istasyonundaki 4 pompa mühürlendi. 
   
   Talimat belediyeden geldi 
   Ancak istasyon sahibi İsmail Düreci, kiminle yaptığı anlaşılamayan bir telefon görüşmesi sonrasında, LPG istasyonunun tekrar açılmasını sağladı. Zabıta ekipleri, Büyükşehir Belediyesi'nden gelen telefon talimatı üzerine mührü sökerek istasyonu tekrar faaliyete geçirdi. Bunun üzerine zabıta ekipleri, diğer sekiz LPG istasyonuna gitmeyip çalışmalarına son verdi. Zabıta Müdür Yardımcısı Mehmet Kesen, istasyon sahibinin daha önce ruhsat için Büyükşehir Belediyesi'ne dilekçe verdiğinin belirlendiğini ifade ederek, "Bu çalışmaları yürütürken bize dilekçeyle ilgili bilgi verilmedi. O yüzden LPG istasyonunu mühürledik. Bir süre sonra Büyükşehir'den gelen telefon talimatıyla mührü söktük. İstasyon sahibine de ruhsat alması için 10 günlük süre verdik. Bu süre içinde ruhsat alınmazsa kapatılacak. Bakanlığın LPG istasyonlarıyla ilgili bir çalışması da var. Hem de bu çalışmanın sonuçlarını bekleyeceğiz" dedi. 
   
   
   
</TEXT>
</DOC>
