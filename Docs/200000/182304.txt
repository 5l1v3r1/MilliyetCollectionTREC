<DOC>
<DOCNO> 182304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sontur04.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur, hükümetin kararını bekliyor... 
</HEADLINE>
<TEXT>

     Hükümet ile memur sendikaları arasında uyuşmazlık metninin imzalanmasının ardından, hükümetin 2004 yılı için maaşlara yapacağı zam, memurlar tarafından merakla bekleniyor. 
     Devlet Bakanı ve Başbakan Yardımcısı Mehmet Ali Şahin'in başkanlığında Uzlaştırma Kurulu raporunu değerlendirmek üzere 11 Eylül'de biraraya gelen Türkiye Kamu-Sen, KESK ve Kamu İşveren Kurulu üyeleri arasında uzlaşma sağlanamayınca, uyuşmazlık metni imzalandı. 
     Bakanlar Kurulu'nun, önümüzdeki hafta içinde yapacağı toplantıda memur maaşlarına 2004 yılında yapılacak zammı kararı bağlaması bekleniyor. Zammın, birinci ve ikinci 6 aylar toplamında yüzde 13'ten düşük olmayacağı bildiriliyor. 
     Hükümet tarafından kamu çalışanlarının 2003 yılı kayıplarına ilişkin olarak memurlara 160 milyon lira ödeneceği belirtilirken, Bakanlar Kurulu toplantısında, memurlara ödenecek bu paranın memur emekli, dul ve yetimlerine de verilmesi konusunun değerlendirilebileceği kaydedildi. 
     Hükümet ile memur sendikaları arasında uyuşmazlık metninin imzalanmasının ardından, KESK, TBMM'nin açılacağı 1 Ekim'de kamu çalışanlarının katılımı ile Meclis girişinde eylem yapacağını açıklarken, Türkiye Kamu-Sen de, önümüzdeki dönemde izlenecek politikayı yetkili kurullarında yapacağı değerlendirmenin ardından belirleyecek. 
     Uzlaştırma Kurulu, memur maaşlarına 2004 yılının birinci altı ayı için yüzde 10, ikinci altı ayı için yüzde 8 oranında zam yapılmasını ve kamu çalışanlarına 2003 yılı kayıpları için 2004 yılında iki taksit halinde 200 milyon lira ödenmesini benimsemişti. 
     Hükümet ise memur maaşlarına 2004 yılının birinci ve ikinci altı aylarında yüzde 6 zam yapılmasını ve 2003 yılı kayıpları için 160 milyon lira ödenmesini önermişti. 
     
     MEMUR MAAŞLARININ DURUMU 
     Türkiye Kamu-Sen'in araştırmasına göre aralarında şef, büro memuru, sağlık memuru, bekçi, müracaat memuru, ebe, hemşire, daktilograf, hizmetli, bahçıvan, şoför, imam ve müezzin gibi kamu görevlilerinin de yer aldığı toplam 663 bin 197 memur, ''açlık sınırı'' olan 581 milyon liranın altında ücret alıyor. Bu rakam, toplam kamu görevlilerinin yüzde 42.9'unu oluşturuyor. 
     Kamu görevlilerinin yüzde 50.3'ünü oluşturan öğretmenler, pratisyen hekimler, teknik elemanlar, polis memurları, üniversite asistanları, APK uzmanları ve mühendisler ise 501-700 milyon lira arasında ortalama aylık alıyor. 
     Diğer bir grup olan şube müdürü, uzman doktor, baş mühendis, hukuk müşaviri, doçent, yardımcı doçent ve mimarların aylık ücreti, 701-900 milyon lira arasında. 
     En üst ücret grubunda olanlar ise 1 milyar 101 milyon-1 milyar 736 milyon lira arasında ücret alan daire başkanları, müşavirler, genel müdür yardımcıları, 1. sınıf hakimler ve savcılar. 
     
</TEXT>
</DOC>
