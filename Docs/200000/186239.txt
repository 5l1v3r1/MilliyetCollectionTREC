<DOC>
<DOCNO> 186239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko34.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Hilmi Güler İsrail ile su fiyatını konuşmadık 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, İsrail Enerji ve Milli Altyapı Bakanı Joseph I. Paritzky ile fiyat konusunu konuşmadıklarını söyledi. 
     6. Avrasya Ekonomi Zirvesi sırasında basın mensuplarının sorularını yanıtlayan Güler, Irak'a su ve petrol göndermeyi düşündüklerini, bunu, büyük ölçüde olacağı için demiryolu, kamyon ve TIR'larla taşıyacaklarını söyledi. 
     Güler, Türkiye'nin yeni bir atak yaptığını ve İsrailli bakan ile bunu enine boyuna görüştüklerini ifade ederek, şunları kaydetti 
     ''Bundan sonraki görüşmeler ön fizibilite çalışması halinde olacak. Sonra bunu fizibiliteye döndüreceğiz. İşin hem ekonomik tarafını hem yapılabilir oluşunu incelemiş olacağız. Ekipler kuruyoruz, buna diğer ülkelerin de katılacağını umuyoruz. Özellikle su konusuna diğer komşu ülkelerin, Arap ülkelerinin büyük ilgisi var. Biz bunu sağlarsak memnun olacağız.'' Bir basın mensubunun ''İsrailli bakan fiyat konusunda en uygun şekilde anlaştık. En kısa zamanda ulaşımı tamamlayacağız dedi'' sözleri üzerine Güler, yanlış bir tercüme olabileceğini belirterek, şöyle devam etti 
     ''Biz fiyat falan konuşmadık. Çünkü, bu o zaman bir satış anlaşması olur. Şu anda biz çerçeve anlaşmadan bahsediyoruz. Sadece miktar ve ana hatları konuşuyoruz. Bu bir niyet belirtisi olur, biz bunu da henüz yapmadık. Onu ancak Kasım'ın ikinci yarısında görüşeceğiz. Aynı şekilde biz diğer Arap ülkeleriyle de görüşüyoruz, bu bakımdan henüz fiyat görüşülmedi.'' 
     
</TEXT>
</DOC>
