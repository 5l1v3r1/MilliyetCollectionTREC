<DOC>
<DOCNO> 170459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/ekonomi/aeko.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'da kıyılmış evrak 
</HEADLINE>
<TEXT>

İmar Bankası'nın genel müdürlüğündeki bir odada kıyılmış evrak bulan BDDK, bazı belgelerde de binlerce benzer isim tespit etti 
     KADİFE ŞAHİN 

     Uzan dönemindeki yönetimin toplu istifasından sonra İmar Bankası'nın yönetim ve denetimine el koyan Bankacılık Düzenleme ve Denetleme Kurumu BDDK , bankanın genel müdürlük binasındaki bir odada sistemli bir şekilde kıyılmış evrak buldu. BDDK yetkilileri, kıyılmış belge ve evrakın eski yönetimin talimatıyla yok edildiğini belirtti. 
     Bankanın mudilerine mevduat ödemesinde bulunmak için 3 Temmuz'dan beri resmi belgelere ulaşmaya çalışan BDDK yetkilileri noter ve bilirkişi gözetiminde yürütülen çalışmalarda şifreli kasalar bulunduğunu ancak bu kasalarda da sağlıklı bilgilere ulaşacak hiçbir belge ve kayda rastlamadıklarını ifade etti. İmar Bankası'nın gerçek resmi kayıtlarının bir yerde saklı tutulduğuna inanan BDDK çalışanları geceli gündüzlü yürüttüğü çalışmalarda en sağlıklı verilere ulaşmaya çalışıyor. 
     BDDK tarafından banka kayıtlarına ulaşılmaya çalışılırken, BDDK Başkanı Engin Akçakoca önceki gün yaptığı açıklamada bankada resmi ve gayrı resmi olmak üzere çifte kayıda rastlandığını belirtmişti. Bu konudaki ilk tespitte, resmi olarak tutulması gereken yevmiye defteri, envanter defteri ve şirketin karar defterlerinden ikisindeki çoğu bilginin birbirini tutmadığı kaydedildi. 
     Bankanın mudiye verdiği belge ile kendi içinde tuttuğu kayıtların da farklı olduğunu kaydeden uzmanlar, "Şubedeki çalışanlar ancak kimin ne kadar para yatırdığını bilir. O para şubeden çıktıktan sonra, genel kayıtta hangi hesapta tutulmuş o önemli" dedi. 
     Uzanlar'ın "Verdik" dedikleri belgelerin içinde de kuşku yaratacak şekilde binlerce benzer isimde kayıtlara rastlandı. BDDK yetkilileri bu konuda nüfus müdürlüklerinin de görüşlerine başvurdu. İmar Bankası olayının bir, iki yıllık olay olmadığını belirten BDDK yetkilileri 10 yıllık bir sürecin kaynağına inmeye çalıştıklarını bildirdi. 
     
     Uzanlar, çifte kaydı reddetti 
     Uzan Grubu adına yazılı bir açıklama yapan Hukuk Müşaviri Avukat Hayri Tatlı, BDDK Başkanı Akçakoca'nın bankada çifte kayda rastlandığı açıklamasını, "Banka sisteminde çifte kayıt veya farklı kaydın yapılması imk nsızdır" diye yanıtladı. Açıklamada, "Tüm banka işlemleri banka şubelerinden yapılmaktadır. Şubede yapılan her işlemin kağıda geçirilmiş yazılı bir dekontu şubede saklanır." Bu bilgilerin bir örneği de banka merkezinde saklanır" denildi. Şubelerde bulunan hesap bilgileriyle, müşteri defterleri karşılaştırılarak ödemelere başlanması istendi. 
     
Şubelerde gizli takip      Uzan ailesi ve İmar Bankası'nın üst düzey yöneticileri hakkında yurtdışına çıkış yasağı koydurtan BDDK, banka şubelerinden evrak ve doküman kaçırılmasını önlemek için de İçişleri Bakanlığı'ndan yardım talep etti ve banka şubelerinin takibe alınmasını istedi. 
     Talep üzerine, Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı, bankanın şubelerinin bulunduğu illere "acele" kaydıyla faks mesajı gönderdi. Mesajda, takip için görevlendirilecek özel ekiplerin sivil olması ve 24 saat boyunca banka şubelerine girmeden ve banka personeline hissettirmeden görev yapmaları istendi. Takip sırasında banka personelinin şubelerden evrak ve doküman çıkarmasının engellenmesi ve bu girişimlere müdahale edilmesi talimatı verildi. n TOLGA ŞARDAN Ankara 
     

</TEXT>
</DOC>
