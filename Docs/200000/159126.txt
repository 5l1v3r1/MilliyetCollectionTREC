<DOC>
<DOCNO> 159126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/ekonomi/eko02.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon oldu, hisseleri dibe çakıldı 
</HEADLINE>
<TEXT>

Beşiktaş'ın şampiyonluğu garantilemesi, yüksek primli hisselerine satış getirdi. Beşiktaş hisseleri dün yüzde 9.24 değer kaybetti 
     EKONOMİ SERVİSİ 

     Galatasaray'ı yenerek bir hafta kala şampiyonluğunu ilan eden Beşiktaş'ın hisseleri son 20 günde yüzde 75'lik primden sonra, beklenen kar realizasyonuyla birlikte inişe geçti. Dün birinci seansta 32.500 lira ile güne yüzde 7'lik artışla başlayan hisseler, ardından gelen k r amaçlı satışlarla yüzde 9.24'lük kayıpla tabana çakıldı. Beşiktaş hisseleri günü 27.000 liradan kapatırken, gün içindeki en yüksek değerine göre yüzde 17'lik değer kaybına uğradı. 
     Bu arada Beşiktaş hisselerinde hızlı düşüş olurken, Beşiktaş Kulübü Başkanı Serdar Bilgili'nin şirketi olan Arsan Tekstil ise gün içinde yüzde 7'lik artışla 2.975 liraya kadar yükseldi. Ancak bu hisselere de gelen kar satışları fiyatı gün sonunda 2.750 liraya indirirken, yüzde 0.9 prim yaptı. 
     Beşiktaş'a yenilerek şampiyonluk umutlarını tamamen tüketen ezeli rakibi Galatasaray'ın hisseleri ise günü yüzde 1.71'lik artışla 43.000 liradan kapattı. Bu arada, ilk seansta Beşiktaş forması giyip gelen brokerlar dikkat çekti. Beşiktaş taraftarı brokerlar, bayrakları ve seans öncesi tezahüratlarıyla Borsaya renk kattılar. 
     

</TEXT>
</DOC>
