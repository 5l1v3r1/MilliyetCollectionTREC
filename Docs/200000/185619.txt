<DOC>
<DOCNO> 185619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sontur16.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Kıbrıs, Uzanlar'ın saklanacakları en son yer'' 
</HEADLINE>
<TEXT>

     KKTC Cumhurbaşkanı Rauf Denktaş, kırmızı bültenle aranan Uzanlar'ın saklanabilecekleri en son yerin Kıbrıs olduğunu belirterek, bu konudaki iddiaların uydurma olduğunu söyledi. 
     Kars'taki programını tamamlayan Denktaş, Kars Havaalanı'nda gazetecilerin sorularını yanıtladı. 
     Kemal ve Hakan Uzan'ın Kıbrıs'ta saklandıkları yönünde bazı internet sitelerinde çıkan haberlerin hatırlatılması üzerine Denktaş, ''Kıbrıs'ta Kolordu var, güvenlik kuvvetleri var. Saklanacakları son yer herhalde Kıbrıs'tır bir avuç yer. Onun için bunlar uydurma haberler. Kıbrıs Türklerini kötülemek için yapılan haberler. Böyle bir şey olsa yarım saatte yakalanırlar'' dedi. 
     ''Sizin de haberiniz varmış bundan'' şeklinde bir hatırlatma üzerine Denktaş, şöyle konuştu 
     ''Bütün maksat beni kötülemek, bunlara artık alıştık. Ne kadar kötülerlerse kötülesinler halkım beni biliyor ben de halkımı biliyorum. Bu istedikleri olmayacak, Kıbrıs'ı biz Rum'a satmayacağız. Ada'dan Türkiye'nin çıkması için döndürülen dolaplara destek olmayacağız.'' Kars'taki incelemeleri sırasında Ermenistan sınırında bulunan Ani Harabeleri'ni de ziyaret eden Denktaş, yanında taşıdığı fotoğraf makinesiyle bol bol fotoğraf çekti. 
     Denktaş, bazılarının küçümsediği çağlarda muhteşem eserlerin ortaya konulduğunu ifade ederek, bu eserlere sahip çıkılması gerektiğine dikkati çekti. Türklerin Ani'ye gelmeleriyle, burada yaşayan değişik ırk ve dindeki insanların birarada kardeşçe yaşadığına işaret eden Denktaş, harabelerin tanıtımının iyi yapılması halinde bölgeye çok sayıda turistin geleceğini ifade etti. 
     Denktaş, Kars'taki programını tamamlayarak uçakla Ankara'ya hareket etti. 

     
</TEXT>
</DOC>
