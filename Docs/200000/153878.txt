<DOC>
<DOCNO> 153878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/guncel/agun.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik dolaplar hayat kurtardı 
</HEADLINE>
<TEXT>

Yerle bir olan 4 katlı Çeltiksuyu Yatılı İlköğretim Okulu'nun enkazından sağ çıkarılan çocuklar, çelik dolap ve ranzalar sayesinde hayatta kaldı 
     SERHAT OĞUZ Bingöl 

     Bingöl'de depremin en vurucu olduğu yer, 200'ü aşkın küçük öğrencinin, felakete uykuda yakalandığı Çeltiksuyu Yatılı İlköğretim Okulu'ydu. 198 öğrenci ile kendilerine refakat eden bir öğretmen, gecenin karanlığında beton, ranza ve dolap yığınları arasında "Yardım edin" diye haykırmaya başlamış, her geçen an güçlerini biraz daha tüketmişti. Kara haberi alanlar, günün ağarmasıyla birlikte enkazın etrafını sardı. Enkazdan her yaralı öğrenci çıkarılışında, güvenlik barikatını aşan aileler, kendi çocuklarını görmek umuduyla sedyelere koştular. Yardım ekipleri de kurtarılan çocukların adlarını endişeyle bekleyen kalabalığa bağırarak duyurunca kimisi sevinçten, kimisi de hayal kırıklığından gözyaşlarına boğuldu. 
     
     KOLONLARIN ÇOĞU ÇÖKTÜ 
     Gece yeni bir ders günü için yataklarına yatan, ancak enkazdan çıkarıldıklarında karşılarında, yoğun kalabalık, kameralar ve görevlileri gören öğrenciler şaşkındı. Kurtarılan öğrencilerin tamamı hayatlarını çelik ranza ve dolaplara borçluydu. İki ranzanın arasında ya da yatağın altında kalarak ezilmekten kurtuldular. Çelik dolaplar ise 4 katlı binanın üst üste tamamen çökmesine engel oldu. Enkaz altında kurtarılmayı bekleyen öğrencileri bekleyen en büyük tehlike ise her zamanki gibi enkazın üzerine çıkarak ağırlık yapan bilinçsiz kalabalıktı. Yardım ekipleri ve askerler, öğrenci yakınlarını çalışmaların sürdüğü enkazdan uzaklaştırmakta zaman zaman çok zorlandı. 
     Kardeşi ve yeğenleri enkaz altında kalan Gülşah Batur, bir asker parkası giyerek çemberi aşmayı başardı. Binanın yanına girerek içeri seslenmeye çalışan Batur, ne var ki beklediği yanıtı alamadı. 
     Küçük kırıklar ve sıyrıklarla felaketi atlatan çocuklar, yaşadıkları korkunun etkisiyle uzun süre konuşamadı. Enkaz altında yaklaşık 10 saat kalan 13 yaşındaki Hayatullah Alakuştekin, "Kafam ranzanın demirleri arasına sıkıştı, ölüyorum zannettim" derken 11 saat sonra kurtarılan Suphi Gündü ise uzun süre depremin şokunu atlatıp konuşamadı. 
     
     
     
     


GÜNCEL 























</TEXT>
</DOC>
