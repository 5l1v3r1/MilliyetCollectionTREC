<DOC>
<DOCNO> 170775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur12.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç'tan genelge "Çarşamba ve Perşembe ziyaretçi istemiyorum" 
</HEADLINE>
<TEXT>

     TBMM Başkanı Bülent Arınç'ın, Meclis çalışmaları ve yeni dönemde uygulamaya koyacağı bazı önemli projelerin hazırlanmasına zaman ayırmak ve milletvekili sorunlarıyla yakından ilgilenmek amacıyla ''mesai ve zaman planlaması'' uygulamaya başladığı bildirildi. 
     TBMM Basın ve Halkla İlişkiler Daire Başkanlığı tarafından yapılan yazılı açıklamaya göre, Arınç, ''yeni mesai ve zaman planlaması'' ile ilgili genelge yayınladı. 
     Arınç, Meclis'e ziyaretçi kabul edilmeyen Çarşamba ve Perşembe günleri ''Meclis ve devlet işleri dışında'' kişisel ziyaretçi kabul etmeyecek. Pazartesi, Salı ve Cuma günleri mesaisinin verimli saatlerini Meclis ve devlet işlerine ayıracak olan Arınç, kişisel görüşme taleplerini saat 14.00'den sonra kabul edecek. 
     Randevusuz görüşme taleplerini kabul etmeyecek olan Arınç, her gün en az bir saatini milletvekillerinin sorunlarıyla ilgilenmeye ayıracak. 
     
     PERSONELE... 
     TBMM Başkanı Arınç'ın yeni mesai ve zaman planlaması uygulama kararını, bir genelge ile personele de duyurduğu belirtildi. 
     Arınç'ın personele yönelik genelgesi şöyle 
     ''Önümüzdeki dönemlerde Meclis'te hayata geçireceğimiz yeni projeler nedeniyle yoğun bir çalışma temposuna gireceğiz. Bu nedenle hem Başkanlık hem de TBMM çalışanları için yeni bir mesai ve zaman planlaması geliştirildi. 
     Buna göre, tüm TBMM çalışanlarının Meclis'e ziyaretçi kabul edilmeyen Çarşamba ve Perşembe günleri, Meclis çalışmalarını ilgilendiren konular haricinde kişisel ziyaretçi kabul etmemelerini Pazartesi, Salı ve Cuma günleri de günün en verimli saatleri olan 09.00-14.00 arasında yine Meclis çalışmalarını ilgilendiren konular haricinde kişisel ziyaretçi kabul etmemelerini, bu saatlerde Meclis çalışmalarına yoğunlaşmalarını , üst düzey bürokratlarımızın Meclis çalışmalarını daha da geliştirmek için zaman ve mesailerini planlayarak kullanmalarını rica ederim.'' Arınç, yöneticilerin kendilerine bağlı birimleri ziyaret ederek sorunları yerinde tespit etmelerini de istedi. 
     
</TEXT>
</DOC>
