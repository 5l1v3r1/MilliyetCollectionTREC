<DOC>
<DOCNO> 185635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sontur32.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara, Washington'dan söz yerine plan bekliyor... 
</HEADLINE>
<TEXT>

     Türkiye ile ABD arasında, PKK-KADEK terör örgütünün Irak'ın kuzeyinden tasfiyesine yönelik başlatılan görüşmelerin ikinci turu, Perşembe günü Ankara'da yapılacak. 
     Edinilen bilgiye göre, temsil düzeyini bu kez yükselten ABD, Ankara'ya, Dışişleri Bakanlığı'nın Terörle Mücadele Koordinatörü J. Cofer Black başkanlığında bir heyet yolluyor. Heyetin yarın başkentte olması bekleniyor. 
     Türk tarafına, ilkinde olduğu gibi, Dışişleri Bakanlığı Müsteşar Yardımcısı Nabi Şensoy'un başkanlık edeceği görüşmede, Ankara, Washington'dan, terör örgütünün bertaraf edilmesine yönelik bir an önce somut adımlar atılmasının beklendiğini iletecek. 
     Terör örgütünün ortadan kaldırılmasına yönelik Washington'dan gelen kararlılık mesajlarının Ankara'da olumlu karşılandığı ifade eden kaynaklar, ancak ''ABD'den söz ve vaatler yerine artık bir plan sunulmasının beklendiğini'' kaydettiler. 
     Görüşmede Ankara'nın, Irak'ın kuzeyinin teröristler için bir üs olmaması gerektiğinin Türkiye için büyük önem taşıdığı, bu çerçevede birlikte çalışmaya hazır olduğu mesajını vermesi bekleniyor. Ankara ayrıca, Türkiye'nin Irak'a asker gönderme sürecine yönelik kararının ne olursa olsun, ABD'nin terör örgütüne karşı mücadelesine devam etmesini isteyecek. 
     12 Eylül'de Ankara'da başlayan sürecin ilk ayağında, iki ülke arasında ''ortak bir eylem planı'' üzerinde uzlaşıya varılmıştı. 
     Kaynaklar, ancak ortada henüz somut bir plan olmadığını, sadece prensipte uzlaşma sağlandığını belirtirken, yeni görüşmede Ankara'nın Washington'un elini daha güçlü görmek istediğini kaydettiler. 
     ABD heyetine Lynn Pascoe'nun başkanlık ettiği ilk görüşmede, Ankara'nın terör konusundaki hassasiyeti, topluma kazandırma yasası çerçevesinde beklentileri ve teröristlerin komşu ülkelere sızma olasılıkları gibi konular ele alınmış, görüşmelerin sonunda, iki ülkenin terörizmle mücadele alanındaki kararlığı teyit edilmişti. 
     
</TEXT>
</DOC>
