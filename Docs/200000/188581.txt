<DOC>
<DOCNO> 188581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko40.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şener IMF ile mutabakat aslında sağlandı 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, IMF ile yürütülen 6. Gözden Geçirme ile ilgili mutabakatın aslında sağlandığını belirterek, ''Dolayısıyla, herşey planlandığı gibi aksamadan sürdürülüyor'' dedi. 
     Şener, Sheraton Otel'de düzenlenen ''E-Devlete Doğru'' konulu toplantının çıkışında gazetecilerin sorularını yanıtladı. 
     Alkollü içkilere ve taşıtlara konulan ÖTV zammının ek vergiden doğacak kaybı karşılayıp karşılayamayacağının sorulması üzerine Şener, 2003 yılı bütçesinin gerçekçi bir bütçe olduğunu ve hedeflerin yılsonu itibarıyla tutacağını söylediğini hatırlattı. 
     Bu işin ikinci boyutunun ise makro ekonomik dengeleri gözetmek oluduğunu ifade eden Şener, içinde bulunulan duruma göre bir finansman dengesinin kurulmasının gerekliliğine işaret etti. 
     Bunların, sağlıklı bir şekilde yapılmaması durumunda daha büyük sorunların ortaya çıkabileceğini belirten Şener, ''Sağlıklı yapılırsa, ülkenin genel dengeleri ve gidişatında önemli ivmeler elde edilebilir. Tüm bu hassasiyetler dikkate alınarak, kamu gelirlerinde ayarlama yapılmıştır. Yapılan düzenlemeler bu çerçevede değerlendirilmelidir'' şeklinde konuştu. 
     ÖTV açısından ne kadarlık gelir beklendiği ve bunun ek taşıt vergisinden doğan kaybı karşılayıp karşılamadığının sorulması üzerine de Şener, ''Vergi kaybını karşılamak olarak nitelendirmemek lazım. 2004 bütçesinde ihtiyaç duyulan gelir düzeyine ulaşmak için yapılan ayarlamalardan biri olarak değerlendirmek lazım'' yanıtını verdi. 
     Şener, İmar Bankası'nda ödeme takvimine ilişkin bir soruya karşılık, '' O Konuda açıklamayı önümüzdeki günlerde yetkililer yapar'' görüşünü dile getirdi. 
     IMF ile görüşmelerin ne zaman tamamlanacağına ilişkin soru üzerine de Şener, ''Bu yeni gözden geçirmeyle ilgili mutabakat aslında sağlandı. Dolayısıyla herşey planlandığı gibi aksamadan sürdürülüyor'' dedi 
     
</TEXT>
</DOC>
