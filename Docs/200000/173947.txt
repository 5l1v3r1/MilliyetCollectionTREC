<DOC>
<DOCNO> 173947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/soneko06.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK Yasası yürürlükte... Yeni yasa neler getirecek 
</HEADLINE>
<TEXT>

     Sosyal Sigortalar Kurumu'nu SSK yeniden yapılandıran 4958 sayılı ''Sosyal Sigortalar Kurumu Kanunu'' Resmi Gazete'de yayınlanarak yürürlüğe girdi. 
     Yasaya göre, SSK, sigortalıların sosyal güvenliklerini sağlamak üzere kamu tüzel kişiliğine, idari ve mali özerkliğe sahip, özel hukuk hükümlerine tabi ''Sosyal Sigortalar Kurumu Başkanlığı''na dönüştürülüyor. 
     SSK, Başbakanlık Yüksek Denetleme Kurulu'nun denetimine tabi olacak. 
     Sağlık işlemleri ''Sağlık İşleri Genel Müdürlüğü'', sigorta işlemleri ise ''Sigorta İşleri Genel Müdürlüğü'' tarafından yürütülecek. 
     Kurum bünyesinde denetim, danışma ve destek birimleri ile ana ve yardımcı hizmet birimleri de oluşturuluyor. 
     
     PERSONELİN DURUMU 

     Hizmetlerin memurlar, işçiler ve sözleşmeli personel aracılığıyla yürütülmesini öngören yasa, memur statüsündekilere her yıl iki ikramiye verilmesini düzenliyor. 
     İşletme gelirleri, kar payları ve toplam gelirlerden yüzde 90'ının kadrolu ve sözleşmeli personel ile kadrosu başka kurumlarda olsa bile fiilen SSK'da çalışan uzman tabip, tabip, eczacı, anestezi ve röntgen teknisyenleri ile bakan onayı ile Bakanlık merkez teşkilatında çalışan Kurum personeline ek ödeme şeklinde verilebilecek. Ödeme tutarı, en yüksek devlet memuru brüt aylığının yüzde 175'ini geçemeyecek. 
     Kurumun her türlü gelirinin ''riskin dağıtılması ilkesi ve basiretli yönetim kurallarına göre en yüksek getiriyi sağlayacak şekilde yönetilmesini'' esas alan yasa, gayrimenkullerin kirasındaki artışın, her yıl Maliye Bakanlığı'nca belirlenen kira artış oranlarından az olmamak üzere rayiç ve emsal değerle belirlenmesi hükmünü getiriyor. 
     Yasaya göre, SSK'ya 9 bin 48 kadro ihdas ediliyor. 
     Kurum'un sahip olduğu gayrimenkuller rayiç bedelden daha düşük fiyatla satılamayacak, satışın açık artırma yoluyla yapılması esas olacak. 
     Ceza infaz kurumları ile tutukevlerindeki tesis, atölye ve benzeri ünitelerde çalışanlar hakkında yalnız iş kazası ve meslek hastalıkları, analık ve hastalık sigortası uygulanacak. Ancak bunlar, istekleri halinde malullük, yaşlılık ve ölüm sigorta kolları bakımından belli koşulları taşımaları durumunda isteğe bağlı sigortalı olabilecek. 
     
     SÖZLEŞMELİ PERSONEL 

     Yeni düzenlemeyle SSK'da halen sözleşmeli çalışan personelin kadroya geçişine de olanak sağlandı. 
     Buna göre, sözleşmeli çalışanlar, yeni düzenlemenin yayımı tarihinden itibaren altı ay içinde başvurdukları takdirde boş memur kadrolarına atanacak. Bu kişilerin hizmet süreleri ile eğitim durumları dikkate alınarak derece ve kademeleri belirlenecek. 
     
     MESLEK HASTALIĞI, MALULLÜK 

     Yasayla meslek hastalığının tespiti ve malullük yeniden düzenleniyor. Buna göre, sigortalının çalıştığı işte veya işyerinde meslek hastalığına tutulduğunun ilgili SSK meslek hastalıkları hastanesince düzenlenecek sağlık kurulu raporuyla dayanağı tıbbi belgelerle tespit edilmesi gerekecek. 
     Tedavi sonrasında çalışma gücünün en az üçte ikisini yitirenler, iş kazası ve meslek hastalığı sonucu meslekten kazanma gücünün en az yüzde 60'ını kaybedenler malul sayılacak. 
     Sakatlığı nedeniyle vergi indiriminden yararlanmaya hak kazanmış sigortalıların sakatlık derecesine göre yasada öngörülen gün kadar malullük, yaşlılık ve ölüm sigortaları primi ödemeleri koşulu getiriliyor. 
     Sigortalıların er veya yedek subay okulunda geçen süreleri ile grev ve lokavtta geçen süreleri, 6 ay içinde prim ödemeleri koşuluyla borçlandırılacak. 
     
     ASGARİ İŞÇİLİĞİN TESPİTİ 

     Bir işin yürütülmesi için gerekli asgari işçilik miktarını belirlemek ve bu konuda kurum ile işverenler arasında ortaya çıkacak anlaşmazlıklarda görev yapmak üzere 7 kişiden oluşacak ''Asgari İşçilik Tespit Komisyonu'' kurulması da öngörülüyor. 
     Bunun yanı sıra malullük, meslek hastalığı ve benzeri konularda inceleme yapmak üzere görev yapan ve uzman doktorlardan oluşan ''Sosyal Sigorta Sağlık Kurulu''nun daha etkin çalışmasına da yönelik düzenlemeler de getiriliyor. 
     Yasa, SSK tarafından verilecek idari para cezalarını yeniden belirlerken, 5 yıl içinde tebliğ edilmeyen idari para cezalarının zamanaşımına uğramasına da hükmediyor. 
     SSK sağlık tesislerinde mesai saatleri dışında acil sağlık hizmetleri hariç olmak üzere yürütülen sağlık hizmetlerinden, katkı payı alınması hükmü de yasada yer alıyor. Katkı payı tutarı, Maliye Bakanlığı'nın tedavi yardımlarıyla ilgili bütçe uygulama talimatıyla belirlenen fiyatların yarısı kadar olacak. 
     
     BİRİKMİŞ PRİM BORÇLARI 

     İşverenler ile isteğe bağlı sigortalıların SSK'ya olan prim borçları da yeniden yapılandırılıyor. 
     Bu kapsamda, 30 Haziran 2003'e kadar olan prim borçları ile buna ilişkin ceza ve faizler, işsizlik sigortası primi ve buna bağlı gecikme zamları belli bir takvim içinde ve devlet iç borçlanma senetlerine uygulanan faiz oranı uygulanarak ödeme olanağı getiriliyor. 
     Bundan sonraki dönemde, süresi içinde ödenmeyen prim ve diğer alacakların tahsilinde uygulanacak faiz oranı da devlet iç borçlanma senetlerinin aylık ortalama faizine endeksleniyor. Buna göre, SSK'nın prim ve diğer alacakları süresi içinde ödenmezse ödenmeyen kısım sürenin bittiği tarihte yüzde 10 arttırılacak. Buna, ödeme süresinin bittiği tarihten başlamak üzere, borç ödeninceye kadar her ay için devlet iç borçlanma senetlerinin aylık ortalama faizi bileşik bazda uygulanarak gecikme zammı hesaplanacak. 
     
</TEXT>
</DOC>
