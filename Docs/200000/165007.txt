<DOC>
<DOCNO> 165007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sontur17.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık bursuna başvuru yöntemi değişti... 
</HEADLINE>
<TEXT>

     Üniversite adaylarının Yükseköğrenim Kredi ve Yurtlar Kurumu'ndan YURTKUR öğrenim kredisi almak amacıyla yaptıkları başvuru, Başbakanlık bursu için de geçerli sayılacak. 
     Konuya ilişkin duyuru, Öğrenci Seçme ve Yerleştirme Merkezi'nce ÖSYM üniversite adaylarına gönderilmeye başlanan 2003 Yükseköğretim Programları ve Kontenjanları Kılavuzu'nda yayımlandı. Adaylara, söz konusu kılavuz ile birlikte tercih formu da gönderildi. 
     
     TERCİH FORMUNUN ARKA YÜZÜ DOLDURULACAK 
     Duyuruya göre, 2003-Öğrenci Seçme Sınavı'nı ÖSS kazanan adaylar tercih formunu doldurduktan sonra, istemeleri halinde yurtta barınmak, öğrenim ve katkı kredisi almak için bu formun arka yüzündeki başvuru bölümünü dolduracaklar. 
     Öğrenim kredisi almak için başvuran adaylar, aynı zamanda Başbakanlık Sosyal Yardımlaşma ve Dayanışmayı Teşvik Fonu'nca verilecek burs için de başvurmuş sayılacaklar. 
     Başvurular, öğrencilerin beyanları esas alınarak kurumlarca ayrı ayrı değerlendirilecek. Adaylar, öğrenim kredisi veya Başbakanlık bursundan birini almaya hak kazanacakları gibi her ikisini birden almaya da hak kazanabilecekler. 
     Ayrıca, ön kayıt ve özel yetenek sınavı ile bir yükseköğretim programına girmeye hak kazanan öğrencilerin tercih formuyla yaptıkları öğrenim kredisi, katkı kredisi ve yurt müracaatı dikkate alınacak, ayrıca başvuru yapılmayacak. 
     Başvurulara ilişkin ayrıntılı bilgiler 2003 Yükseköğretim Programları ve Kontenjanları Kılavuzu'nda yer alıyor. Adayların, başvuru sırasındaki beyanlarını belgelendirmeleri isteniyor. Belgelendiremeyenler, haklarını kullanamayacaklar. 
     Başbakanlık Sosyal Yardımlaşma ve Dayanışmayı Teşvik Fonu'nca verilen burs için başvurular, öğrenim kredisi başvurularından ayrı alınıyordu. 
     
</TEXT>
</DOC>
