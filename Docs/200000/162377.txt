<DOC>
<DOCNO> 162377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/spor/spo04.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Amoah'ta uçurum var 
</HEADLINE>
<TEXT>

Ganalı golcü için Vitesse ile masaya oturan Trabzonspor'un karşısına 2 milyon Euro'luk bir bonservis bedeli çıktı. 750 bin Euro öneren Bordo-Mavililer'in 1 milyon dolara çıkabileceği ifade edildi 
     DHA 

     Fark yarı yarıya 
     TRABZONSPOR'UN peşine düştükleri el yakıyor. Son olarak Trabzonspor Başkanı Özkan Sümer'in talip olduğu Mathew Amoah için Hollanda'nın Vitesse kulübü 2 milyon Euro istedi. Ganalı futbolcuyla anlaşmaya varan Bordo - Mavililer'in, kulübüyle temasa geçtiği ifade edildi. Sümer ile birlikte Hollanda'da bulunan iki yönetici Ekrem İmamoğlu ve Hüseyin Tütüncü, 750 bin Euro önerdiklerini, bunun en fazla 1 milyon Euro'ya çıkabileceğini ifade etti. 
     
     Vitesse sıkıntıda 
     BU teklifin Vitesse Yönetimi'ne götürüleceğini söyleyen Trabzonsporlu yöneticiler, anlaşma sağlanması için ellerinden geleni yapacaklarını ifade ettiler. Ekonomik yönden güçlük çeken Vitesse'nin de Amoah'ı satma yanlısı olduğu, Ganalı futbolcuya 4-5 kulübün daha talip olduğu öğrenildi. Çok yetenekli olan 23 yaşındaki Amoah'ın süratli, adam eksilten ve golcü yönlerinin olduğu bildirildi. 
     
     Aurelio'ya son teklif 
     HEM Fenerbahçe, hem de Gençlerbirliği'ne imza atan Aurelio'yu kaybetmek istemeyen Trabzonspor, Brezilyalı oyuncuya son teklifini sundu. Sambacı'ya üç yıl için 1 milyon 600 bin dolarlık yeni bir öneride bulunan Bordo - Mavililer'in, cevap beklediği iddia edildi. Fenerbahçe ile 3 yıllık sözleşme karşılığı 2 milyon 400 bin dolar, Gençlerbirliği ile de 1 milyon 600 bin dolara anlaşan Aurelio'nun, buna rağmen Trabzonspor'a sıcak baktığı öğrenildi. 
     
     Fatih'e operasyon 
     MİLLİ Takım kampında sakatlanan ve bu yüzden kadrodan çıkarılan Fatih Tekke dün Bakırköy Acıbadem Hastanesi'nde meniskus ameliyatı oldu. Ameliyatı yapan doktor Mesut Çelebi genç futbolcunun çok başarılı bir operasyon geçirdiğini belirterek 24 Haziran'da başlayacak kampa kadar hazır duruma geleceğini söyledi. Fatih Tekke bugün Trabzon'a dönecek. 
     

</TEXT>
</DOC>
