<DOC>
<DOCNO> 157858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo18.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum 2 Haziran'da Austria-Wien'den ayrılıyor... 
</HEADLINE>
<TEXT>

     Uzun süredir gidip gitmeyeceği tartışılan Austria Wien takımının Alman asıllı teknik direktörü Christoph Daum'un, 2 Haziran günü Austria Wien'e veda edeceği açıklandı. 
     Austria Wien Başkanı Frank Stronach ile Christoph Daum arasında yapılan görüşmeden sonra yapılan yazılı açıklamada, Christoph Daum'un 1 Haziran günü Kaernten takımı ile oynanacak olan Auvusturya Kupası final maçında takımının başında sahaya çıkacağı ve 2 Haziran günü ise başkan Stronach ile son bir görüşme yaparak Austria Wien'e veda edeceği bildirildi. 
     Austria Wien Kulübü'nden yapılan açıklamada, şöyle denildi 
     ''Başkan Frank Stronach ile Christoph Daum, dün çok olumlu bir görüşme yaptılar. Görüşmede Austria Wien ve Daum'un geleceğine ilişkin konular ele alındı. Stronach ve Daum, bugüne kadar olan birlikteliklerinin karşılıklı güven ve dostluk üzerine kurulmuş olduğu konusundaki görüşlerini dile getirdiler. 
     Stronach ve Daum, Austria Wien ile Daum'un kişisel geleceklerinin, daha önce yaptıkları mutabakattan önce geldiği yolunda görüş birliğine vardılar. Taraflar bundan sonra verecekleri kararlarda birbirlerine engel olmayacakları konusunda da anlaştılar.'' Açıklamada, tarafların 2 Haziran günü son bir görüşme yaparak bundan sonraki gelişmelere ilişkin kesin kararlarını açıklayacakları kaydedildi. 
     Christoph Daum, Avusturyalı gazetecilerin ısrarlı sorularına rağmen yazılı açıklamanın dışında konuşmak istemediğini belirtti ve bundan sonra hangi kulübe gideceği yolundaki soruları ise yanıtsız bıraktı. 
     Christoph Daum'un, geçtiğimiz günlerde Schalke-04, Atletico Madrid, Fenerbahçe ve Leeds United kulüblerinden transfer teklifi aldığını hatırlatan Avusturya gazeteleri, ''Daum'un Alman takımına gitmeyi düşünmediğini'' yazdılar. 

     
</TEXT>
</DOC>
