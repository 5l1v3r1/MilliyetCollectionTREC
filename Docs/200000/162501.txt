<DOC>
<DOCNO> 162501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo11.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'un yeni transferi Gençlerbirliği'nden Hasan 
</HEADLINE>
<TEXT>

     Transfer çalışmalarını sürdüren Trabzonspor, geçen sezon Gençlerbirliği'nde forma giyen kaleci Hasan Sönmez ile 4 yıllık sözleşme imzaladı. 
     Mehmet Ali Yılmaz Tesisleri'nde, Kulüp Genel Sekreteri Yusuf Ziya Yılmaz ve Genel Koordinatör İsmail Yavuz'un hazır bulunduğu imza töreninde, 26 yaşındaki kaleci, kendisini 4 yıllığına bordo-mavili renklere bağlayan sözleşmeye imza attı. 
     Genel Sekreter Yusuf Ziya Yılmaz, imza töreninde yaptığı açıklamada, Hasan ile 4 yıllık sözleşme imzaladıklarını belirterek, ''İlk 2 yıl için ücreti belirledik. 2 yıl sonra maddi konularda görüşme yapacağız. Hasan iyi bir kaleci. Trabzonspor'da başarılı olacağına inanıyoruz. Tüm camiaya hayırlı olsun'' dedi. 
     Hasan ise geçen yıl Trabzonspor'un Türkiye Kupası'nı kazandığını anımsatarak, ''Bu yıl da inşallah şampiyonluk kupasını alırız. Bütün isteğim bu'' diye konuştu. 
     Geçen yıl Gençlerbirliği'nde forma şansı bulamadığını da ifade eden Hasan, ''Benden kaynaklanan bir şey yoktu. Bazı sebeplerden dolayı forma şansı yakalayamadım. Trabzonspor'a oturmaya değil, oynamaya geldim'' dedi. 
     Bonservisi elinde bulunan Hasan, Teknik Direktör Samet Aybaba'yı kıramadığını ve bunun da Trabzonspor'a transferinde etkili olduğunu sözlerine ekledi. 
     
</TEXT>
</DOC>
