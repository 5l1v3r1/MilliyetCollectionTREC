<DOC>
<DOCNO> 162834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/guncel/gun11.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya gazete patronları İstanbul'da toplanacak 
</HEADLINE>
<TEXT>

Dünya'nın en büyük basın örgütü WAN'ın Dublin'deki genel kurulunda konuşan Aydın Doğan'ın daveti kabul edildi. Gelecek yılki WAN toplantısına 1600 medya patronu bekleniyor 
     GARBİS KEŞİŞOĞLU Dublin 

     Doğan Holding Yönetim Kurulu Başkanı ve Türkiye Yayıncılar Birliği Başkanı Aydın Doğan'ın davetini kabul eden Dünya Gazeteler Birliği WAN , gelecek yılki genel kurul toplantısını Türkiye'de yapmaya karar verdi. 
     Dünyanın en büyük basın örgütü olan WAN'in Dublin'deki genel kurulunun son gününde bir konuşma yapan Doğan, "Hepinizi gelecek yıl Türkiye'ye davet ediyorum. Türkiye'ye gelin ve medeniyetler çatışması kavramının doğru olmadığını herkese ispatlayalım" dedi. 
     
     Evrensel değerler 
     WAN Yönetim Kurulu'nda 5 yılını tamamlayan Doğan, "Günümüzde bizleri meşgul eden çok konu olsa da, biz özgürlük, barış, demokrasi, refah değerlerine bağlı kalmaya devam etmeliyiz. Paylaştığımız bu evrensel değerleri her şeyin üzerinde tutmalıyız" diye konuştu. Doğan, şöyle devam etti 
     "Türkiye, farklı inanç ve kültürlerin kesiştiği, bu inanç ve kültürlerin özelliklerini koruyarak birbirini zenginleştirdiği bir coğrafyada bulunuyor. Aslında kelimeler kendi başlarına Türkiye'yi tam anlamıyla tarif etmeye yetmez. Bizim tarihi deneyimimiz, kültürel zenginliğimiz ve çağdaş özelliklerimiz eşsizdir. Ben sizleri, kendi gözlerinizle Türkiye'yi görmeye davet ediyorum. Bizler medeniyetlerin kesiştiği noktada neler yarattığımızı göstermekten mutluluk duyacağız. İstanbul'da gerçekleşecek konferansta 'medeniyetler çatışması' temasının tartışılacak olması özellikle manidardır. Çünkü Türk toplumu İslam, demokrasi, modernitenin uyumunun canlı bir örneğidir. Türkiye, uygarlıkların çatışmadığı, aksine kucaklaştığı bir ülkedir. Ülkemin doğal güzelliği, gösterişli tarihi eserleri, inanılmaz antik değerleri ve insanlarımızın konukseverliğinin gözlerinizi kamaştıracağına söz verebilirim." 
     İstanbul'da yapılacak 57. WAN kongresine rekor düzeyde katılım bekleniyor. Bir WAN yetkilisi, "Bugüne kadarki en büyük katılım Rio'daki toplantıdaydı, 1400'ün üzerinde katılımcı gelmişti. İstanbul'a 1600 katılımcı bekliyoruz" dedi. Dünyanın önde gelen medya gruplarının sahip ve yöneticilerini bir araya getirecek olan kongre, 30 Mayıs 2004'te başlayacak. 
     Dublin'de, gazetelerin genel yönetmenlerinden oluşan Dünya Editörler Forumu WEF da yapıldı. Hürriyet Gazetesi Genel Yayın Yönetmeni Ertuğrul Özkök, dünyadan 18 bine yakın gazetenin üye olduğu forumun Yönetim Kurulu üyeliğine seçildi. Özkök, İstanbul'daki WAN ve WEF kongrelerinde koordinatörlük görevi de yapacak. 
     

</TEXT>
</DOC>
