<DOC>
<DOCNO> 165132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sondun18.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Harry Potter okuma kılavuzu...Kim kimdir, ilk 4 kitapta neler oldu 
</HEADLINE>
<TEXT>

     İngiliz yazar J. K. Rowling'in Harry Potter serisinin 5. kitabı ''Harry Potter and the Order of The Phoenix'' Harry Potter ve Zümrüdü Anka Tarikatı , tüm zamanların en hızlı satan kitabı unvanını şimdiden kazandı. 
     Yazarı hikayenin ana karakterlerinden birini öldürdü, korsanlar kitabın tamamını internetten halkın hizmetine sundu, Avustralya'da binlerce kitabın iki bölümü eksik basıldı, yayıncı şirket kitaptan bazı bölümleri piyasaya çıkmadan basan New York Daily News gazetesinden 100 milyon dolar tazminat istiyor... İyi de kim bu Harry Potter ve ''ana karakterler '' Geçen 4 kitapta neler yapmışlardı ki, o kadar merakla ve sabırsızlıkla beklendiler ve kitap şimdi ''peynir ekmek''ten de fazla satıyor 
     İşte ana karakterler ve geçen 4 kitabın hikayesi 
     
     HARRY POTTER 
     Hikayenin ana karakteri, kendini hep belanın ortasında bulan, siyah saçlı, yeşil gözlü yetim ve genç İngiliz büyücü. Korkunç büyücü Lord Woldemort, Anne babası Lily ve James Potter'ı öldürdüğünde Harry'yi de öldürmeye çalışır, ama başaramaz. Bu saldırıdan Harry'ye, alnında şimşek benzeri bir iz hatıra kalır. 
     Anne ve babası öldürüldükten sonra yanlarına verildiği teyzesi ve eniştesinin yanında büyüyen Harry, 11 yaşında aniden Hogwarts Büyücülük Okulu'na çağrılıncaya kadar büyücü olduğundan ve geçmişinden habersizdir. Anne babasının bir trafik kazasında öldüğünü sanmaktadır. 
     Harry, artık okulun 4 binasından biri olan Gryffindor binasının öğrencilerinden, büyücülerin gözde sporu Quidditch'de başarılı bir oyuncu ve kendi binasının Quidditch takımının gözde oyuncusudur. 
     Harry, her birinde bir öğrenim yılının anlatıldığı kitap serisinde, Lord Woldemort'un komploları sonucu ölümün eşiğine gelir, ama her seferinde olağanüstü güçleri ve dostlarının desteğiyle bundan kurtulmayı başarır. 
     
     RON WEASLEY 
     Harry'nin okulda ve Gryffindor binasındaki en yakın iki arkadaşından biri. Aileden büyücü, uzun boylu ve kızıl saçlı, çilli, satrançta usta bir oyuncu. Kendisi gibi bütün kardeşleri de ya Hogwarts Büyücülük Okulu öğrencisi ya da mezunu. Zaman zaman Harry'nin ününden ailesinin aşırı yoksulluğundan rahatsız. Örümceklerden ölesiye korkuyor. 
     4. kitapta Harry ile bir süre küs kalıyor, ama arkadaşının tehlike içinde olduğunu anladığında küslükleri sona eriyor. 
     
     HERMIONE GRANGER 
     Harry ve Ron'un en yakın arkadaşı ve kuşağının en zeki öğrencisi. Kütüphane kurdu, çok bilgili, bazen ukala bir kız. Karışık saçlı ve uzun dişli. Ancak dişlerini bir fırsattan yararlanarak 4. kitapta sihirle kısalttırdı. 
     Ailesi ''Muggle'', yani büyücü değil de normal insan olduğu için, zaman zaman kötü öğrenciler tarafından aşağılanan Hermione, üstün zekası ve çalışkanlığı sonucu, okuldaki 3. yılında, aynı anda birden çok yerde bulunmasına imkan veren bir sihirli alet sayesinde, birçok derse aynı anda girmeye layık görüldü. 
     Birbirleriyle sürekli didişseler de, Ron ve Hermoine arasında bir aşk ilişkisinin gelişme ihtimali de var. 
     
     ALBUS DUMBLEDORE 
     Hogwarts Büyücülük Okulu'nun uzun boylu, uzun beyaz sakallı, açık mavi gözlü ve uzun kanca burunlu bilge müdürü. Kötü büyücü Lord Voldemort'un korktuğu tek büyücü. 
     Anne babası Lord Voldemort tarafından öldürüldüğünde Harry'nin ''Muggle'' teyzesinin yanına gönderilmesine karar veren Dumbledore, Harry okula başladıktan sonra gözlerini onun üzerinden ayırmadı. Harry hakkında, kendisinin bile bilmediği şeyleri biliyor, belki de bunları ona anlatmasının zamanı gelmiştir. 
     
     LORD VOLDEMORT 
     Son zamanların en korkunç ve kötü büyücüsü, sihirli dünyaya korku salan Lord Voldemort, Lily ve James Potter'ı öldürdüğünde, Harry'yi de öldürmeye çalışır, ama gönderdiği ölüm ışını Harry'nin alnından geri teperek çarptığı Lord'u ölümcül derecede zayıflatır. Lord Voldemort kaçar ve sihir dünyası üzerinde kurduğu baskı kalkar. 
     Lord ve Ölü Yiyiciler denen yakın destekçileri, büyücüler ve normal insanlar dünyasında birçok işkence ve cinayetin sorumlusudur. Yıllar önce Hogwarts Büyücülük Okulu'nun Slytherin binasında Tom Riddle adıyla öğrenciydi. 
     4. kitapta kurduğu bir komplo sonucu tekrar fiziksel bir varlık kazanarak, sürekli Harry'nin geciktirdiği korkulan geri dönüşünü gerçekleştirir. 
     
     MINERVA MCGONAGALL 
     Hogwarts Büyücülük Okulu'nun bayan öğretmenlerinden ve ''Biçimlendirme'' dersinin hocası. Gryffindor binasının başkanı olan McGonagall, Harry'nin Quidditch yeteneğini keşfeden kişi. Ciddi görünüşlü, saçlarını topuz yapan büyük gözlüklü bir kadın. Zaman zaman kediye dönüşüyor. 
     
     SEVERUS SNAPE 
     Hogwarts Büyücülük Okulu'ndaki dört binadan biri olan Slytherin'in başı ve iksir dersinin hocası. Ama Prof. Snape, aslında karanlık sanatlara karşı savunma dersinin hocası olmak istiyor. 
     Okula adım attığından beri Harry'den nefret eden, Harry ve arkadaşlarına hayatı zehir etmekten büyük zevk alan ve bu konuda hiçbir fırsatı kaçırmayan Snape'in, aslında zaman zaman Harry'ye yardım ettiği ortaya çıkıyor. 
     Harry'nin babasının okuldan arkadaşı ve eski bir Ölü Yiyici olan Snape, Lord Voldemort'u terkedip iyiliği seçiyor. Bu hareketi nedeniyle, kimse ona tamamen güvenmese de, Hogwarts'ın müdürü Dumbledore kendisine güveniyor. 
     
     RUBEUS HAGRID 
     Hogwarts'in bekçisi ve sihirli yaratıkların bakım dersi hocası. Dev anne ve insan babadan olma bir yarı-dev. 
     Tom Riddle'ın Lord Voldemort işlediği suçlar nedeniyle Hogwarts'tan atıldığında Dumbledore onu okul bekçiliğine atayarak yanında tutmuş. Ejderha ve benzeri tehlikeli yaratıklara aşırı düşkünlüğü zaman zaman başına iş açıyor. 
     
     DRACO MALFOY 
     Harry ile aynı sınıfta, ama Lord Voldemort ve birçok takipçisinin çıktığı Slytherin binası öğrencisi olan sarışın, soluk yüzlü Malfoy, Harry'nin baş düşmanı. 
     En eski safkan bir büyücü ailesinden geldiği için kendini üstün gören Draco, sürekli Roy'un ailesinin yoksulluğuyla alay ediyor ve Hermione'yi, insan ana babadan geldiği için ''bulanık'' diye aşağılıyor. 
     
     SIRIUS BLACK 
     Harry'nin babasının okul arkadaşı ve Harry'nin vaftiz babası. Voldemort'un destekçisi olduğu ve Harry'nin babasının yerini Voldemort'a ispiyon ederek ölümüne yol açtığı iddiasıyla yargılanmaksızın mahkum edilen Black, Harry'nin okuldaki 3. yılında suçu asıl işleyen ve Ron'un faresi kılığında saklanmakta olan Peter Pettigrew'i yakalamak için büyücüler hapishanesi Azkaban'dan kaçıyor. 
     Ortadan kaybolma ustası Black, şekil değiştirdiğinde büyük bir siyah köpek kılığında dolaşıyor. Hala kaçak olduğu için Harry ile Baykuş postası aracılığıyla haberleşiyor. 
     
     DURSLEY'LER 
     Harry'nin ''Mugle'' yani ''büyücü olmayan, insan'' akrabaları. Teyzesi Petuina ve kocası Vernon, dünyanın şişko oğulları Dudley'in etrafında döndüğünü sanıyor. 
     11 yaşına kadar Harry'ye cehennem azabı çektiren kötü akraba Dursley'ler, Harry'nin anne babasının büyücü olduğunu, korkutucu bir sır olarak saklıyor ve büyüyle ilgili her şeyden büyük bir korku ve tiksinti duyuyor. 
     
     WEASLEY'LER 
     Harry'nin en iyi akradaşı Ron'un kalabalık ailesi. 
     Sihir Bakanlığı'nda çalışan baba Arthur, anne Molly ve Ron'un kendinden küçük bir kız kardeşi ve 5 büyük erkek kardeşinden oluşan hepsi de kızıl saçlı ve çilli kalabalık bir aile. 
     Billy ve Charlie Hogwarts'dan daha önce mezun olmuş, Percy yeni mezun oldu, küçük kız Ginny ise yeni başladı. 
     Harry ve Ron'dan üst sınıfta olan Fred ve George'un ise bütün işi Hogwarts Büyücülük Okulu'nun altını üstüne getirmek. Bütün kuralları çiğniyorlar, okulun bulunduğu eski şatonun bütün gizli geçitlerini biliyorlar, öğrencilere yasak olan mutfaktan sürekli yemek aşırıyorlar, kendi icatları şakalarla her an ortalığı birbirine katmaya hazırlar. 
     Tek hedefleri, kendi icatları büyücü şakalarından oluşan bir şaka dükkanı açmak. Çok yoksul bir aile olan Weasley'ler çok sevdikleri Harry'nin neredeyse manevi ailesi durumunda. 
     
     LUCIUS MALFOY 
     Draco'nun babası, güç ve para sahibi kötü bir büyücü. Parası ve gücünü kullanarak birçok şeye burnunu sokmaya ve Dumbledore'u Hogwarts müdürlüğünden attırmaya çalışıyor. 
     Lord Voldemort'un gizli ve en büyük destekçilerinden biri olarak biliniyor. 
     
     DOBBY 
     Bir ev cini. Ev cinleri büyücülerin evinde köle olarak çalışıyorlar. Ama eskiden Malfoy'ların evinde çalışan Dobby, artık Harry'nin yardımıyla özgürlüğüne kavuşmuş durumda. Ev cinlerinin yüz karası, iş karşılığı para ve tatil istiyor ve Hogwarts'ın mutfağında çalışıyor. 
     Harry'nin büyük hayranı ve ona yardım için her şeyi yapıyor. 
     
</TEXT>
</DOC>
