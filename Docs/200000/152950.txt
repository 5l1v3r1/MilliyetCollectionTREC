<DOC>
<DOCNO> 152950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun16.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Garner "Saddam'ın doğum günü Irak için demokrasi günü olsun" 
</HEADLINE>
<TEXT>

     Irak'taki geçici yönetimin başına geçecek Amerikalı emekli General Jay Garner, ''uygarlıkların beşiğine demokrasiyi getirme'' sözü verdi. 
     Garner, 250 kadar kişinin yer aldığı Iraklı muhalif grupların, Saddam Hüseyin'in 66'ncı doğum gününe rastlayan Bağdat toplantısında, ''Saddam Hüseyin'in doğum günü, Iraklı çocuklar için demokrasi sürecinin başlangıcı olsun'' dedi. 
     Irak'ta demokrasi sürecini başlatmanın yükümlülükleri olduğunu söyleyen Garner, ''Bildiğimiz kadarıyla cemiyetler bu topraklarda başladı. Dolayısıyla sorumluluğumuz çok ağır'' dedi. 
     Garner, Irak'ın yeniden inşasına başlamadan önce güvenliği sağlamaları gerektiğini de söyleyerek, bunun çok zor olduğunu, ancak başaracaklarını ifade etti. 
     Katılımcılar arasında, Irak Ulusal Kongresi, 15 Nisan'daki ilk toplantıyı boykot eden Irak İslam Devrim Yüksek Konseyi temsilcilerinin yanı sıra Şii ve Sünni din adamları, Kürtler ve Arap aşiret reislerinin bulunduğu bildirildi. 
     Öte yandan, İngiltere Dışişleri Bakanlığı, Dışişleri Bakan Yardımcısı Mike O'Brien'ın toplantıya katılacağını açıkladı. 
     O'Brien'ın Bağdat'ta olduğu bildirilirken, bunun İngiliz hükümetinin Irak halkına verdiği, siyasi geleceklerini kurmada yardımcı olma sözünün açık bir işareti olduğu belirtildi. 
     





</TEXT>
</DOC>
