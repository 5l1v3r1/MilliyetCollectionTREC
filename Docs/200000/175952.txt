<DOC>
<DOCNO> 175952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sonspo05.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
BOTAŞ'ın şampiyon kadrosu dağıldı... 
</HEADLINE>
<TEXT>

     Türkiye Bayanlar Basketbol Ligi'nin geçen sezonki şampiyonu BOTAŞ Spor'un kadrosu dağıldı. Geçen sezonki şampiyon kadrodan 5 oyuncunun eksildiği bildirildi. 
     BOTAŞ Spor Kulübü Genel Menajeri Şevket Erden, A.A muhabirine yaptığı açıklamada, şampiyon kadroda yer alan kaptan Aylin'in anne olma isteği nedeniyle spora 1 yıl ara verdiğini, Aynur'un Migrosspor'a, Didem'in ise Ceyhan Belediyespor'a transfer olduklarını, Dilek ve Arzu ile ise anlaşma sağlayamadıklarını söyledi. 
     Tasarruf genelgesi nedeniyle Avrupa kupalarına katılmayışlarının kulubü olumsuz etkilediğini belirten Erden, şunları kaydetti 
     ''Her ne kadar 5 as oyuncumuz yoksa da yeni sezonda da kesinlikle sıradan bir takım olmayacağız. Bütçemize göre yabancı oyuncu bile transfer edeceğiz. Fenerbahçe'den Meral Özçelik, Kırşehirspor'dan Arzu ve Ankara Etbalıkspor'dan İpek'i transfer ettik. Ayrıca genç takımdan İlkay, Naile, Yasemin, Yağmur ve Günnur'u da kadromuza dahil ettik.'' Erden, yeni sezon hazırlıklarını 1 Ağustos'tan itibaren kendi tesislerinde sürdürdüklerini belirterek, katılacakları özel turnuvalarda eksikleri gidereceklerini bildirdi. 
     
</TEXT>
</DOC>
