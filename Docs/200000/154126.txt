<DOC>
<DOCNO> 154126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/guncel/gun03.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
Suçlu sen değilsin 
</HEADLINE>
<TEXT>

Gözümüz karanlıkta bir çocuğa ilişiyor... Adı Naim'miş... "Arkadaşlarla çatıya kaçtık. Kardeşim kaçamamış. Onu hep ben korurdum, bu kez koruyamadım" derken ağlıyor 
     SERHAT OĞUZ 

     Bingöl'de ilk deprem gecesi. Hava ayaz, elektrikler yok. Evlerine giremeyenler sokaklarda... Lokantalar, dükk nlar kapalı. Bu yüzden halk, kuru ekmeğe mecbur... Park ve bahçelerde yatan Bingöllüler de, yaktıkları ateşin başında ısınmaya çalışıyor. Açık olan kahveler ağzına kadar dolu. Ama en ufak bir artçı depremde sokağa fırlıyorlar. Gece en acı bekleyiş ise depremin 200 yatılı öğrenciyi uykuda yakaladığı Çeltiksuyu İlköğretim Okulu'nda. Kurtarma ekipleri sonsuz bir sabırla enkazda canlı arıyor. En ufak bir kıpırtıda, gürültü susturuluyor ve aletlerle dinleme yapılıyor. 
     
     'CEVAP VEREN OĞLUMDU' 
     Veliler enkazın başında, perişan haldeler... Aç, uykusuz, öfkeli ama umut dolu... Kemal Ercan da yüzlerce veliden biri. Yatılı okulda iki oğlunu okutan Ercan, "Enkazın üzerine çıkar çıkmaz, taşların arasında bir çift bacak gördüm. Soğumuştu, öldüğünü sandım... Yine de içeriye seslenerek, 'Yaşıyor musun ' diye sordum. Meğer büyük oğlummuş. 'Baba benim, iyiyim' deyince çok şaşırdım. Hemen onu çıkartıp hastaneye götürdüler. Ama 8.5 yaşındaki kardeşi ikinci katta kalmış. Ayrıca 4 yeğenim enkazın altında. Onları da kurtarmadan buradan ayrılmam" diyor. 
     
     'ONU KORUYAMADIM' 
     Gözümüz bir ara bir çocuğa ilişiyor. Ağlıyor... Adı Naim Doğulu, 13 yaşında. O da yatılı okulun enkazından çıkarılmış. Ama sevinemiyor, çünkü kardeşi beton yığınlarının altında. Kardeşini kurtaramadığı için kendisini suçluyor. "Depremde arkadaşlarımla çatıya kaçtık. O da kurtulmuştur zannediyordum, yanılmışım. Biz uzak bir köyden geldiğimiz için buranın çocukları beni ve kardeşimi tartaklıyor, dövmeye çalışıyorlardı. Kardeşimi hep ben kurtarıyordum. Ama bu sefer kurtaramadım" derken yanaklarından gözyaşları süzülüyor. 
     
     32 YIL SONRA YENİDEN 
     Yatakhanenin enkazında canla başla görev yapan doktorlardan 53 yaşındaki Asım Güzelbey de, Bingöl'ün iki büyük acısına tanık olmuş. 1971'de 900 kişinin öldüğü deprem sırasında Diyarbakır Tıp Fakültesi'nde öğrenci olan Güzelbey, o zaman da hocalarıyla yardıma koşmuş. Şimdi Gaziantep Sanko Hastanesi Genel Müdürü olan Güzelbey, "Kurtarma çalışmalarında çok yol kat etmişiz. Ama müteahhitler hiç değişmemiş" diye isyan ediyor. 
     
     


GÜNCEL 





















</TEXT>
</DOC>
