<DOC>
<DOCNO> 179198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sontur08.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağır okul çantaları hasta ediyor.. 
</HEADLINE>
<TEXT>

     Erciyes Üniversitesi Tıp Fakültesi Ortopedi ve Travmatoloji Ana Bilim Dalı Başkanı Prof. Dr. Ali Baktır, 5-7 kilogramdan daha ağır olan okul çantalarının çocukların omurgasında şekil bozukluğuna ve bel adalesinde dengesizliğe neden olabileceğini bildirdi. 
     Ali Baktır, insan vücudunun temel aksını oluşturan bel omurgasının, 33 omur kemiğinin zincirleme birleşimiyle oluştuğunu, çocuklarda bu kemiklerin kıkırdak yapıda ve esnek olduğunu söyledi. 
     Çocukların kemik yapılarının yeterli sertliğe ulaşmadığı için kolayca eğilebileceğini belirten Baktır, şunları anlattı 
     ''5-7 kilogramdan daha ağır olan okul çantaları, çocukların omurgasında şekil bozukluğuna ve bel adalesinde dengesizliğe neden olabilir. Çocuklar ağır olan çantayı hangi elinde taşırsa, bel omurgası o tarafa doğru eğilir. Bu eğilmenin hergün tekrarlanması halinde, hem omurgada şekil bozukluğu oluşur hem de bel adalesinde dengesizliğe neden olur. Bel ağrılarına ve kalıcı omurga eğriliklerine yolaçabilir. Bu da erişkin hayatta sorun yaratır.'' Baktır, ağır olan sırt çantalarının da çocuğun gelişmemiş olan esnek omurgasında duruş bozukluklarına ve kamburluğa neden olabileceğini kaydederek, şu önerilerde bulundu 
     ''Çocukların kemikleri 17-18 yaşlarında şekil bozukluğuna neden olmayacak sertliğe ulaşır. Bu nedenle çocuklara 15-16 yaşına kadar ağır yük taşıtılmamalıdır. Ancak, yük sınır düzeydeyse de zaman zaman taşınan el diğeriyle değiştirilmelidir. Bele aşırı yük yüklemekten kaçınılmalıdır. Bu konuda en önemli görev öğretmenlere düşmektedir. Eğer kitapların ağırlığı sınır düzeyi geçiyorsa, bir kısmı okulda bırakılmalıdır.'' Baktır, son yıllarda yaygınlaşmaya başlayan tekerlekli okul çantalarını kullanmak için de kentlerdeki yolların uygun olmadığını savundu. 
     
</TEXT>
</DOC>
