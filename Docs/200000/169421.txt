<DOC>
<DOCNO> 169421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/guncel/gun02.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace'ten şafak harek tı 
</HEADLINE>
<TEXT>

Tehlikeli atık yakarak enerji üreten İZAYDAŞ tesisleri, dün sabah saatlerinde baskına uğradı 
     AHMET DUMANLI Kocaeli 

     İzmit Büyükşehir Belediyesi'nin tehlikeli atıkların yakılarak enerjiye dönüştürülmesi amacıyla kurduğu Atık ve Artıkları Arıtma, Yakma ve Değerlendirme A.Ş. İZAYDAŞ tesislerinde eylem yapan 21 Greenpeace üyesi gözaltına alındı. Gözaltına alınan eylemcilerden bazıları, Çevre ve Orman Bakanı Osman Pepe'nin kendilerini kutladığını öne sürdü. İZAYDAŞ tesislerine dün 05.00 sıralarında gelen ikisi İngiliz 12 Greenpeace üyesi, içeriye girerek tehlikeli atıkları yakma bölümündeki vinçleri durdurmak istedi. Dört eylemci tesislerin girişinde kendilerini "Atık yakmayı yasaklayın" yazılı varillere zincirledi. Beş eylemci de, tesislere dışarıdan atık getiren bir kamyonun önüne yatarak aracı durdurdu. 
     
     'ÇEVRE İÇİN ZARARLI' 
     Greenpeace Akdeniz Ofisi Toksik Maddeler Kampanyası Sorumlusu Banu Dökmecibaşı, 2000'de küllerden alınan örneklerin analizleri sonucu İZAYDAŞ'ın çevreye zarar verdiğinin kanıtlandığını savunarak, "Eskiden bu kirli teknolojiye verilen lisansın, yeni dönem çevre bakanlığında görev yapan yetkililerce iptal edilmesini istiyoruz. Atık yakmanın ulusal düzeyde yasaklanmasını, Türkiye'de akılcı, temiz üretime dayalı bir atık yönetimi politikası izlemesini talep ediyoruz" dedi. 
     Yaklaşık üç saat süren eylem, Kocaeli Çevre Eğitimi ve Koruma Derneği Başkanı Nuriye Kazaner'in devreye girmesiyle sona erdi. Demir makasıyla zincirleri kesilen 21 kişi gözaltına alındı. Kazaner, Çevre ve Orman Bakanı Osman Pepe ile telefonla görüştüğünü anlatarak, "Kendisi her türlü öneri ve alternatif projelere açık oldukları şeklindeki görüşlerini eylemcilere iletti" diye konuştu. İZAYDAŞ Genel Müdürü Kenan Evin ise, "Sanayi varsa bu tesisler de olacak. Bacalardan çıkan emisyon oranları sürekli kontrol ediliyor. Greenpeace yanlış yerde eylem yapıyor. Bence atıklarını bu alana göndermeyen tesislerde eylem yapılmalı" şeklinde konuştu. 
     

</TEXT>
</DOC>
