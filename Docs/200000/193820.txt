<DOC>
<DOCNO> 193820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo31.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray lige döndü, moralsiz çalışma... 
</HEADLINE>
<TEXT>

     Avrupa Şampiyonlar Ligi D Grubu'ndaki 4. maçında Pire Olympiakos'a deplasmanda 3-0 yenilen ve gece geç saatlerde İstanbul'a dönen Galatasaray, hafta sonunda Ankaragücü ile sahasında yapacağı lig maçının hazırlıklarına ara vermeden başladı. 
     Yunan temsilcisi karşısında alınan yenilgi sonrası grupta UEFA Kupası'na katılabilme şansını dahi zora sokan sarı-kırmızılılarda, oyuncuların ve teknik heyetin çalışmada oldukça moralsiz oldukları gözlendi. 
     Teknik direktör Fatih Terim yönetiminde Florya Metin Oktay Tesisleri'nde gerçekleştirilen antrenmanın yalnızca ilk 15 dakikalık bölümü basın mensuplarına açık tutuldu. 
     İdmana, tedavisi Almanya'da sürdürülen Volkan dışındaki tüm oyuncular katılırken, Pire Olympiakos maçında ilk 11'de sahaya çıkan oyunculardan Cihan dışındakiler koşu yapmakla yetindi. 
     Hazırlıklarını yarın akşam yapacağı antrenmanla sürdürecek olan Galatasaray'da, Ankaragücü maçına dek çalışmalar basına kapatıldı. 
     
</TEXT>
</DOC>
