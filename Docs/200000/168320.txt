<DOC>
<DOCNO> 168320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sonspo18.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Size güzel bir hava sipariş ettim 
</HEADLINE>
<TEXT>

     Fenerbahçe, yeni sezon hazırlıklarını bugün tek antrenmanla sürdürdü. 
     Sarı-lacivertliler, Samandıra Tesisleri'nde, Teknik Direktör Christoph Daum yönetiminde 1 saat 15 dakika süren bir çalışma yaptı. Daum'un, futbolcularına hitaben, ''Bugün hava çok güzel. Sizin antrenman yapmanız için hiçbir fedakarlıktan kaçınmadık, böyle güzel bir hava sipariş etik. Antrenmanın keyfini çıkarın'' şeklinde esprili sözleriyle başlayan çalışmada, önce antrenör Roland Koch yönetiminde yarım saat dayanıklılık koşusu yapıldı. Temponun zaman zaman artırıldığı koşu sonrasında futbolculara dinlenmeleri için yarım saat boyunca esneme ve açma germe hareketleri yaptırıldı. Daha sonra 15 dakika serbest çalışan futbolcular, ardından masaj için salona gönderildi. 
     Bu arada, kaleciler takımdan ayrı olarak kaleci antrenörü Eike Immel tarafından çalıştırıldı. 
     Bugünkü antrenmana, sakatlıkları nedeniyle İsmail ve Kemal katılmadı. 
     Fenerbahçe, yeni sezon hazırlıklarını yarın yapacağı 3 antrenmanla sürdürecek. 
     
</TEXT>
</DOC>
