<DOC>
<DOCNO> 199530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/soneko24.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Kıbrıs seçimlerine nifak sokmaya gelmedik... 
</HEADLINE>
<TEXT>

     Ankara Ticaret Odası ATO Başkanı Sinan Aygün, seçimler öncesi ATO heyetinin KKTC ziyaretini eleştirenleri yanıtlarken, ''Seçimlere nifak sokmaya, Kıbrıs halkını bölmeye gelmedik. Kıbrıs halkının doğruyu bildiğini bir kez daha gördük'' dedi. 
     Aygün, KKTC Cumhurbaşkanı Rauf Denktaş'ın ATO heyeti onuruna Saray Otel'de verdiği yemekte yaptığı konuşmada, 3 günlük temasları sırasında çeşitli kesimlerden görüştükleri Kıbrıs insanının yüzde 80-85'inin Annan Planı'na karşı olduklarını kesin olarak söylediğini vurguladı. 
     Aygün, ''milli kahraman'' olarak nitelediği Cumhurbaşkanı Denktaş'a hitaben ''70 milyon Türk halkı, 125 bin üyesi ile ATO arkanızdadır, sonuna kadar yanınızdayız'' dedi. 
     Kıbrıs'a herhangi bir amaçla gelmediklerini, seçimlere müdahale gibi bir niyetlerinin kesinlikle olmadığına işaret eden Aygün, kendisinin TC yanında aynı zamanda KKTC vatandaşı olduğunu, ancak oy kullanmayacağını belirtti. 
     Aygün, 1974'de yaşananların çabuk unutulduğunu, o zamanlar Türk askerinin yolunun gözlendiğini anlatırken, ''Niye geldiniz diyenler, Karaoğlanoğlu Şehitliği'ni gezsin'' dedi. 
     Konuşmasında, AB Komisyonu'nun Genişlemeden Sorumlu Üyesi Günther Verheugen'e eleştirilerde de bulunan Aygün, Verheugen'in yaklaşımlarında çifte standart uyguladığını söyledi. 
     Verheugen'e ''Sen noter misin, komiser misin '' diye seslenen Aygün, Kıbrıs'ta muhalefet seçimleri kazanamayacağı için Verheugen'i telaş aldığını belirtti. 
     Verheugen'in ''Kararlar Denktaş'ın sırtından alınıyor'' demekle onun hiçbir şeyden haberi yok demeye getirdiğini anlatan Aygün, ''Bu nifak sokmaktır. Denktaş, Kıbrıs'ın milli kahramanıdır. KKTC'ye ilişkin alınan kararlar Denktaş'ın bilgisi dahilindedir. TC ve KKTC bir bütündür'' diye konuştu. 
     Aygün, bu arada KKTC Sanayi Odası ile ATO'yu kardeş oda ilan ettiklerini vurguladı. 
     ATO Meclis Başkanı Nuri Gürgür de yemekte yaptığı konuşmada, KKTC'de bulunmalarının sebebinin 14 Aralık'ta yapılacak seçimlere müdahale anlamı taşımadığına dikkati çekerek, ''KKTC ile işbirliğinin genişletilmesinde kapıları aralamak istiyoruz, buna ihtiyaç var'' dedi. 
     Gürgür, Kıbrıs halkının 14 Aralık'ta üzerine düşeni yapacağına, en rasyonel sonucu ortaya çıkaracağına inandığını kaydetti. 

     
</TEXT>
</DOC>
