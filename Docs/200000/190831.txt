<DOC>
<DOCNO> 190831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur28.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Robertson Türkiye asker gönderirse NATO desteği sürecek 
</HEADLINE>
<TEXT>

     NATO Genel Sekreteri Lord George Robertson, Türkiye'nin Irak'a asker göndermesi durumunda, Ankara'ya NATO desteğini sürdüreceklerini söyledi. 
     Robertson, Dışişleri Bakanı ve Başbakan Yardımcısı Abdullah Gül ile görüşmesinin ardından düzenlenen ortak basın toplantısında, Türkiye'nin, savunma alanında son derece önemli rol üstlenmeye devam eden bir müttefik olduğunu ve şu anda, özellikle terör ve istikrarsızlıkla mücadele ve 21. yüzyılın sorunlarıyla baş etmede ön saflarda yer aldığını belirtti. 
     ''Türkiye'nin Irak'a asker göndermesi söz konusu olursa, biz yine burada da desteğimizi sürdüreceğiz'' diye konuşan Robertson, NATO'nun bundan sonraki genel sekreterinin de Türkiye'nin savunmasına kendini adayacağını ve Türkiye'nin önemli rol üstlenmesini sağlamaya devam edeceğini kaydetti. 
     
     ''TÜRKİYE'DEN AFGANİSTAN İÇİN DESTEK İSTEDİM'' 
     NATO Genel Sekreteri Robertson, Türk hükümetinden, Afganistan için daha fazla destek istediğini de belirtti. 
     Robertson, Türkiye'ye gelmeden önce temaslarda bulunduğu diğer ülkelerden de bu desteği istediğini ifade ederek, ''Türk hükümetinden de Afganistan için daha fazla destek istedim'' diye konuştu. 
     Siyasi taahhütlerin askeri desteklerle perçinlenmesi gerektiğini vurgulayan Robertson, Afganistan'da daha fazla ülkenin katkısını beklediklerini dile getirdi. 
     
     ''IRAK'A ASKER GÖNDERME KONUSUNDA NATO'YA TALEP GELMEDİ'' 
     Robertson, bir soru üzerine, Irak'a asker gönderme konusunda NATO'dan talepte bulunulmadığını da söyledi. 
     George Robertson, NATO'nun, bir polis gücü olarak dünyanın sorunlu bölgelerine asker göndermekle yükümlü bir örgüt olarak görülmemesi gerektiğini de belirtti. 
     Türkiye'nin, diğer NATO üyeleri gibi silahlı kuvvetlerini modernize ederek ve yeni komuta yapısı oluşturarak, çok kilit bir rol üstlenmeye hazırlandığını belirten Robertson, Türkiye'deki NATO merkezinin de ittifakın son derece önemli bir merkezi olmaya devam edeceğini söyledi. 
     Bu arada edinilen bilgiye göre, Gül-Robertson görüşmesinde ağırlıklı olarak, gelecek yıl İstanbul'da yapılacak NATO zirvesi ve Afganistan'ın yeniden yapılandırılması için istikrar çalışmaları ele alındı. 
     Robertson'ın Afganistan'ın yeniden yapılandırılması çerçevesinde oluşturulacak il imar timleri için Ankara'dan destek istediği öğrenildi. 
     
</TEXT>
</DOC>
