<DOC>
<DOCNO> 168981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur10.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Doçentlik sınav yönetmeliği değiştirildi... 
</HEADLINE>
<TEXT>

     Doçentlik Sınav Yönetmeliği'nin bir maddesini değiştiren yönetmelik, Resmi Gazete'de yayımlanarak yürürlüğe girdi. 
     Buna göre, ''Jürilerin Bildirilmesi'' başlığını taşıyan yönetmeliğin yenilenen 9. maddesi şöyle 
     ''Üniversitelerarası Kurul'un kararıyla oluşan jüriler, Üniversitelerarası Kurul Başkanlığı tarafından jüri üyelerine bildirilir. Jüri üyelerine ayrıca adayla ilgili gerekli akademik bilgiler de gönderilir. Kesin zorunluluk nedeniyle jüriye katılamayacak üyeler, jüri üyelerinin kendilerine tebliğinden itibaren en geç iki hafta içinde katılmama sebeplerini mensup oldukları fakültenin yönetim kuruluna bildirerek müsaade isterler. Yönetim kurulları bu talepleri inceleyip değerlendirmek üzere hemen toplanır ve kararını en geç talep tarihinden itibaren iki hafta içinde verir. Yönetim kurulları, kesin zorunluluk bulunmadıkça jüri üyelerinin görevlerinden ayrılmasına müsaade etmezler. Sağlık, ölüm ve benzeri mücbir sebeplerin daha sonra ortaya çıkması dolayısıyla jüriye katılmama durumu söz konusu olursa, ilgili jüri üyesi durumu hemen üniversite aracılığıyla Üniversitelerarası Kurul'a iletir. Görevini yerine getirmeyen üyeler hakkında, bağlı oldukları üniversite rektörleri 15 gün içinde disiplin soruşturması yapmakla yükümlüdürler. Disiplin soruşturmasının sonucu, Üniversitelerarası Kurul'a bildirilir.'' 
     
</TEXT>
</DOC>
