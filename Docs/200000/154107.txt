<DOC>
<DOCNO> 154107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur38.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AİDS virüsünün bağışıklık sistemini nasıl kandırdığı bulundu 
</HEADLINE>
<TEXT>

     AIDS hastalığına neden olan HI-virüsünün, bağışıklık sistemini kullanarak nasıl çoğaldığı tespit edildi. 
     Chicago'daki Illinois Üniversitesi'nde görevli bilim adamları Thomas Hope ve David McDonald tarafından yapılan araştırma, normalde araştırmaları uzmanlara incelettikten aylar sonra yayımlayan Science dergisi tarafından uzman onayından sadece 2 hafta sonra yayımlandı. Araştırma, derginin internetteki ''Science-Express'' sayfasında yer aldı. 
     Hope ve McDonald, HIV'in, normalde virüslere karşı savaşan bağışıklık sistemini çoğalmak için nasıl kullandığını ortaya çıkardılar. 
     Bilim adamları, virüsün hücrelere girişinin görüntüsünü çekerek, kullandığı yöntemi keşfettiler. 
     Hope'un ''vücudun çöpçüleri'' dediği, 1973 yılında bulunan dendritik hücreler, vücuda giren herhangi bir virüsü tespit ederek parçalıyor. 
     Dendritik hücreler, T-hücrelerinin dikkatini çekmek için virüsten kalan parçaları, hücre yüzeyinde ''gösteriyor''. 
     T-hücreleri de buradan aldıkları bilgiyle bağışıklık sistemini harekete geçirip, virüsle mücadeleyi başlatıyor. 
     T-hücreleri bilgiyi alırken dendritik hücrelere o kadar yaklaşıyor ki, az miktarda transmitter maddeyle taşıyıcı kimyasal madde bile haberleşebiliyor. 
     AİDS virüsünün bu süreci kendi çıkarına kullanarak daha hızlı yayıldığını belirten Hope, çekilen görüntüde, virüsün dendritik hücrelerden T-hücrelerine nasıl sıçradığını tespit ettiklerini söyledi. 
     Buna göre, HIV, dendritik hücrelerle T-hücreleri birbirine yaklaştığında, normalde T-hücrelerinin yüzeyinde yayılmış durumda bulunan, fakat yaklaşma sırasında hücrelerin temas noktasına biriken yapışma molekülleri sayesinde T-hücrelerine atlıyor. 
     Hope, böylece, aslında enfeksiyonları engellemesi gereken bu sürecin, virüsün yayılmasına yardım eder hale geldiğini kaydetti. 
     Hope, ''Virüsler bağışıklık sisteminin zayıf noktalarını kullanmaya çalışırlar. Bu milyarlarca yıldır süren bir savaş. Vücut virüslere karşı savunma stratejileri geliştirir, virüsler de bunları alt etmeye çalışırlar'' dedi. 
     Elde edilen bilginin diğer virüslerin nasıl çoğaldığının da açıklanmasında yardımcı olabileceğini ifade ederek, ebola virüsünün ve tüberküloz bakterisinin de savunma sisteminin zayıf noktasını kullanıyor olabileceğini kaydetti. 
     Hope, ''Eğer bu doğruysa, sadece AİDS değil, birçok enfeksiyon hastalığı için yeni tedavi yöntemleri geliştirebiliriz'' dedi. 
     




</TEXT>
</DOC>
