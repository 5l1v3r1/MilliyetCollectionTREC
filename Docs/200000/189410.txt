<DOC>
<DOCNO> 189410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/ekonomi/eko06.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'tan bavulla dolar çıkışını yasakladı 
</HEADLINE>
<TEXT>

      FARUK BALIKÇI Diyarbakır DHA 
   
   Irak'tan 10 bin dolar üzerinde para çıkışı yasaklandı. Habur'un karşısındaki Halil İbrahim Gümrük Kapısı'ndan 10 bin doların üzerinde para çıkışına izin verilmemesi, Irak'ta bankacılık sistemi olmadığı için sattıkları malların karşılığını nakit olarak Türkiye'ye sokan işadamlarını zor durumda bıraktı. 
   
   Türkiye, ABD ile temasta 
   Bağdat'tan ABD'lilerin İbrahim Halil Gümrüğü'ne verdiği talimatla gümrükten nakit 10 bin doların üzerinde döviz çıkışının yasaklandığı açıklandı. Bu miktarın üzerinde para ile Türkiye'ye geçmek isteyen kamyoncular, Irak'taki ABD yönetiminin emriyle durduruluyor. Habur Sınır Kapısı'nın Irak bölümünde bugüne kadar sadece Kürt peşmergelerin kontrol yapmasına rağmen, son birkaç gündür ABD askerleri de kontrollere katıldı. 
   Yeni uygulama kapsamında daha önce Irak'tan çıkartılmasına izin verilen yaklaşık 32 kalem malın da Türkiye'ye girişinin durdurulduğu belirtildi. Dışişleri Bakanlığı'nın konuyu Washington'a sorduğu öğrenildi. Devlet Bakanı Kürşad Tüzmen para çıkışı yasağını, "Bu çok yanlış bir karar" diye değerlendirdi. Tüzmen, bu yıl Irak'a ihracatın 680 milyon dolara ulaştığını, aylık 100 - 120 milyon dolarlık sevkiyat olduğunu belirtti. 
   
   
</TEXT>
</DOC>
