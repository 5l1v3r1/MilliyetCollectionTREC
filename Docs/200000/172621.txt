<DOC>
<DOCNO> 172621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sontur19.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlenme teklifinde bulunduğu bankacı kızın 22 milyarını dolandırdı 
</HEADLINE>
<TEXT>

     Adana'da, evlenme teklifinde bulunduğu bankada çalışan kızın, 22 milyar lirasını dolandırdığı iddiasıyla tutuklanan sanığın yargılanmasına başlandı. 
     Adana 2. Ağır Ceza Mahkemesi'nde görülen davanın duruşmasında, tutuklu sanık Cemal Kılbaş ve müşteki Zeliha Uyar hazır bulundu. 
     Sanık Cemal Kılbaş, Ankara'da havaalanında tanıştığı bankacı Zeliha Uyar'ı dolandırdığı iddiasını kabul etmedi. 
     Zeliha Uyar ile bir süredir görüştüklerini ve Adana'da bir otelde kaldıklarını belirten Cemal Kılbaş, ''Kendisine paraya ihtiyacım olduğunu söyledim. Bunun üzerine bana yüzde 10 faizle para verebileceğini söyledi. Daha sonra annemin hesabına yatırdığı 22 milyar lirayı aldım'' dedi. 
     Sanık Cemal Kılbaş, müşteki Zeliha Uyar'a, paranın karşılığında annesine ait evin tapusuna ipotek konulması teklifinde bulunduğunu belirterek, ifadesini şöyle sürdürdü 
     ''Ancak, evin değeri 4 milyar 600 milyon lira olarak belirlenince bunu kabul etmedi. Daha sonra benden bono düzenlememi istedi. Bonoyu da düzenlerken adımı Musa olarak yazmamı, aksi takdirde ailesinin kızabileceğini söyledi. Daha sonra da beni, kendisiyle evlenmek için zorlamaya başladı. Adana'da bir ev kiralayıp birlikte kalmaya başladık. Daha sonra benden ayrılmak istediğini söyledi. Dolandırdığım iddiasıyla beni şikayet etmiş. Dolandırmış olsaydım bono düzenlemezdim. Suçsuzum.'' Zeliha Uyar ise sanığın kendisini avukat olarak tanıttığını ve bir süre sonra da telefonla arayarak kendisinden hoşlandığını ve ciddi bir ilişki kurmak istediğini söylediğini anlattı. 
     Uyar, daha sonra görüşmelerinin sürdüğünü belirterek, ''Bir gün bana birikimlerim varsa bunu yüzde 7 faizle değerlendirebileceğini söyledi. Bunun üzerine 22 milyar lira verdim'' dedi. Mahkeme heyetine, birlikte oldukları sırada çekilmiş olan fotoğraflarını da delil olarak sunan Zeliha Uyar, sanığın para karşılığında ipotek vereceğini söyleyerek kendisini oyaladığını savunarak, şunları söyledi 
     ''Parayı geri alamadım. Bir gün evde kendisinin olmadığı sırada üzerinde kendisinin fotoğrafının yapışık olduğu başka bir adla düzenlenmiş nüfus cüzdanı bulunca beni dolandırdığını anladım. Sanıktan şikayetçiyim.'' Mahkeme heyeti, dosyadaki eksiklerin tamamlanması amacıyla duruşmayı erteledi. 
     
</TEXT>
</DOC>
