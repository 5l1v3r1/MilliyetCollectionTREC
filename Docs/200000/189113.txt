<DOC>
<DOCNO> 189113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur11.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Asmalı Konak filmine korsan çekime karşı özel koruma... 
</HEADLINE>
<TEXT>

     Türkiye'de 64 ilde yarın aynı anda gösterime girecek Asmalı Konak filminin korsan çekimlerinin yapılmasını önlemek için özel güvenlik önlemleri alındı. 
     Gösterimden önce kötü niyetli kişilerin eline geçmesini önlemek amacıyla film makaraları, 6 bölüme ayrıldı. Filmin 1,3 ve 5'inci bölümleri bugün sinema salonlarına gönderildi. Geriye kalan 2, 4 ve final sahnesinin yer aldığı 6. bölüm ise yarın gösterimden önce sinema salonlarına ulaştırılacak. 
     Yapımcılığını ANS Prodüksiyon Şirketi ve yönetmenliğini Abdullah Oğuz'un yaptığı Asmalı Konak Filmi'nin Türkiye genelinde dağıtımını yapan Warner Bros firması, sinema salonlarından gösterim öncesi ve gösterim sırasında güvenlik önlemlerini en iyi şekilde almalarını istedi. 
     
     ÇELİK KASALI KORUMA 

     Kayseri'de faaliyet gösteren Onay Sineması'nın Müdürü Yetkin Yücel, korsan yayıncılıkla mücadele etmek için, güvenlik önlemlerine büyük önem verdiklerini söyledi. 
     Filmin bugün teslim aldıkları makaralarını çelik kasada saklayacaklarını ifade eden Yücel, şöyle konuştu 
     ''Filmin 1,3 ve 5. bölümlerini bugün teslim aldık ve çelik para kasamızda korumaya aldık. Geriye kalan 2,4 ve herkesin merak ettiği final sahnesinin de yer aldığı 6. bölümü yarın 11.15'te başlayacak ilk seans öncesi teslim alacağız. Salon girişlerinde ve gösterim sırasında güvenlik önlemlerini artırarak, korsan çekim yapılmasına da kesinlikle izin vermeyeceğiz. Dağıtımcı firmanın talimatı gereği, her gün son seans bittikten sonra film makarasını makinistten teslim alıp korumaya alacağız. Ertesi gün ilk gösterim öncesi de yeniden makiniste teslim edeceğiz. Sinemacılar olarak biz de en az yapımcılar kadar korsan yayıncılığa karşıyız.'' 
     
     FİNAL SAHNESİ MERAKLA BEKLENİYOR 

     Filmin yönetmeni Abdullah Oğuz, filmin final sahnesinin önceden bilinmesi ihtimaline karşın 3 farklı final senaryosu çekmişti. Film çekiminde görev alan kişilerin çoğu da filmde hangi final sahnesinin kullanıldığını bilmiyordu. Filmin montajı, gizlilik için Marmaris açıklarındaki bir teknede tamamlandı. 
     
</TEXT>
</DOC>
