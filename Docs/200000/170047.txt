<DOC>
<DOCNO> 170047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sonspo25.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep herkülünü soydular... 
</HEADLINE>
<TEXT>

     ''Cep Herkülü'', Dünya ve Olimpiyat Şampiyonu Milli Halterci Halil Mutlu'nun cep telefonu ve parası çalındı. 
     Isparta'nın Eğirdir İlçesi'nde kamp yapan Erkek Halter Milli Takımı sporcularından Halil Mutlu'nun kaldığı oteldeki odasına giren hırsızlar, milli sporcunun çantasını alarak kaçtı. 
     Çantasında bulunan cep telefonu ile 231 milyon lira parasının çalındığını söyleyen Mutlu, Emniyet Müdürlüğü'ne başvurdu. 
     Mutlu'nun çantası, bugün çalışma yaptığı spor salonunun karşısındaki bir ağacın dalına asılı olarak belediye işçileri tarafından bulundu. Ancak çantada para ve cep telefonu yoktu. Cep telefonu ve parayı aldıktan sonra çantayı bırakan hırsızların, kimlik, kredi kartları ve özel eşyaya dokunmadıkları öğrenildi. 
     
</TEXT>
</DOC>
