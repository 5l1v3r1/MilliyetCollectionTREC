<DOC>
<DOCNO> 181953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sonspo23.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbide Fener taraftarları "eski açık"ta oturacak 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, gelecek hafta Fenerbahçe ile yapacakları derbi maç için sarı-lacivertli taraftarlara 4 bin kişilik kontenjan ayırdıklarını söyledi. 
     Cafe GS Çadır Tesisi'nde Aviva ile yapılan sponsorluk anlaşmasına imza atan Ali Dürüst, daha sonra basın mensuplarının Fenerbahçe maçıyla ilgili sorularını yanıtladı. 
     Dürüst, Fenerbahçe maçı için Atatürk Olimpiyat Stadı'nda eski açık tribün olarak adlandırılan bölümde sarı-lacivertli taraftarlar için yüzde 5 kontenjan ayırdıklarını belirterek, ''Maça kadar yol çalışması yapılacak. Bu tribün 12 bin kişilik. Polis nasıl önlem alır bilmiyorum. Bu tribünü tamamıyla Fenerbahçeli taraftarlara bırakacağız. Polis, bariyer sistemiyle bu taraftarları koruyacak. Ancak bu grubun çevresi boş mu kalacak bilmiyorum'' dedi. 
     İstanbul Valisi Muammer Güler'in de Fenerbahçe maçının Atatürk Olimpiyat Stadı'nda yapılmasını istediğini kaydeden Dürüst, şunları söyledi 
     ''Her statta güvenlik konusundaki risk aynıdır. Fenerbahçe maçı için de gereken tedbirler alındı. Zaten bir tribünü de onlara bırakacağız. Bu nedenle gelir kaybı yaşayacağız. Ancak bunu sineye çekeceğiz. Maçın tansiyonun düşmesi de medyaya düşüyor. Yöneticiler olarak biz zaten gayret gösteriyoruz. Futbolcular da milli takımdan arkadaşlar. 80 bin kişi önünde ilk kez bir derbi maçı yapmanın keyfini yaşamalıyız.'' 
     
     ALİ SAMİ YEN STADI'NIN YIKIMI 
     Ali Sami Yen Stadı'nın durumuna da değinen Dürüst, eylül ayı sonuna dek kredi konusunda bir sonuç beklediklerini, bunun olmaması durumunda da yeni alternatiflere bakacaklarını söyledi. 
     Dürüst, Ali Sami Yen Stadı'nda yıkım için ön çalışmanın yapıldığını vurgulayarak, ''Eski açık tribünün koltuklarının sökümüne başladık. Stadı yıkmak kolay. Önemli olan yapmak. Kredi konusunda eylül ayı sonuna kadar sonuç bekliyoruz'' dedi. 
     
</TEXT>
</DOC>
