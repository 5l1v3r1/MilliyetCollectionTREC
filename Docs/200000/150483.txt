<DOC>
<DOCNO> 150483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/soneko41.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı kullanımı yüzde 67 arttı... 
</HEADLINE>
<TEXT>

     Bankalararası Kart Merkezi BKM , yurtiçinde turistlerin kullanımı da dahil olmak üzere kredi kartıyla bu yılın ilk çeyreğinde yapılan alışveriş ve nakit avans tutarının, geçen yılın aynı dönemine göre yüzde 67 arttığını bildirdi. 
     BKM, 2003 yılı ilk çeyreğine ait kartlı ödeme sistemi verilerini açıkladı. 
     Açıklamaya göre, 2002 yılının ilk 3 ayında toplam 4 katrilyon 626 trilyon lira olan alışveriş ve nakit avans tutarı, 2003 yılında 7 katrilyon 717 trilyon liraya yükseldi. İşlem adetleri ise yüzde 32'lik artışla 132 milyon adetten 175 milyon adete çıktı. 
     2002 yılının ilk çeyreğinde 4 katrilyon 37 trilyon lira olan alış-veriş tutarı 2003 yılının aynı döneminde yüzde 72'lik bir artışla 6 katrilyon 962 trilyon liraya ulaştı. 
     Kredi ve banka kartlarıyla ilk 3 ayda Türkiye'ye giren döviz miktarı 210 milyon dolar oldu. Bu rakam geçen yıla göre, yüzde 20'lik artışı ifade ediyor. 
     2002 yılının aynı döneminde ise kredi ve banka kartlarıyla Türkiye'ye giren döviz miktarı 175 milyon dolar olmuştu. 
     2003 yılının 1. üç aylık döneminde lira bazında yabancı bankalara ait kredi kartlarıyla 262 trilyon lira, banka kartlarıyla ise 83 trilyon lira tutarında işlem yapıldı. 
     
     ALIŞVERİŞ VE NAKİT ÇEKİMİNDE YÜZDE 39'LUK ARTIŞ 
     BKM verilerine göre, Türkiye'de banka kartıyla yapılan alışveriş ve nakit çekim tutarında geçen yılın ilk çeyreği ile karşılaştırıldığında yüzde 39 oranında artış gözlendi. 
     İşlem adetlerindeki artış ise yüzde 8.74 oranında oldu. 2002 yılının ilk çeyreğinde 32 trilyon olan alışveriş tutarı yüzde 75'lik artışla 56 trilyon liraya yükseldi. Söz konusu veriler, turistlerin Türkiye'de yaptıkları harcamaları da kapsıyor. 
     2002 yılının aynı dönemine göre, Otomatik Vezne Makinesi olarak adlandırılan ATM'lerde de artış yaşandı. Mart 2002 sonu itibariyle, 11 bin 556 olan ATM sayısı, 12 bin 313'e yükseldi. Kredi kartı kullanımındaki yükselişe paralel olarak Satış Noktası Terminali'nde de POS artış gözlendi. Mart 2002 sonu itibariyle 382 bin 297 olan POS sayısı 527 bin 414'e yükseldi. 
     BKM verilerine göre, kredi kartı sayısında da artış yaşandı. 2002 yılı Mart ayı sonunda 13 milyon 939 bin 615 adet olan toplam kredi kartı sayısı, 2003 yılının aynı döneminde 16 milyon bin 369 adete yükseldi. 
     2002 yılı ilk çeyrek sonunda 33 milyon 556 bin 980 olan banka kartı sayısı, 2003 yılının Mart ayı sonunda 36 milyon 79 bin 496 adete çıktı. 
     BKM'nin açıklamasında, 2003'ün ilk çeyreğinde geçen döneme göre cirolarında artış yaşayan sektörlerin başında, yüzde 34.22'lik yükselişle fast food restoranlarının geldiği bildirildi. 
     Canlanmanın en yoğun yaşandığı fast food restoranlarını, yüzde 16.58 ile restoranlar, yüzde 13,64 ile sağlık, eczane, ilaç ve kozmetik, yüzde 12,66 ile telekomünikasyon, yüzde 6.94 ile hizmet, danışmanlık ve sigorta sektörü izledi. 
     Bu dönem bir günde en çok işlem, Kurban Bayramı arifesinde yapıldı. 10 Şubat Arife Günü BKM Switch Sistemi'nden 2 milyon 675 bin 990 adet işlem geçti. 
     





</TEXT>
</DOC>
