<DOC>
<DOCNO> 197478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sontur02.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaman Valisi "Göçük altında 3 cesede ulaşıldı" 
</HEADLINE>
<TEXT>

     Karaman Valisi İsmet Metin, Karaman'ın Ermenek İlçesi'nde kömür ocağında meydana gelen grizu patlamasında göçük altında kalan 10 işçiden 3'ünün cesedine ulaşıldığını bildirdi. 
     Vali Metin, Özsayan Madencilik Şirketi'ne ait kömür ocağına, yöredeki deneyimli madencilerden oluşan bir kurtarma ekibinin girdiğini söyledi. 
     Ekibin, yaklaşık 300 metre derinlikte meydana geldiği sanılan göçüğün ön kısmında 3 işçinin cesedine ulaştığını belirten Metin, ''Ancak yanma nedeniyle tanınmaz halde olan ölülerin kimlikleri henüz bilinmiyor. Bu cesetler henüz dışarı çıkarılmış değil. Son aldığımız bilgiye göre, göçük altında ölen 3 işçiyle birlikte 10 işçi bulunuyor'' dedi. 
     Vali Metin, Mersin Valiliği ile görüşme yaptıklarını, bu ilden her türlü kurtarma donanımına sahip 11 kişilik bir ekibin Ermenek'e gelmek üzere yola çıkarıldığını bildirdi. 
     Zonguldak'tan da bir kurtarma ekibinin karayoluyla Ankara'ya hareket ettiğini belirten Metin, ''Bu ekip de Ankara'dan askeri helikopterle Ermenek'e gelerek kurtarma çalışmalarına katılacak'' diye konuştu. 
     Karaman'da bir kriz masası oluşturulduğunu ifade eden Vali Metin, aldıkları son bilgilere göre, göçük altında olduğu belirtilen işçilerin isimlerini şöyle açıkladı 
     ''Eyüp Göker, Yusuf Şahin, Abdullah Şengül, Ali Başar, Hidayet Gürbüz, Ali Şenkal, Mustafa Aygün, Ahmet Bilgin, Sebahattin Ersoy, Hasan Çelik.'' Daha önce patlama sırasında ocakta olduğu bildirilen Mehmet Arı ve Ahmet Yeşilyaprak'ın dışarda oldukları öğrenildi. 
     
</TEXT>
</DOC>
