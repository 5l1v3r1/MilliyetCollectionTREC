<DOC>
<DOCNO> 162567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/ekonomi/eko06.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirket kurmak kolaylaştı 
</HEADLINE>
<TEXT>

     Şirket kuruluşlarını hızlandıracak yasa tasarısı TBMM Genel Kurulu'nda kabul edildi. Yasa, şirket kuruluş işlemlerindeki sürecin kısaltılması için Türk Ticaret, Vergi Usul, Damga Vergisi, İş ve Sosyal Sigortalar yasalarında değişiklik öngörüyor. Buna göre, anonim ve limited şirketlerin defterleri kuruluş aşamasında ticaret sicil memuru veya noterlerce onaylanacak. Özelliği olan şirketler dışında kuruluş ve ana sözleşme değişikliklerinde Sanayi Bakanlığı'ndan izin almak gerekmeyecek. İşe başlama bildirimi, işe başlamadan itibaren 10 gün içinde ticaret sicilinin ilgili dairesine yapılacak. Bildirim şirket sahibinin avukatı veya yetkili meslek mensubu tarafından yapılabilecek. Damga vergisinin ödenmesinde gazete ilanı aşaması kaldırılacak. 
     

</TEXT>
</DOC>
