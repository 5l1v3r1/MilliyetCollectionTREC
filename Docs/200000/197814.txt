<DOC>
<DOCNO> 197814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sonspo12.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum, Hakan Bayraktar'ın biletini 45 dakikada kesti 
</HEADLINE>
<TEXT>

     Fenerbahçe ile yolları ayrılan Hakan Bayraktar, Teknik Direktör Christoph Daum tarafından bu sezon sadece 45 dakika görevlendirildi. 
     Sarı-lacivertli takıma büyük umutlarla transfer edilen Hakan Bayraktar, Alman teknik adamın gözünden ilk haftadaki İstanbulspor maçından sonra düştü. 
     Sarı-lacivertli takımın 3-0 yenildiği maça ilk 11'de başlayan Hakan Bayraktar, ikinci yarının başında oyundan alındı ve daha sonra Fenerbahçe'nin ligde yaptığı Çaykur Rizespor maçı dahil 12 karşılaşmasında da forma şansı bulamadı. 
     Christoph Daum, geçen haftaki Samsunspor maçının ardından yaptığı açıklamada, Hakan Bayraktar ile maç öncesinde yaptıkları görüşmenin ardından bu oyuncuyla karşılıklı olarak yolların ayrılmasına karar verildiğini bildirmişti. 
     Fenerbahçe'nin büyük uğraşlar sonrası bonservisini Gaziantepspor'dan aldığı Hakan Bayraktar, sarı-lacivertli kulüple 2 Ağustos 2001'de 3 yıllık sözleşme imzalamıştı. 
     
</TEXT>
</DOC>
