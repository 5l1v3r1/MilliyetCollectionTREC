<DOC>
<DOCNO> 170054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur05.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS sonuç belgeleri adaylara gönderilmeye başlandı... 
</HEADLINE>
<TEXT>

     Öğrenci Seçme Sınavı ÖSS ile Yabancı Dil Sınavı YDS sonuç belgeleri, adayların adreslerine bugünden itibaren postalanmaya başlandı. 
     2003 ÖSS ve YDS'yi gerçekleştiren Öğrenci Seçme ve Yerleştirme Merkezi ÖSYM , her aday için sözel, sayısal ve eşit ağırlıklı puan türü, YDS'ye giren adaylar için de dil puanı hesaplandı. 
     Tüm adayların sınav sonuç belgesinde, sınavın sözel bölümünde Türkçe ve sosyal bilimlerdeki, sayısal bölümünde matematik ve fen bilimlerindeki, girilmişse YDS'deki sorulara verilen doğru ve yanlış cevap sayıları, sözel, sayısal ve eşit ağırlıklı puanları ile dil puanları bulunacak. 
     2003-ÖSS'yi kazanan adayların sınav sonuç belgesinde ise ayrıca, ağırlıklı ortaöğretim başarı puanı katılarak hesaplanmış ve yerleştirmede kullanılacak olan sözel, sayısal, eşit ağırlıklı ve dil puanları ile bu puanların yüzdelik dilimleri yer alacak. 
     
     PUAN SİSTEMİNDEKİ DEĞİŞİKLİK... 
     ÖSYM, tüm adaylara geçen ay içinde 2003 Yükseköğretim Programları ve Kontenjanları Kılavuzu gönderdi. 
     Bu kılavuzda, 2002-ÖSYS sonuçlarına göre yükseköğretim programlarının ilgili puan sıralamasında en küçük puanları itibariyle üstten yüzde kaç içinden öğrenci almış oldukları, ''yüzdelik dilim'' başlıklı sütunlarda gösterildi. 
     Bu yüzdelik dilimler, ilgili yükseköğretim programlarının 2002-ÖSS'de ne kadar çok istendiğini ifade ediyor. 
     Ancak bu yıl ÖSS puan hesaplama sisteminde yapılan değişiklikle, Türkçe ve matematiğe verilen ağırlık artırıldı. Ayrıca Ağırlıklı Ortaöğretim Başarı Puanının da etkisinin artırılması nedeniyle 2002-ÖSS'ye ait yüzdelik dilimler ile bu yıl ÖSS'de oluşacak yüzdelik dilimler arasında fark oluşabilecek. 
     Adayların tercihlerini yaparken, kılavuzda verilen yüzdelik dilimleri kesin ölçüt almamaları ve programların yüzdeliklerinde düşme veya yükselme olacağını da dikkate almaları önerildi. 
     
     KİMLER TERCİH FORMU DOLDURABİLECEK 
     2003-ÖSS sonucunda, şu durumdaki adaylar yükseköğretim programları arasından tercih yapma hakkı kazanacak 
     -2003-ÖSS'ye girip 160 veya daha fazla puan alanlardan sınavsız geçiş hakkı bulunmayanlar, -2003-ÖSS'ye giren ve aynı zamanda sınavsız geçiş hakkına sahip olanlar, -Sadece sınavsız geçiş için başvuranlar. 
     Adaylar, bu grupların hangisinde olursa olsunlar, ÖSYM'nin kendilerine gönderdiği tercih formunu dolduracaklar ve tercihlerini yaparken sadece kendilerinin tercihte bulunma hakları olan yükseköğretim programlarını tercih formuna yazıp kodlayacaklar. 
     
     YURT BAŞVURUSU VE TERCİH FORMU TESLİMİ 
     Tercih formunun arka yüzünde yurt başvuru formu da yer alıyor. Yurtta barınmak isteyen adaylar, bu formu da kılavuzdaki açıklamalara uygun dolduracaklar. 
     Adaylar, tercih formu ve yerleştirme ücreti olarak Ziraat Bankası, Vakıflar Bankası, Yapı ve Kredi Bankası ve T. Halk Bankası şubelerinden birine 15 milyon lira yatıracaklar. 
     Adaylar, bankadan alacakları dekontun bir nüshasını ve tercih formunu, 28 Temmuz-6 Ağustos 2003 tarihleri arasında lise ve dengi okul müdürlüklerine veya ÖSYM sınav merkezi yöneticiliklerine teslim edecekler. Adaylar, teslim sırasında da 1.5 milyon lira ücret verecekler ve karşılığında makbuz alacaklar. Adayların, bu makbuzu saklamaları gerekiyor. 
     
     TERCİH FORMU, POSTAYLA GÖNDERİLMEYECEK 
     Adayların, tercih formunu mutlaka süresi içinde teslim etmeleri isteniyor. Belirlenen tarihten sonra teslim eden, yurtiçinden postayla gönderen veya birden fazla tercih formu teslim eden adayların tercih formları işleme konulmayacak. 
     Adaylar, tercih formlarının ÖSYM'ye ulaşıp ulaşmadığını, teslim ettikleri yerlerde 2003 Ağustos ayının ikinci haftası içinde asılacak olan listelerden kontrol edebilecekler. 
     Tercih formlarını internet yoluyla da gönderilebilecek. Adaylar, bu işlem için ÖSYM'nin ''www.osym.gov.tr'' internet adresi kullanacak. 
     
     KAÇ KİŞİ YERLEŞTİRİLECEK 
     2003-ÖSS yerleştirme sonuçları da Ağustos ayının ikinci yarısında açıklanacak. 
     ÖSS'de 185 ve üzerinde puan alan 888 bin 647 adaydan yalnızca 190 binin yüzü gülecek. Devlet üniversitelerinin lisans programlarında 161 bin 63, vakıf üniversitelerinin lisans programlarında 16 bin 500, KKTC'deki üniversitelerin lisans programlarında 9 bin 325, yurtdışındaki üniversitelerin lisans programlarında da 3 bin 112 olmak üzere bu yıl toplam 190 bin kontenjan ayrıldı. 
     Devlet, vakıf ve KKTC'deki üniversitelerin önlisans programlarına da yaklaşık toplam 198 bin öğrenci yerleştirilecek. 
     ÖSS'nin yanı sıra özel yetenek sınavı ile öğrenci kabul eden programlara da toplam 12 bin 884 öğrenci alınacak. 
     Üniversiteye yerleşmeye hak kazanan adaylar, 8-14 Eylül 2003 tarihleri arasında kayıt yaptıracaklar. 
     
</TEXT>
</DOC>
