<DOC>
<DOCNO> 190950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun17.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell En az 1 yıl daha Irak'tayız 
</HEADLINE>
<TEXT>

     ABD Dışişleri Bakanı Colin Powell, ''ABD ordusunun en az bir yıl daha Irak'ta kalması gerektiğini'' söyledi. 
     Fransa'da yayımlanan Le Figaro gazetesinin sorularını yanıtlayan Powell, ''Iraklılar önce anayasalarını yazmalılar, bu da birkaç ay alır. Bundan sonra seçimlerin olması gerekir. Bunların hepsinin bir yıldan önce olacağını düşünmek zor'' diye konuştu. 
     Irak'a yatırım yapmak isteyen yabancı yatırımcıların, güvenlik konusundaki tereddütleriyle ilgili bir soruyu yanıtlayan Powell, Irak'ta güvenlik koşullarının giderek iyileştiğini belirtti, ancak ülke genelinde güvenliğin tam olarak ne zaman sağlanacağını söylemenin zor olduğunu bildirdi. 
     İspanya'nın başkenti Madrid'de yapılan konferansa 70 ülkenin katılmasından memnuniyet duyduklarını kaydeden Powell, bu konferansta, daha önce düzenlenen benzer toplantılara oranla çok daha fazla yardım toplanacağına inandığını söyledi. 
     
</TEXT>
</DOC>
