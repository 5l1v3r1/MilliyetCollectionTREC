<DOC>
<DOCNO> 153032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo15.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor ilk sevincin coşkusunu yaşıyor... 
</HEADLINE>
<TEXT>

     Basketbolda 18. Erkekler Türkiye Kupası'nda final maçında Türk Telekomspor'u yenerek, kupayı müzesine götüren Ülkerspor'da, büyük sevinç yaşanıyor. 
     Ülkerspor Kulübü Genel Müdürü Lütfi Arıboğan, Türkiye Kupası'nı kuruluşlarının 10. yılında kazanma sevinci yaşadıklarını belirterek, ''Hem de kupayı ilk kez kazanma sevinci yaşıyoruz'' dedi. 
     Dörtlü final maçları öncesi kendilerine hedef olarak kupayı almayı gösterdiklerini vurgulayan Arıboğan, ''10. yılımızda bu kupayı kazandığımız için mutluyuz. Herşeyden önce 5 gün içinde Efes Pilsen'i iki kez yenme başarısı gösterdik. Ligde rakibimizi yenerek, ligi lider olarak tamamladık. Daha sonra kupanın yarı finalinde rakibimizi mağlup ettik. Türk Telekomspor'u da finalde yenerek kupayı kazandık. Çok mutluyuz'' diye konuştu. 
     Kupayı almanın tarihleri açısından önemli olduğunu kaydeden Arıboğan, şunları söyledi 
     ''Bize bu sevinci yaşatan teknik heyete ve oyuncularımıza teşekkür ediyoruz. Daha önce bu kupayı alamamıştık. İlk olmanın heyecanını da yaşıyoruz. Efes Pilsen'i üst üste iki kez yenmemiz önemli bir avantaj sağlamaz. Bizim gibi kaliteli bir kadroları var. Olası eşleşmede, bu da ancak finalde olabilir sadece seriye kendi sahamızda başlamanın avantajına sahibiz. Türkiye Kupası'ndan sonra hedefimiz lig şampiyonluğu. Ancak final maçlarından önce çeyrek ve yarı final maçlarını düşünüyoruz.'' 
     





</TEXT>
</DOC>
