<DOC>
<DOCNO> 176832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur37.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da üç ayrı bölgede şu ana kadar 400 hektar orman yandı 
</HEADLINE>
<TEXT>

     Antalya Valisi Alaaddin Yüksel, Serik ve Kumluca'daki orman yangınlarında şu ana kadar toplam 400 hektarlık alanın yandığını bildirdi. 
     Serik ve Kumluca'daki yangın bölgelerine helikopterle giderek incelemelerde bulunan Vali Yüksel, A.A muhabirine, açıklamalarda bulundu. 
     Antalya için bugünün, ''kara bir gün'' olduğunu ifade eden Vali Yüksel, ''Söylemek gereken tek şey Antalya'ya nazar değdiğidir'' dedi. 
     Vali Yüksel, Antalya'nın bugün, orman yangınları açısından talihsiz bir gün geçirdiğini vurgulayarak, şunları kaydetti 
     ''Mayıs ayında başladığımız ve Ağustos ayının bugününe kadar aldığımız tedbirler sayesinde Antalya, orman yangınları açısından en sorunsuz yılı yaşıyordu. Orman Teşkilatı başta olmak üzere, ilgili tüm kurumların aldığı tedbirler ve sergilediği duyarlı tavırlar nedeniyle, bugüne kadar Antalya'da ciddi bir orman yangını meydana gelmedi. 
     Ancak bugün, Antalya için maalesef kara bir gündür. Aylardır, orman yangınlarını önleyebilmek için her türlü çalışmayı yaptık. El ilanları ve cep telefonu mesajlarıyla halka ulaşarak ormanların önemini anlattık. Tüm kurumlar, bu konuda üzerine düşeni yaptı. Bunca çabamızdan sonra yaşananlar, tek kelimeyle bazı insanların sorumsuzluğudur. Tek kelimeyle Sorumsuz diyebileceğimiz birkaç insanın sorumsuzluğu nedeniyle bugün, Antalya'da önemli sayılabilecek bir orman yangını meydana gelmiştir.'' 
     
     AŞIRI SICAK VE NEM 
     Orman yangınlarında meteorolojik koşulların önemine de dikkati çeken Yüksel, ''Aşırı sıcaklarla birlikte Antalya tarihinde, nispi nemin en düşük olduğu günler yaşanıyor'' dedi. 
     Yüksel, meteorolojik verilerin son üç gündür, Antalya'da nem oranının yüzde 2 ile 10 arasında seyrettiğini, bunun da yangın açısından risk koşulları oluşturduğunu dile getirdi. 
     Meslek yaşamı boyunca ormanı ve yeşili korumaya, yaşatmaya çalıştığını vurgulayan Vali Yüksel, ''Yeşillendirmeye bu kadar değer verirken, ben ve diğer kurum yetkilisi arkadaşlarımın büyük gayretleriyle bunca önemli işlere yapıp emek verirken, bu gayreti gösterenlerin emeğinin sorumsuz birkaç insan nedeniyle birkaç günde yok oluşuna üzülüyorum'' diye konuştu. 
     Vali Yüksel, Antalya'nın Kumluca ve Serik ilçelerinde devam eden yangınlar konusunda şu bilgileri verdi 
     ''Bu sabah saat 09.50 sıralarında Serik İlçesi'nin Akbaş Köyü Gökçeler mevkiindeki gençleştirme sahasında orman yangını çıktı. Saat 11.00 sıralarında Kumluca Sarıkavak Köyü'nde, 14.30'da da Şahintepesi mevkiinde orman yangınları meydana geldi. Yangınlar, şu ana kadar söndürülemedi ve kontrol altına alınamadı. Ancak ilk andaki hızının kesildiğini söyleyebilirim. Yangınlarda şu ana kadar 400 hektar orman alanının yandığını tahmin ediyoruz. Yangın söndürme çalışmalarına 9 dozer, 41 arozöz, 9 helikopter, 4 uçak, 300 orman muhafaza işçisi ile Jandarma Komando Birliği ve 3. Piyade Tugayı'ndan askerler katılıyor.'' 
     
     ''SABAHA KADAR SÜREBİLİR'' 
     Orman işçilerinden Hüseyin Tütüncü'nün ayağında kırık, başında travma meydana geldiğini anlatan Vali Yüksel, ''Kendisiyle temasa geçtim, sağlık durumu yerinde'' diye konuştu. 
     Yangının henüz kontrol altına alınamadığını dile getiren Vali Yüksel, yangının sabah saatlerine kadar sürmesini beklediklerini, çalışmaları sonuna kadar yakından takip edeceğini bildirdi. 
     Meteoroloji yetkililerinden alınan bilgiye göre, sıcak ve kuru hava koşullarının 2 ya da 3 gün daha süreceğini öğrendiklerini de belirten Vali Yüksel, önümüzdeki günlerin çok kritik olduğuna dikkati çekerek, herkesin üzerine düşeni yapmasını ve son derece duyarlı davranmasını istedi. 
     Vali Yüksel, köylerin boşaltılma olasılığına karşı Kızılay'ın çadır göndermesi konusunda da Valilik olarak böyle bir talepte bulunmadıklarını, şu anda çadıra ihtiyaç da bulunmadığını sözlerine ekledi. 
     
</TEXT>
</DOC>
