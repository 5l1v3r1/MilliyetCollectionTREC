<DOC>
<DOCNO> 182170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur32.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyet Müdürü "Eğer rüşvet alınmışsa alınmış deriz" 
</HEADLINE>
<TEXT>

     İstanbul Emniyet Müdürü Celalettin Cerrah, ''İstanbul polisi olarak, eğer rüşvet alınmış ise rüşvet alınmıştır deriz. Bunu söyler ve bu suçların üzerine gideriz'' dedi. 
     Cerrah, Organize Suçlar Şube Müdürlüğü Brifing Salonu'nda, Büyükçekmece'de düzenlenen uyuşturucu operasyonuyla ilgili basın açıklaması sırasında gazetecilerin sorularını yanıtladı. 
     Beşiktaş'ta 2 polis memurunun öldüğü olaya ilişkin soru üzerine Cerrah, şunları söyledi 
     ''Vuran da, vurulan da teşkilatın mensubu. Basının olayı çarpıtmasından dolayı üzülüyoruz. İstanbul polisi olarak, eğer rüşvet alınmış ise rüşvet alınmıştır deriz. Rüşvet alındı demekten çekinmeyiz. Bunu söyler ve bu suçların üzerine gideriz. Bugüne kadar da gittik. Bu olayda 2 arkadaşımız ölmüştür ve toprak altında kemikleri sızlamaktadır. Çünkü rüşvetle suçlanıyorlar. Biz, içimizde eğer kirli kişiler var ise onları temizlemekten çekinmez, bu kişileri kesinlikle görevden uzaklaştırırız. Bizim gibi bu temizliği yapan başka bir kurum da yoktur. İçimizde bozuk kişiler var ise kendilerini de temizleyeceğimizi mutlaka bilsinler.'' Yeni öğretim yılının başlayacak olması dolayısıyla alınacak önlemlere ilişkin bir soru üzerine de Cerrah, okul yönetimleriyle işbirliği içerisinde gerekli önlemlerin şimdiden alındığını kaydetti. 
     Anne-babaları uyaran Cerrah, ebeveynlerin, çocuklarının uyuşturucu kullanma alışkanlığı olup olmadığına ilişkin dikkatli olmalarını ve çocuklarının davranışlarını takip etmelerini istedi. 
     İstanbul'da kapkaç suçlarına yönelik mücadelede önemli yol aldıklarını belirten Cerrah, ''Organize halde olanlar Devlet Güvenlik Mahkemesi'ne, ferdi kapkaç suçluları da normal mahkemeye gönderiliyor. Kapkaç ile mücadelede önemli yol almamız, bu görevin ciddiyetle sürdürülmeyeceği anlamına gelmez'' diye konuştu. 
     
</TEXT>
</DOC>
