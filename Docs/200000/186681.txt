<DOC>
<DOCNO> 186681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/guncel/gun06.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
9 yaşındaki çocuğa kapkaç 
</HEADLINE>
<TEXT>

   İzmir'de C.A.'nın yanına adres sorma bahanesiyle gelen 4 kişi, çocuğa saldırarak sırtındaki çantayı alıp kaçtı. 
      İZMİR DHA 

   
   İzmir'de C.A. adlı 9 yaşındaki çocuğun okul çantası, kapkaççılar tarafından çalındı. Karşıyaka'da perşembe günü sabah saatlerinde meydana gelen olayda, Şemikler İlköğretim Okulu 3. sınıf öğrencisi C.A., okula gitmek üzere evden çıktıktan bir süre sonra, yanına adres sormak için gelen 4 kişinin saldırısına uğradı. C.A.'nın sırtındaki okul çantasını alan saldırganlar olay yerinden kaçtı. Çantasız şekilde okula giden C.A. ise, yaşadıklarını öğretmenine anlattı. Öğretmenin ihbarı üzerine 14 - 15 yaşlarında oldukları belirlenen dört kapkaççının yakalanması için polis okul çevrelerinde araştırma başlattı. 
   Olayın şokunu uzun süre üzerinden atamayan ve ders kitapları ile birlikte çantasında 10 milyon lira da dergi parası bulunduğu öğrenilen C.A.'nın ailesi, çocuklarının gazetecilerle görüşmesine izin vermedi. 
   
   
</TEXT>
</DOC>
