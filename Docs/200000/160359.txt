<DOC>
<DOCNO> 160359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/soneko12.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem bölgesinde hasar gören yolların yapım çalışmaları sürüyor 
</HEADLINE>
<TEXT>

     Marmara bölgesinde 1999 yılında meydana gelen iki büyük deprem sonrası hasar gören yolların yenilenmesine yönelik yapım çalışmaları sürdürülüyor. 
     Karayolları Genel Müdürlüğü'nün Suudi Kalkınma Fonu tarafından finanse edilecek olan 4 önemli bağlantı yol yapım inşaatına önümüzdeki günlerde başlanacak. Yaklaşık 35 trilyon liralık bir harcamayla yapımı planlanan köprü, inşaat, üstgeçit ve bağlantı yol ile bölünmüş yol ve kavşak yolların yapımını da içeren çalışmaların en geç 24 ayda tamamlanması planlanıyor. 
     Yolların yapım finansmanı Suudi Kalkınma Fonu'ndan sağlanan 50 milyon dolarlık kredinin bir bölümü ile finanse edilecek. Deprem sonrasında hasar gören başta Bolu, Sakarya, İzmit illeri ile diğer yerleşim birimlerinde zarar gören yol ve altyapı çalışmalarının finansmanı başta Dünya Bankası olmak üzere Avrupa Yatırım Bankası, İslam Kalkınma Bankası ve Kuveyt Fonu kredilerinden gerçekleştirilmişti. 
     
</TEXT>
</DOC>
