<DOC>
<DOCNO> 177332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/guncel/gun07.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanlı kadın işine döndü... 
</HEADLINE>
<TEXT>

   
   Almanya'nın Hessen eyaletindeki Schlüchtern kentinde bir alışveriş mağazasında başörtüsü ile çalışmak istediği için işten çıkarılan Fadime Coral 32 , Federal Anayasa Mahkemesi kararıyla yeniden işine dönecek. 
   Anayasa Mahkemesi, alışveriş mağazası sahibinin, Coral'ın yeniden çalışması yönünde Erfurt kentindeki Federal İş Mahkemesi'nin 10 Ekim 2002 tarihinde aldığı karara karşı açtığı temyiz davasını reddetti. 
   Coral, 1999'da 2. kez aldığı doğum sonrası iznin ardından işyerinde başörtüsü ile çalışmak istediğini bildirmiş, mağaza yönetimi ise belirli bir kıyafet düzenine uyulması gerektiği gerekçesiyle Coral'ı işten çıkartmıştı. Coral, Erfurt İş Mahkemesi'nde işyerine karşı açtığı davayı kazanmış, mağaza yönetimi de mahkeme kararına karşı Federal Anayasa Mahkemesi'nde temyize gitmişti. 
   
   
</TEXT>
</DOC>
