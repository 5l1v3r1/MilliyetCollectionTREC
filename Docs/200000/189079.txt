<DOC>
<DOCNO> 189079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sonspo06.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını Gençlerbirliği'nin zaferine geniş yer verdi... 
</HEADLINE>
<TEXT>

     İngiliz basını Blackburn Rovers'ın, Gençler Birliği ile berabere kaldığı maça geniş yer verirken, ünlü İngiliz takımının ''bu kez de başaramadığını'' bildirdi. 
     The Daily Telegraph gazetesi, Ankara'da üç hafta önce alınan kötü sonucu ters çevirmeye çalışan Blackburn Rovers'ın yetersiz sonuç yüzünden pahalı bir fatura ödemek durumunda kaldığını bildirdi. Blackburn'ün bir gole daha ihtiyaç duyduğunu, ancak buna zamanları kalmadığını belirten gazete, ''Son 25 dakikada bunu başaramadılar. Anladılar ki Avrupa konusunda şans yine onlardan yana değil'' dedi. 
     The Independent de Rovers'ın yine UEFA'dan elendiğini duyurduğu haberinde, ''Aslında eleme grubu maçlarının ilk ayağında yaptıkları hatayı tamir etmek için dün ellerine çok fazla şans geçti. Ama onlar fileler yerine, stadyum çevresindeki tabelaları dövmeyi tercih ettiler'' görüşüne yer verdi. 
     Takımın iki forveti Jansen ve Grabbi'yi suçlayan Independent gazetesi, ''Oysa biraz daha düzgün oynasalar, Avrupa şansları sürecekti'' dedi. 
     The Times da maçla ilgili haberini Blackburn'ün kaderini ters çevirmekte yine başarısız kaldığını duyuran bir başlıkla yayınladı. Dün akşamki çabanın, UEFA yolunda 10. kez eksik kalmış çabalar serisinin sonuncusunu oluşturduğunu belirten gazete, ''Burada sadece şansın eksikliğinden söz edilemez, sonuç bir hatalar dizisinin uzantısıydı'' görüşünü savundu. 
     The Guardian da Türk gururunun Blackburn Rovers'ı dağıttığını bildirdiği bir başlıkla yayınladığı haberinde, ''çok az İngiliz kulübü UEFA kupasında Blackburn kadar kötü olmuştur'' dedi. Gazete, Gençler Birliği'nin aldığı başarılı sonucu ise övdü. 

     
</TEXT>
</DOC>
