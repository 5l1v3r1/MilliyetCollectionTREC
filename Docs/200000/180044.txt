<DOC>
<DOCNO> 180044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sonspo02.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta şanssızlık... Serkan beyin travması geçirdi... 
</HEADLINE>
<TEXT>

     Malatyaspor ile yapacağı lig maçının hazırlıklarını sürdüren Beşiktaş'ın akşamki antrenmanında şanssızlıklar yaşandı. 
     BJK Nevzat Demir Tesisleri'nde yapılan idmanda, yarı saha çift kale maçında Giunti'nin kaleye çektiği şutta, top genç futbolcu Serkan Zeybekoğlu'nun yüzüne geldi. Sahada geçici bir süre baygınlık geçiren Serkan, hemen Özel Memorial Hastanesi'ne kaldırıldı. 
     Kulüp doktoru Ayhan Optur, Serkan'ın beyin travması geçirdiğini belirterek, ''Futbolcumuzun durumu iyi. Tedbir amacıyla geceyi hastanede kontrol altında geçirecek. Yarın tekrar kontrol edeceğiz. Büyük bir ihtimalle yarın taburcu olur'' diye konuştu. 
     
     MALATYASPOR MAÇI HAZIRLIKLARI 
     Beşiktaş, Malatyaspor maçı hazırlıklarını bugün çift antrenmanla sürdürdü. 
     Teknik direktör Mircea Lucescu yönetiminde gerçekleştirilen ve 1.5 saat süren akşam idmanında futbolcular, yarı sahada çift kale maç yaptı. 
     Antrenman maçında bir pozisyonda şut çekerken, sağ bileğinin üzerine düşen Sergen de sakatlık geçirdi. Bileğine buz tedavisi yapılan tecrübeli futbolcu, idmanı yarıda bıraktı. 
     Yüksek tempoda yapılan çift kale maçta zaman zaman futbolcular arasında gerginlik oldu. Bir pozisyonda Ahmed Hassan ile Ümit Aydın arasında küçük bir tartışma yaşandı. 
     Antrenmana, milli takım kamplarında bulunan futbolcular katılmazken, çalışmayı asbaşkanlar Yıldırım Demirören ve Kıvanç Oktay da izledi. 
     Öte yandan, antrenmandan sonra teknik heyet, basın mensuplarıyla maç yaptı. 
     Beşiktaş, yarın yapacağı çift antrenmanla Malatyaspor maçı hazırlıklarını sürdürecek. 
     
</TEXT>
</DOC>
