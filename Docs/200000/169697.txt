<DOC>
<DOCNO> 169697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/yasam/yas03.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
12 yaşında internette tanıştığı adama kaçtı 
</HEADLINE>
<TEXT>

Shevaun Pennington adlı küçük İngiliz kız, sanal ortamda görüştüğü kendisinden 19 yaş büyük olan bir eski askerle ortadan kayboldu 
     DIŞ HABERLER SERVİSİ 

     Shevaun Pennington adlı 12 yaşındaki İngiliz kız, internette tanıştığı 31 yaşındaki Amerikalı eski asker ile ortadan kayboldu. Pennington ve 2 hafta önce ABD Deniz Kuvvetleri'nden ayrılan Toby Studabaker'ın en son Paris'teki Charles de Gaulle Havaalanı'nda görüldüğü yönündeki haberlerin ardından dün akşam saatlerinde, Studabaker'ın yakınları, eski askerin Amerikan Federal Soruşturma Bürosu'nu FBI arayarak "kızın durumunun iyi olduğunu" söylediğini bildirdi, ancak ikisinin de yeri tespit edilemedi. 
     
     Interpol'e uyarı 
     Manchester polisi, Pennington ailesinin, 12 yaşındaki kızlarının Cumartesi gününden beri kayıp olduğunu bildirmesi üzerine harekete geçti. Shevaun'un elbise ve pasaportunu beraberinde götürdüğünü tespit eden polis yetkilileri, sınır kapılarına ve İnterpol'e uyarı yolladı. Shevaun'un cumartesi günü Studabaker ile buluştuğu ve Londra'daki Heathrow Havaalanı'ndan beraberce Fransa'ya uçtukları açıklandı. Ancak Fransız polisi, çiftin Fransa'ya giriş yaptığına dair bir kayıt bulamadı. Tüm ipuçları, Pennington ve Studabaker'in Charles De Gaulle Havaalanı'nda bir başka uçağa bindiklerini gösterir nitelikteydi. ABD Deniz Kuvvetleri'nden ayrılan Studabaker'in, Cumartesi günü, elinde Londra - Paris yolculuğu için önceden alınmış iki biletle Shevaun'un yaşadığı Manchester'e gittiği belirlendi. İngiliz kızın bilgisayar dosyalarını arayan yetkililer, ikilinin, 1 yıldır internette yazıştığını belirtti. Studabaker'in, buluşmadan önce Shevaun'un yaşından haberdar olup olmadığı bilinmiyor. Dün akşam, Studabaker'ın yengesi Sherry Studabaker, ITN kanalına yaptığı açıklamada, Toby'nin kızın durumunun iyi olduğunu söylediğini bildirdi. 
     

</TEXT>
</DOC>
