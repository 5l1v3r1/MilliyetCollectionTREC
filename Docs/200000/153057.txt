<DOC>
<DOCNO> 153057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo40.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Juventus 27. şampiyonluğa koşuyor... 
</HEADLINE>
<TEXT>

     İtalyan Birinci Futbol Ligi'nin bitimine 4 hafta kala şampiyonluk yarışındaki tek rakibi FC İnter ile arasındaki puan farkını 8'e çıkartan FC Juventus, ligdeki 27. şampiyonluğuna doğru koşuyor. 
     Kalan maçlarda gerek fikstür avantajı, gerekse İnter'in Şampiyonlar Ligi'ne ağırlık vererek ligi bırakmış gibi görünmesinden İtalyan futbol kamuoyu Juventus'un şampiyonluğuna kesin gözüyle bakıyor. İtalyan gazeteleri, 3 Mayıs cumartesi günü yapılacak 31. hafta maçlarında ligde kalma mücadelesi veren Atalanta deplasmanına giden İnter'in puan kaybetmesinin büyük olasılık olduğunu, Juventus'un deplasmanda Lazio'yu yenerek şampiyonluğunu erken ilan edebileceğini savunuyor. 
     Geçtiğimiz sezonun da şampiyonu olan Juventus, bu yılda aynı başarıyı göstermesi halinde 27. kez lig kupasını müzesine götürürken, en yakın rakibi olan AC Milan 16 kez şampiyonluk ipini göğüsleyebildi. 
     Bu arada siyah beyazlılarda bu sezon en fazla öne çıkan isim, takımın beyni olarak kabul edilen Çek Pavel Nedved oldu. İtalya'da birçok spor yazarınca bu sezon ''Altın Top''a en yakın futbolcu olduğu yazılan Nedved, ligde 9 gol attı. 
     Çek futbolcu dışında Del Piero, Davids, Trezeguet, İuliano, Camoranesi ve kaleci Buffon da Juventus'un bu sezonki başarısında büyük pay aldı. 28 yaşındaki kaptan Alessandro Del Piero, geçen pazar Brescia karşısında attığı 2 golle Juventus'a 3 puanı getirmenin yanı sıra, siyah beyazlı forma ile 100. golüne de imza atmış oldu. 
     Öte yandan Juventus'un tarihindeki en büyük teknik direktör olma yolunda ilerleyen Marcello Lippi de, bu sezon elde edilecek şampiyonlukla siyah beyazlılar da 5. lig şampiyonluğunu yakalayacak. 
     Juventus'ta teknik direktör olarak 7. sezonunu yaşayan Lippi, 4 lig, 1 İtalya Kupası, 3 İtalyan Süper Kupası, 1 Şampiyonlar Ligi, 1 Avrupa Süper Kupası, 1 Kıtalararası Kupa kazandı. 
     Şampiyonlar Ligi'nde de yarı finale kalan 3 İtalyan takımından biri diğerleri İnter ve Milan olan Juventus, İspanya'nın Real Madrid takımıyla karşılaşacak. 
     




</TEXT>
</DOC>
