<DOC>
<DOCNO> 151883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sonspo15.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor zirveden ümitli... 
</HEADLINE>
<TEXT>

     İkinci Futbol Ligi A Kategorisi'nde mücadele eden Çaykur Rizespor'da, kulüp asbaşkanı Nurettin Cengiz, rakibi küçümsemeden, büyük bir ciddiyetle Erzurumspor maçının hazırlıklarını sürdürdüklerini söyledi. 
     Nurettin Cengiz, ligde 3. durumda olduklarını hatırlatarak, ''Önümüzdeki maçlarda avantajlarımızı en iyi şekilde kullanmamız gerekiyor. Yönetim, teknik heyet ve futbolcular olarak kendimizden eminiz'' dedi. 
     Ligin bitimine 5 hafta kaldığını hatırlatan Cengiz, ''Kimsenin şampiyonluğu şu anda garanti değil. Akçaabat Sebatspor ve Konyaspor daha avantajlı gibi gözüküyor. Ancak bu 2 rakibimizin de çok zorlu maçları var. Ligdeki sıralama, yapılacak maçlar sonunda daha değişik olabilir'' diye konuştu. 
     Rakiplerin yapacakları maçlarla ilgilenmediklerini, bu haftaki Erzurumspor maçını düşündüklerini ifade eden Cengiz, ''Erzurumspor'un geçen haftaki farklı skorlu yenilgisi bizi aldatmasın. Bize karşı son kozlarını oynayabilirler. Dikkatli olmamız gerek. Bir kazaya kurban gitmek istemiyoruz. Rakibimizi küçümsemeden büyük bir ciddiyetle bu maçın hazırlıklarını sürdürüyoruz. Amacımız bu maçı alıp, diğer maçlara konsantre olmak'' dedi. 
     





</TEXT>
</DOC>
