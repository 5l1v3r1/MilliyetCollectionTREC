<DOC>
<DOCNO> 186199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sondun20.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali adayı Terminatör'e şimdi de "Hitler hayranı" suçlaması .. 
</HEADLINE>
<TEXT>

     ABD'de California Valiliği'ne aday ünlü aktör Arnold Schwarzenegger'ın gençliğinde Adolf Hitler'e hayran olduğu ileri sürüldü. Ünlü aktör bu iddiayı reddetti. 
     Amerikan ABC televizyon kanalının ele geçirdiği belgelere göre, 1975'de yapılan bir söyleşide ''Kahramanın kim '' sorusuna Schwarzenegger, ''Örneğin Hitler'i beğenirim, çünkü hemen hemen hiçbir resmi eğitim almadan iktidara geldi. Onu iyi bir hatip olduğu ve her şeyi bununla başardığı için beğeniyorum'' diye yanıt verdi. 
     Habere göre, ünlü aktör, kendisini meşhur eden ilk filmi ''Pumping Iron''ın yönetmeni George Butler'ın kaleme aldığı, ancak hiçbir zaman yayınlanmayan bir kitap için yaptığı açıklamada, Hitler'in Nürnberg stadyumunda yaşadıklarını kendisinin de yaşamak istediğini söyledi. 
     ABC'nin ele geçirdiği belgelere göre Schwarzenegger, ''tüm insanların Adolf Hitler'in karşısında yaptıkları tezahüratı ve ne derse onay vermelerini ben de yaşamak isterdim'' diye konuştu. 
     Avusturya asıllı aktör Schwarzenegger ise bu haberleri yalanlayarak, geçmişte Hitler hayranı olmadığını söyledi. 
     Schwarzenegger, gazetecilere yaptığı açıklamada, ''Böyle bir şey söylediğimi hatırlamıyorum, çünkü Hitler'in yaptıklarından hep nefret ettim. Üçüncü Reich'dan ve tüm Nazi felsefesinden nefret ediyorum'' dedi. 
     Ünlü aktör, Yahudi haklarını savunan Simon Wiesenthal Merkezi'ne milyonlarca dolar verdiğini de hatırlattı. 
     ''Pumping Iron''ın yönetmeni George Butler ise ünlü aktörün geçmişte söyledikleriyle ilgili olarak ABC televizyonuna, Schwarzenegger'in söylediklerini konuşmasının bütünlüğü içinde görmek gerektiğini, aktörün Yahudi karşıtı herhangi bir söz sarfetmediğini belirtti. 
     
</TEXT>
</DOC>
