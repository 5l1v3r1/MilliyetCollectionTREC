<DOC>
<DOCNO> 171649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sonspo20.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal Viyana'ya uçtu, Cordoba İstanbul'da kaldı... 
</HEADLINE>
<TEXT>

     Beşiktaş Futbol Takımı, yeni sezon hazırlıkları çerçevesinde Avusturya'nın başkenti Viyana'ya gitti. 
     Kolombiyalı kaleci Oscar Cardoba, vizesindeki sorun nedeniyle İstanbul'da kaldı. Cordoba, Avusturya'nın, Kolombiya vatandaşlarından konsolosluk vizesi istemesi nedeniyle, görevliler tarafından uçağa alınmadı. 
     Siyah-beyazlı yöneticiler, menajer Sinan Engin ve teknik direktör Mircea Lucescu'un araya girmesine rağmen sonuç değişmedi. Cordoba'nın, uçak bulabilmesi durumunda bu akşam İtalya üzerinden Avusturya'ya giderek kampa katılması bekleniyor. 
     Bu arada, yaşanan bu sorun nedeniyle siyah-beyazlıların uçağı yaklaşık 40 dakika rötarlı kalktı. 
     
     SİNAN ENGİN UMUTLU 
     Siyah-beyazlı takımın Viyana'ya hareketinden önce Atatürk Havalimanı'nda açıklama yapan menajer Sinan Engin, takımın iyi durumda olduğunu ve hiçbir problemin bulunmadığını söyledi. 
     Avusturya'da 2 tane çok ciddi hazırlık maçı yapacaklarını ifade eden Engin, ''Oradaki çalışmalarla gerçek gücümüzü göreceğiz. Şu aşamada iyi yoldayız. Yapacağımız çalışmalarla kalitemizi ve gücümüzü daha fazla artıracağız. Güney Kore ve İsviçre'dekinden daha farklı bir Beşiktaş izleyeceğiz. İyi Beşiktaş yolda'' diye konuştu. 
     
     GÖKSEL AYRILIYOR, ESER KİRALIK 
     İlhan'ın dışında hiçbir eksiklerinin bulunmadığını kaydeden menajer Sinan Engin, kaleci Göksel'in takımdan ayrılmak isteğini, kendilerinin de bu oyuncudan kulüp bulmasını söylediklerini açıkladı. 
     Engin, genç oyuncu Eser'in de istediği bir takıma kiralık verileceğini ifade etti. 
     
     İLHAN'IN DURUMU 
     İlhan Mansız'ın durumuna da değinen Engin, bu oyuncunun tedavisinin sürdüğünü belirterek, ''28 Temmuz'da kulübe gelecek doktor raporundan sonra bu oyuncu bir ya da iki hafta sonra idmanlara başlayacak. Biz İlhan'ı bekliyoruz'' diye konuştu. 
     
     KÜRÜM'ÜN AÇIKLAMALARI 
     Kulüp yönetim kurulu üyesi Haşmet Bedii Kürüm ise takımın iyi bir hazırlık devresi geçirdiğini belirterek, bu kamp çalışmasında kadronun şekilleneceğini söyledi. 
     Kürüm, takıma yeni bir forvet oyuncusunun gerekip gerekmediği yönündeki soruları ise, ''Şu anda net bir isim yok. Forvet adayları var, ama bu teknik direktör Lucescu'ya bağlı. Eğer isterse bu konuda yönetimin bütün hazırlıkları tamam'' diye yanıt verdi. 
     Kürüm, ''Elber ya da ondan daha kaliteli bir oyuncu alma imkanımız var, ama bu Lucescu'ya bağlı'' dedi. Kürüm ayrıca, İlhan Mansız'ın takımdan ayrılmasının söz konusu olmadığını ifade etti. 
     
     AVUSTURYA PROGRAMI 
     Beşiktaş, bir hafta sürecek Avusturya kampı boyunca 2 hazırlık maçı yapacak. 
     Beşiktaş, yarın TSİ 19.30'da Avusturya'nın Rapid Wien takımıyla Hannapi Stadı'nda, 29 Temmuz Salı günü de İngiltere'nin Arsenal ekibiyle TSİ 19.00'da Bat Waltersdorf Stadı'nda hazırlık maçları oynayacak. 
     Siyah-beyazlı kafile 31 Temmuz Perşembe günü İstanbul'a dönecek. 
     
     CORDOBA, SAĞLIK KONTROLÜNDEN GEÇTİ 
     Bu arada, kaleci Cordoba, bu sabah sağlık kontrolünden geçti. 
     Kulüp doktoru Ayhan Optur, Cordoba'nın kontrollerinin Futbol Federasyonu'nun her sezon istediği rutin sağlık kontrollerden biri olduğunu söyledi. 
     Öte yandan Beşiktaş, bu sabah BJK Nevzat Demir Tesisleri'nde basanı kapalı bir çalışma yaptı. 
     
</TEXT>
</DOC>
