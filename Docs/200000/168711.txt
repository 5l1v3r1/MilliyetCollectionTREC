<DOC>
<DOCNO> 168711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sondun18.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman İçişleri Bakanı Türkiye'yi uyardı 
</HEADLINE>
<TEXT>

     Almanya İçişleri Bakanı Otto Schily'nin, Türk makamlarından, Almanya'da bulunan, Türk vatandaşlığından çıkartılan kişileri yeniden vatandaşlığa kabul etmesini istediği bildirildi. 
     Alman Tagesspiegel gazetesi, ''Schily Türkiye'yi uyardı'' başlığıyla verdiği haberde, Schily'nin İçişleri Bakanı Abdülkadir Aksu'ya bir mektup göndererek, Almanya'da yaşayan ve askerlik hizmeti yapmadıkları gerekçesiyle vatandaşlıktan çıkartılan Türklerin yeniden vatandaşlığa alınmalarını istediğini yazdı. 
     Schily mektubunda, ''Bu kişiler vatandaşlıktan çıkartılarak, Türkiye'nin iç meseleleri Almanya'yı olumsuz etkileyecek şekilde çözülmektedir. Türkiye AB üyeliği isteği kapsamında Vatandaşlık Yasası konusunda da AB standartlarına uymalıdır. Türkiye'nin tutumu Devletler Hukuku'na aykırıdır'' ifadesini kullandı. 
     Gazetenin haberinde, Schily'nin mektubunun, Berlin Emniyet Müdürlüğü'nün edindiği bazı bilgiler doğrultusunda ayrı bir önem kazandığı da belirtildi. 
     Berlin polisinin edindiği bilgilere göre, iltica başvuruları reddedilen ve vatandaşlıkları belli olmadığı için sınır dışı edilemeyen çok sayıda kişinin eski Türk vatandaşı olarak isimleri Türkiye'de kayıtlı bulunuyor. 
     Haberde, bu kişiler arasında uyuşturucu ticaretine adı karışan önemli şebeke liderlerinin de bulunduğu kaydedildi. 
     Haberde ayrıca, Berlin polisinin kayıtlarla ilgili Türkiye'den bilgi aldığı, ancak Türk makamlarının bu kişileri ülkeye kabul etmemek için aynı gün Türk vatandaşlığından çıkarttıkları görüşü savunuldu. 
     İade anlaşması isteniyor 
     Almanya İçişleri Bakanlığı sözcüsü Dirk Inger, Almanya'da vatandaşlıktan çıkartılan Türklerin sınır dışı edilebilmesi için, Türk hükümetiyle bir ''iade anlaşması'' hazırlamak istediklerini söyledi. 
     Inger, Berlin'de yaptığı açıklamada, ''İçişleri Bakanı Otto Schily'nin İçişleri Bakanı Abdülkadir Aksu'ya bir mektup göndererek, vatandaşlıktan çıkartılan Türklerin yeniden vatandaşlığa kabul edilmesini istediği'' şeklinde Tagesspiegel gazetesinde çıkan haberi doğruladı. 
     Inger, haberin içeriğinin de doğru olduğunu belirterek, ''Bildiğiniz gibi Schily, Mart ayında Türkiye'yi ziyaret ederek, böyle bir anlaşmanın hazırlanması konusunda görüştü. Ama bugüne kadar anlaşmaya varılamadı. Ama sonuçta bir anlaşmaya varacağımıza inanıyorum'' dedi. 
     Tagesspiegel gazetesi, Schily'nin Bakan Aksu'ya gönderdiği bir mektupta, Almanya'da yaşayan ve askerlik hizmeti yapmadıkları gerekçesiyle vatandaşlıktan çıkartılan Türklerin yeniden vatandaşlığa alınmasını ve bu sayede sınır dışı edilmesini istediğini yazmıştı. 

     
</TEXT>
</DOC>
