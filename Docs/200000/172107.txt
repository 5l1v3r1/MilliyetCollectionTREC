<DOC>
<DOCNO> 172107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sondun23.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsane komedyen Bob Hope öldü 
</HEADLINE>
<TEXT>

     Efsane komedyen Bob Hope, 100 yaşında hayata veda etti. 
     Aile sözcüsü Ward Grant, ünlü sanatçının, dün gece California'daki evinde zatürreeye yenik düştüğünü bildirdi. 
     Sağlık durumu kritik olan Hope, daha önce de zatürree geçirerek hastaneye yatırılmış, hastalığı atlatmıştı. 
     İngiltere'nin Eltham kasabasında 29 Mayıs 1903'te doğan Hope'un ailesi 1907 yılında Amerika'ya göç ederek Cleveland'a yerleşmişti. Komedyenliğe fıkralar anlatarak başlayan Hope, bir süre şarkıcı ve dansçı olarak çalıştıktan sonra Bing Crosby ile birlikte çevirdiği ''Bali Yolu'' gibi danslı ve şarkılı filmlerle uluslararası üne kavuştu. 
     Franklin Roosevelt'den Bill Clinton'a kadar çok sayıda ABD başkanı da Bob Hope'a büyük değer verdi ve onu sık sık Beyaz Saraya davet etti. 
     Radyo, tiyatro, televizyon ve film dünyasında 75 yıldan fazla çalışan Bobe, Hollywood tarafından ''Yüzyılın Vatandaşı'' olarak seçilirken, Los Angeles kenti yöneticileri de ünlü Hollywood Bulvarı ve Vine Sokağı'nın kesiştiği yere ''Bob Hope Meydanı'' adını verdi. 
     ABD'de 35 eyalet ''Bob Hope Günü'' ilan ederken, oynadığı birçok film sayesinde dünyanın ilk süperstarlarından biri haline gelen Hope, 100. doğum gününü geçen Mayıs'ta evinde 69 yıllık eşi ve aile üyeleriyle 100 mumlu pastayla kutladı. 
     Ünlü komedyen, ilerleyen yaşına rağmen şakalarına devam ederek, ''Öyle yaşlandım ki, artık kan grubumu iptal ettiler'' dedi. 
     Hope, İkinci Dünya Savaşı ile Kore, Vietnam ve 1991'deki Körfez savaşları sırasında Amerikan askerlerini eğlendirmiş ve ordu tarafından madalyalarla onurlandırılmıştı. 
     

     
</TEXT>
</DOC>
