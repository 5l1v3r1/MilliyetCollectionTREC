<DOC>
<DOCNO> 168839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/dunya/adun.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Franks Zor çıkarız 
</HEADLINE>
<TEXT>

Savaşın komutanı, Irak'ta ABD birliklerine günde 25 saldırı yapıldığını açıklayarak karamsar bir tablo çizdi. General Franks, 'Türkiye savaşa önemli destek verdi' dedi 
     DIŞ HABERLER SERVİSİ 

     Irak savaşına komuta eden ABD'nin eski Merkez Kuvvetler Komutanı Orgeneral Tommy Franks, Temsilciler Meclisi Askeri Hizmetler Komitesi'nde yaptığı konuşmada, Irak'tan çıkış için kolay bir yol olmadığını, birliklerin yıllarca Irak'ta kalabileceğini söyledi. 
     Kongre'yi Irak'ta yıllar sürebilecek bir askeri angajmana girilmesi tehlikesi konusunda uyaran Franks, "Gelecekte h l Irak'ta bulunuyor olabiliriz, bu 2 yıl mı olur, 4 yıl mı, bilemem" dedi. 
     Irak'taki Amerikan askerlerine günde yaklaşık 25 saldırı düzenlendiğini açıklayan Orgeneral Franks, konuşmasında koalisyon güçlerinin Irak'ta karşı karşıya kaldığı zorlukların 1 - 2 veya 3 ay içinde ortadan kalkacağı şeklinde bir beklenti içine girmenin tamamen yanlış olacağını vurguladı. 
     Franks, "Savaşın başında Irak'ta direnişin tamamen çökmesini ve ters davranışların olmamasını umut ettim. Ama beklentimin gerçeğe dönüşeceğine hiç ihtimal vermedim. Bunun da nedeni biz onların peşinden gidiyoruz, Baasçıları, cihadcıları arayıp bulmaya çalışıyoruz. Kendimize zorluklar yaratıyoruz" dedi. 
     
     Türkiye övgüsü 
     Tommy Franks, konuşmasında Irak savaşında Türkiye'den cephe açılsaydı, ABD'nin daha kolay başarı kazanacağı iddialarına katılmadığını ve Türk hükümetinin, uçuş hakkı ve operasyonlara destek vererek önemli katkıda bulunduğunu ifade etti. 
     ABD'nin, Türkiye'den daha geniş, konvansiyonel bir güçle Irak'a girmesi halinde, altyapıyı daha kolay güvenlik altına alacağı veya düşmanları daha kolay yok edeceğine inanmadığını söyleyen Franks, "Bu tür şeyler hakkında spekülasyon yapmak mümkün. Ancak ben Türk hükümetinin, bizim operasyonlarımıza gereken destek ve uçuş hakkını sağladığını söyleyeceğim. Irak'ın komşusu her bir ülkeyi ele alın ve her durumda, bu operasyonda bize çok önemli destek verildi. Bölgeden bize verilen destek konusunda çok olumlu düşünüyorum" şeklinde konuştu. 
     Franks, görevini 7 Temmuz'da, Merkez Kuvvetler Komutanlığı üssünün bulunduğu Florida eyaletinde, Tampa'da, yardımcısı Orgeneral John Abizaid'e devretti. 
     

</TEXT>
</DOC>
