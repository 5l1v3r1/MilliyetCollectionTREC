<DOC>
<DOCNO> 179379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur21.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava Harp Okulu mezunları diplomalarını aldı... 
</HEADLINE>
<TEXT>

     Hava Harp Okulu 2003 yılı mezunlarına diplomaları, Cumhurbaşkanı Ahmet Necdet Sezer'in de katıldığı törenle verildi. 
     Cumhurbaşkanı Sezer, Yeşilyurt'taki okula gelişinde askeri törenle karşılandı. Cumhurbaşkanı Sezer, tören alanında kendisini alkışlarla karşılayan öğrenci ailelerini selamladı. Sezer'e daha sonra, Hava Harp Okulu rozeti takıldı. 
     Mezun olan öğrenci alayının renkli sis eşliğinde 10. Yıl Marşı söyleyerek yerini aldığı törende, İstiklal Marşı okundu. Bu arada F-4 ve F-16 uçakları da gösteri uçuşu yaptılar. 
     Törende konuşan Hava Harp Okulu Komutanı Tümgeneral Şevket Dingiloğlu, bugün 5'i dost ve müttefik ülkeler Bosna Hersek ile Ürdün'den olmak üzere 212 teğmenin mezun olduğunu ifade etti. 
     Tümgeneral Dingiloğlu, 21. yüzyılın bilgi çağının gerektirdiği teknoloji ile milli kültür ve havacılık geleneklerinin birleştirildiği okulda, 'görevini Atatürk ilke ve inkılapları doğrultusunda, çağdaş, bilimsel bir yaklaşımla yerine getirme yeteneğine ulaşmış, laik ve demokratik Türkiye Cumhuriyeti'nin bölünmez bütünlüğünün muhafazasında Atatürk'ün yaktığı ilerici, çağdaş ışığı rehber edinmiş hava subayları yetiştirilmesinin esas alındığını' belirtti. 
     Konuşmasında yeni mezunlara da seslenen Tümgeneral Dingiloğlu, şöyle konuştu 
     ''Sizi çok seviyorum. Sizler, kartallarımızsınız. Sizler, Türk Silahlı Kuvvetleri'nin, yurdumuzun, Cumhuriyet'in, bayrağın, milletimizin güvencesi ve garantisisiniz. 
     Sevgili teğmenlerim özveri, cesaret, gayret ve sabır gerektiren 4 yıllık eğitim sürecini başarıyla tamamlamış olmanın haklı gururu ve sevinci içinde birer teğmen olarak mazisi şan ve şerefle dolu Hava Kuvvetlerimiz'in saflarına katılışınızı yürekten kutluyorum.'' Mezun teğmenlere, emirlerine verilecek personeli 'Anayasa'da nitelikleri belirtilen özelliklere sahip, ülke bütünlüğüne bağlı, Atatürk ilke ve inkılaplarını özümsemiş, uygar düşünceli, insanı seven, hak ve adaletten ayrılmayan kişiler olarak yetiştirmelerinin asıl gayeleri olacağını' söyleyen Tümgeneral Dingiloğlu, ''Rehberimiz Atatürkçülük, vatanperverlik, şeref ve dürüstlüktür'' dedi. 
     
     DEVRE BİRİNCİSİ PEHLİVAN 

     Devre birincisi Teğmen Abdi Pehlivan da 4 yıl önce bu şanlı mesleğe ant içerek başladıklarını belirterek, ''Cumhuriyet ve özgürlüğümüze kast edecek her türlü tehlike karşısında görev ve vazife uğrunda hayatımızı seve seve feda edeceğinize ant içmiştik'' diye konuştu. 
     'Atatürk'ün, geleceğin güven ve teminatı olarak gördüğü Türk gençliği olarak' geleceğe güvenle baktıklarını söyleyen Teğmen Pehlivan, ''Ulu önderimizin bizlere vermiş olduğu görevleri eksiksiz yerine getirebilmek için sahip olmamız gereken hırs ve azimle bir kez daha vurgulamak istiyoruz ki güzel yurdumuzu, yüce milletimizi tehdit edecek tüm düşmanlarımız karşılarında bizi bulacaktır. Türkiye Cumhuriyeti ve büyük Türk Milleti, çelikten kanatlarımızın altında daima hür ve bağımsız olacaktır'' dedi. 
     
     DİPLOMALAR VERİLDİ 

     Törende daha sonra, dereceye girenlere diplomaları verildi. 
     Devre birincisi Teğmen Abdi Pehlivan diplomasını, Cumhurbaşkanı Ahmet Necdet Sezer'den aldı. 
     Devre ikincisi Teğmen Asım Baran diplomasını havacı üniforması giyen Genelkurmay Başkanı Orgeneral Hilmi Özkök'den, devre üçüncüsü Mehmet Fevzi Dörtbudak ise Milli Savunma Bakanı Vecdi Gönül'den aldı. 
     Diğer mezunlara diplomalarını, Milli Eğitim Bakanı Hüseyin Çelik, Kara Kuvvetleri Komutanı Orgeneral Aytaç Yalman, Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral İbrahim Fırtına, Jandarma Genel Komutanı Orgeneral Şener Eruygur, 1. Ordu Komutanı Orgeneral Yaşar Büyükanıt, MGK Genel Sekreteri Orgeneral Şükrü Sarıışık ile diğer asker, öğretmen ve eski mezunlar verdi. 
     Diploma töreninin ardından, Hava Harp Okulu Alay Sancağı devir teslim töreni yapıldı. 
     Hava Harp Okulu Marşı'nı bir ağızdan söyleyen mezunlar tören geçişi yaptılar. 
     Cumhurbaşkanı Sezer ve beraberindekiler daha sonra, protokol tribününden tören alanına inerek, Türk Yıldızları'nın gösterisini izledi. 
     Gösterinin ardından, Cumhurbaşkanı Sezer, eşi Semra Sezer ve beraberindekiler, okul gazinosunda verilen öğle yemeğine katıldı. 
     Bu arada, mezun olan genç teğmenler, törenin ardından alanın ortasına gelerek kılıçlarını birbirlerine çarptılar. Teğmenler, daha sonra da kendilerini bekleyen aileleri ile biraraya geldiler. 
     
</TEXT>
</DOC>
