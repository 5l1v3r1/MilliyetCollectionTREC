<DOC>
<DOCNO> 193688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/yazar/bila.html </URL>
<DATE> 2003/11/06/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kıbrıs koşulu 
</HEADLINE>
<TEXT>

   
   Avrupa Birliği, Kıbrıs sorununu Türkiye'nin önüne bir koşul olarak koyuyor mu, koymuyor mu 
   Gerçek şu ki, koyuyor... 
   AB'nin Kıbrıs'ın bir Kopenhag kriteri olmadığını söylemesi, bu konuyu bir "koşul" olarak dayattığı gerçeğini değiştirmiyor. 
   İster Kopenhag kriteri sayın ister saymayın, AB'nin Türkiye konu olunca çifte standart uyguladığı ortadadır. 
   1999 Helsinki Zirvesi sonrasında da Kıbrıs'ın önkoşul ve Kopenhag kriteri olmadığına ilişkin olarak Solana ve Verheugen, AB dönem başkanının mektubunu getirmişler ve bu mektup AB müktesebatına girmişti. 
   Sorun AB'nin ne söyleyip yazdığı değil, ne yaptığıdır 
   Bu açıdan bakıldığında şu gerçekler ortaya çıkıyor 
   AB açıkça Kıbrıs sorunu çözülmezse - ABD ve Rum yönetiminin istediği biçimde - Türkiye AB'ye giremez ve hatta tarih bile alamaz demektedir. Bu koşulun artık açıkça konuşulması gerektiğini bizzat Verheugen dün Türk televizyonlarına söyledi. 
   Kıbrıs Rum yönetimi konu olunca, AB, "gidin Kıbrıs sorununu Türklerle çözün öyle gelin" diye bir koşul koşmamıştır. Aksine Rum yönetimine söylenen, Türklerle bir uzlaşmaya varın veya varmayın, üyeliğiniz kesindir, ifadesidir. Nitekim, bu taahhüde uygun olarak Rum kesimi AB'ye alınmıştır, Mayıs 2004'te üyelikleri fiilen başlayacaktır. Rum kesimine bu sözü verip uyguladıktan sonra, AB'nin objektifliğinden söz edilemez. Bu noktadan sonra Rum tarafının Türk tarafının taleplerini ciddiye alması zaten beklenemez. Beklenebilecek olan Türk tarafının Rum yönetiminin istediği koşulları kabul etmesidir. 
   Ankara, ne kadar iyimser bakmaya çalışırsa çalışsın, AB'nin çifte standart uyguladığı ve Türkiye'ye dayatmada bulunduğu açıktır. 
   AB'nin çifte standardı sadece Kıbrıs konusuyla da sınırlı değil. 
   Türkiye'nin 2002 Ağustos'undan bu yana gerçekleştirdiği büyük reformlara karşın, "uygulamaya bakalım" gerekçesiyle, Kopenhag kriterlerinin yerine getirildiğini ifade etmekten kaçınıyor. Uygulama konusunda Başbakan Erdoğan ve Dışişleri Bakanı Gül'ün taahhütleri ortada olduğu halde, AB'nin diretmesi sürüyor. 
   Oysa, Dışişleri eski Bakanı İsmail Cem'in dün vurguladığı gibi aynı AB, Baltık ülkeleri söz konusu olduğunda, salt Rusça konuştukları gerekçesiyle vatandaşlarına oy hakkı tanımadığı bir dönemde, bu ülkelerle müzakereyi başlatmıştır. 
   Kopenhag kriterlerini çok kısa bir sürede yerine getiren Ankara'nın, AB karşısında savunma pozisyonunda durması için hiçbir neden yoktur. Alacaklı olan taraf Ankara'dır. 
   Ankara ısrarla talep eden ve sorgulayan bir tutum içinde olmalıdır. Ankara, "ev ödevini" tamamlamış olmanın rahatlığı içinde hareket etmeli ve Kıbrıs dahil hiçbir özel koşul ve muameleyi kabul etmemelidir. 
   
      
   
   
</TEXT>
</DOC>
