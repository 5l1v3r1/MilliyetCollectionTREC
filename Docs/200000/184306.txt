<DOC>
<DOCNO> 184306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sondun26.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en büyük gemisi Queen Mary 2 ilk kez denize giriyor... 
</HEADLINE>
<TEXT>

     Dünyanın en büyük ve en lüks yolcu gemisi olacak ''Queen Mary 2'' transatlantiği, yarın ilk kez denize inecek. 
     Fransa'nın Atlantik sahillerindeki Saint-Nazaire tersanesinde yapılan gemi, 345 metre uzunluğa ve 150 bin tonluk hacme sahip. 
     Gemi, Pazar gününe kadar sürecek testler için yarın öğleden sonra denize indirilecek ve deneme seferleri yapılacak. Yaklaşık 450 mühendis ve teknisyen, dev geminin makinalarının işleyişini, teçhizatını ve manevra kabiliyetini denetleyecek, gürültü ve titreşim ölçümü yapacak. 
     Gemi, Kasım ayında da denemeden geçirilecek ve sefere çıkması için onay alınmasının ardından Aralık ayı ortalarında İngiliz Cunard şirketine teslim edilecek. 
     Queen Mary 2, 12 Ocak 2004'te İngiltere'nin Southampton kentinden ABD'nin Florida eyaletindeki Fort Lauderdale'e gitmek üzere demir alacak. 1969'da Queen Elizabeth 2'nin inşa edilmesinden beri bu türdeki ilk gemi olan Queen Mary 2, İngiliz firmaya 800 milyon dolara mal olacak. 
     Yaklaşık 2 bin 600 yolcu taşıma kapasitesine sahip gemide 1250 kişilik mürettebat görev yapacak. 
     154 bin beygir gücünde motorlara sahip olan, saatte 56 km hız yapacak gemide üretilen enerji, 300 bin kişilik bir kenti aydınlatmaya yetiyor. 74 metre yüksekliğindeki geminin 12 metresi suyun altında. 
     Gemide, 1000 kişilik bir tiyatro, 5 yüzme havuzu, dev bir alışveriş merkezi, özel jimnastik salonları, caz ve dans kulüpleri, özel balkonlu dubleks yolcu kamaraları, saunalar, 12 lokanta ve bir okul bulunuyor. 
     Dekorasyonunda 25 bin metrekarelik kadife kullanılan gemide, 4500 basamak ve 3 bin telefon var. 
     
</TEXT>
</DOC>
