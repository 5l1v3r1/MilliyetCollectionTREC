<DOC>
<DOCNO> 165839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/soneko18.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosch, Türkiye'deki hedeflerinin yüzde 90'ını gerçekleştirdi... 
</HEADLINE>
<TEXT>

     Yıllık 23.5 milyar Euro cirosuyla dünyanın en büyük otomotiv yan sanayii kuruluşlarından Bosch Otomotiv Grubu, Türkiye'ye güveninin tam olduğunu, krize rağmen hedeflediği yatırımın yüzde 90'ını gerçekleştirerek gösterdi. 
     Bosch'un otomotiv teknolojisindeki geliştirdiği son ürünler, Almanya'nın Frankfurt kentine bağlı Boxberg kasabasında düzenlenen uluslararası basın semineriyle dünyaya tanıtıldı. 
     Bosch'un Bursa'daki fabrikalarının da bağlı olduğu Bosch Otomotiv Grubu'nun Yönetim Kurulu üyesi Bernd Bohr, Türkiye'ye verilen değeri, 10'un üzerinde ülkeden gelen basın mensuplarından sadece Türk grubunun özel görüşme talebini kabul ederek gösterdi. 
     Bohr, Türk gazeteciler için özel olarak düzenlediği basın toplantısında, Bosch'un 1910 yılından beri Türkiye'de olduğunu, son 30 yıldır da bu ülkede üretim yaptıklarını anımsattı. 
     Bosch'un yatırım yaptığı ülkelerde öncelikle müşteriye yakınlık, nitelikli insan gücü ve kaliteyi dikkate aldığını kaydeden Bohr, ''Türkiye üretim için gerekli tüm özelliklere sahip. Üretimdeki kalitede son derece mükemmel. Müşterilerimiz bir sistem satın alırken öncelikle nerede üretildiğini sorarlar. Bilmek istedikleri kalitedir. Türkiye kaliteli üretimiyle müşterilerimizin de güvenini kazandı'' dedi. 
     
     TÜRKİYE ÖNEMLİ BİR YERE SAHİP 
     Bohr, Türkiye'de montaj ağırlıklı üretim yapılmadığının, Bosch'un ihracatında önemli yer tutan en zor parçaların Bursa'daki fabrikalarında üretildiğinin altını çizerek, şunları söyledi 
     ''Son derece yüksek teknoloji gerektiren Common Rail Enjeksiyon sistemlerinin Ar-Ge çalışmaları Bursa fabrikasında yapılıyor. Ar-Ge ünitesinde çalışan 60 personelin tamamı Türk mühendislerden oluşuyor. Ayrıca Türkiye'deki ve dünyanın değişik ülkelerindeki otomobil fabrikalarına yönelik araştırma çalışmaları da yine Bursa'daki fabrikada yapılıyor.'' 
     
     YATIRIMLAR 
     Türkiye'de yaşanan ekonomik krize rağmen hedeflenen yatırımların büyük bir hızla gerçekleştirildiğini dile getiren Bohr, 1999-2004 yılları arasında Bursa'daki fabrikalara 445 milyon euroluk yatırım hedeflendiğini anlattı. Bohr, ''Hedeflenen yatırımın yüzde 90'ı, yani 400 milyon euroluk kısmı gerçekleştirildi. 2004 yılı sonuna kadar da kalan 45 milyon euroluk yatırım gerçekleştirilecek. Bugüne kadar gerçekleştirdiğimiz yatırımlar sayesinde fabrikalarda 2200 olan işçi sayısı da, bin artarak 3200'e çıktı'' diye konuştu. 
     
     YÜKSEK TEKONOLOJİ MERKEZİ 
     Bursa'da kurulu Bosch Sanayi ve Ticaret A.Ş.'nin Genel Müdürü Klaus Peter Fouquet de Türkiye'nin Bosch için özel bir önem taşıdığını belirtti. 
     Bosch'un ihracatında önemli bir yer tutan ''Common Rail'' enjektörlerinin Almanya dışında üretildiği tek ülkenin Türkiye olduğuna işaret eden Fouquet, üretim kalitesinin yüksekliğine dikkat çekti. 
     Bursa fabrikasının geçen yıl üretimdeki kalitesinden dolayı Avrupa'nın en prestijli ödüllerinden biri olan ''EFQM Avrupa Kalite Ödülü''nü aldığını anımsatan Fouquet, ''Bursa fabrikası yüksek teknoloji merkezi konumunda. Bu nedenle basit teknoloji gerektiren malzemelerin üretimi Hindistan'a kaydırıldı'' dedi. 
     Bosch Bursa Fabrikası'nda üretilen ürünlerin yüzde 98'lik kısmının ihraç edildiğini bildiren Fouquet, Türkiye'de dizel binek otomobil kullanımının düşük olmasının, iç pazara yönelmelerini engellediğini ifade etti. 
     Fouquet, dizel otomobil kullanımını teşvik için Otomotiv Sanayi Derneği ile ortak proje yürüttüklerini, halen yüzde 4-5 olan dizel otomobil payını yüzde 17'ye çıkarmayı hedeflediklerini anlattı. 
     
     BOSCH'DA YENİLİKLER 
     Bosch'un, Frankfurt'a bağlı Boxberg kasabasında düzenlediği uluslararası basın seminerinde geliştirilen yeni teknolojik ürünler tanıtıldı. Seminerde, araçların savrulmasını engelleyen yeni elektronik dengeleme programı ESP fren sistemleri, aktif direksiyon sistemi, dizel araçlarda zararlı madde emisyonlarını yüzde 20 azaltan ve sürüş konforunu artıran common rail enjeksiyon sistemleri ve CD kalitesinde ses verme özelliğine sahip ''Blaupunkt Dijital Audio Broadcasting'' ses sistemi, Bosch yetkilileri tarafından uygulamalı olarak anlatıldı. 
     
     BURSA'DA BOSCH 
     Otomotiv yan sanayiinde faaliyet gösteren Bosch, Bursa'da iki ayrı merkezdeki fabrikalarında üretim yapıyor. Bursa Organize Sanayi Bölgesi'ndeki fabrikasında common rail enjeksiyon sistemleri üretilirken, Ovaakça'daki fabrikada ise fren sistemleri imal ediliyor. 
     Geçen yıl 8.8 milyon adet common rail enjeksiyon sistemi ihraç ederek 380 milyon euro döviz girdisi sağlayan Bosch, bu yıl da 9.5 milyon adet enjektör ihracatı hedefliyor. 
     
</TEXT>
</DOC>
