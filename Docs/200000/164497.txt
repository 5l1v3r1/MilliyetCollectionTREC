<DOC>
<DOCNO> 164497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/ekonomi/eko05.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Varlığa dayalı tahvil bir-iki ay içinde hazır 
</HEADLINE>
<TEXT>

Unakıtan, özellikle Körfez ülkelerine satışı hedeflenen varlığa dayalı tahvillere köprü ve barajların kira gelirlerinin konu olacağını ve ihraçların bir-iki ay içinde başlayabileceğini söyledi 
     EKONOMİ SERVİSİ 

     Maliye Bakanı Kemal Unakıtan, hükümetin kaynak yaratmak üzere tasarladığı ve özellikle Körfez ülkelerinde satışı hedeflenen varlığa dayalı tahvil ihraçlarının bir - iki ay içinde başlayabileceğini söyledi. Yabancı yatırımcıların bu tahvillere ilgisini saptamak üzere Körfez ülkelerini kapsayan bir roadshow'a çıkan Unakıtan, CNN Türk'e şu açıklamalarda bulundu 
     "Tahvillerin 1 - 2 ay içinde çıkarılması lazım. Hukuki problemleri aşağı yukarı çözmüş durumdayız. Tahviller, eurobond gibi düşünülmeli. Eurobond nasıl sürekli çıkıyorsa varlığa dayalı tahvillerin de sürekli olarak çıkarılması lazım. Buradan bayağı büyük kaynak gireceğini tahmin ediyorum." 
     
     Köprü ve barajlar için olacak 
     Varlığa dayalı menkul kıymet satışı yoluyla Malezya ve Bahreyn'in piyasalardan borçlandığını hatırlatan Unakıtan, "Türkiye'ye de büyük talep var. Hatta bu talepleri bize yazılı halde geçecekler" dedi. Tahvillerin baraj ve köprü gibi varlıkların kira gelirlerine dayalı olacağını belirten Unakıtan, getirilerinin sabit ya da değişken olabileceğini söyledi. Unakıtan, tahvillerin ikincil piyasasının oluşmasının da gereğine dikkat çekti. 
     
'Vergi idaresinin ayrıcalığı olmalı'      Gelirler Genel Müdürü Vekili Osman Arıoğlu, vergi daireleri iyileştirilmeden, teknolojik altyapıları güçlendirilmeden, Türk vergi dairesi modelinin oluşturulamayacağını belirtti. Vergi Denetmenleri Derneği'nce düzenlenen "Türk Vergi Yönetiminde Etkinlik Arayışları" panelinin açılışında konuşan Arıoğlu, yeni dönemde sadece yeni bir idare oluşturup, bürokrasiyi azaltmayı değil, bütün sorunlarını çözmüş ve kayıtdışı ekonomi ile mücadele eden başarılı bir sistem kurmayı hedeflediklerini söyledi. Arıoğlu, "Vergi idaresinin bazı ayrıcalıkları olmalı. Burada çalışanların kötülüklerle, gayrımeşru durumlarla mücadelede erozyona uğramaması için tedbirler almak gerekir" dedi. 
     

</TEXT>
</DOC>
