<DOC>
<DOCNO> 159197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sondun04.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS aşısı hayvanlarda denenecek 
</HEADLINE>
<TEXT>

     Dünyayı tehdit eden akut solunum yetmezliği sendromu SARS hastalığına karşı çare bulmak için birçok ülkede bilim adamları yoğun çaba harcıyorlar. 
     Hong Kong Üniversitesi'nden mikrobiyoloji uzmanı Guan Yi, geliştirmeye çalıştıkları aşıyı yakında maymunlar üzerinde deneyeceklerini söyledi. 
     Aşının insanlar üzerinde ne zaman güvenli ve etkili olacağını söyleyemeyeceklerini belirten Guan, denemelerin de ne kadar süreceğinin kesinleşmediğini kaydetti. 
     Laboratuvarda SARS virüsü yetiştirdiklerini belirten Guan, bu virüsleri denemeler için öldüreceklerini veya pasif hale getireceklerini söyledi. 
     Hayvanlarda denemeden önce canlı virüs bulunmadığını garanti altına alacaklarını kaydeden Guan, böylece yetiştirilen virüslerin antikor üretimini harekete geçirip geçirmeyeceğinin görüleceğini ifade etti. 
     Antikorlar teorik olarak SARS'a karşı bağışıklık sağlıyor. 
     Uzmanlar, virüslerin çabuk değişmesi halinde bu tür hastalığa karşı aşı geliştirilmesinin uzun zaman aldığına veya aşının uzun süre etkili olamadığına işaret ettiler. 
     Hong Konglu bilim adamları, geçen hafta SARS hastalığına yol açan virüsün büyük olasılıkla misk kedilerinden kaynaklandığını açıklamışlardı. 
     Dünya Sağlık Örgütü yetkilileri de misk kedilerinin SARS hastalığının kaynağı olduğunu söylemek için erken olduğunu belirttiler. 
     
</TEXT>
</DOC>
