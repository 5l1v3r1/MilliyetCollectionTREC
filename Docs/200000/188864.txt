<DOC>
<DOCNO> 188864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sontur15.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Türkiye'nin kararını hiç kimse etkileyemez 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Malezya'daki temasları çerçevesinde Arap Birliği Genel Sekreteri Amr Musa ile bir araya geldi. 
     İslam Konferansı Örgütü İKÖ zirvesi için Kuala Lumpur'da bulunan Gül ile Musa, görüşmede Ortadoğu sorunu, Irak ve Türkiye-Arap dünyası ilişkilerini ele aldılar. 
     Musa, görüşmenin ardından yaptığı açıklamada, Türkiye ile Arap dünyası arasındaki ilişkilerin güçlü bir şekilde sürdürülmesi gerektiğini söyleyerek, Türkiye'nin Bağdat Büyükelçiliği'ne yapılan saldırının hemen ardından Abdullah Gül'ü arayarak birliktelik mesajı ilettiğini kaydetti. 
     Türk halkının Irak'ın düşmanı olmadığını ifade eden Musa, bunun böyle de süreceğini belirtti. 
     Dışişleri Bakanı Gül'ün Musa'ya gönderdiği mektubun ardından TBMM'de kabul edilen karara ilişkin görüşlerinde değişiklik olup olmadığının sorulması üzerine Musa, Türkiye'nin henüz asker göndermediğine dikkati çekerek, Arap dünyası olarak bu konuda henüz karara varmadıklarını bildirdi. 
     Irak sorununu hiç kimsenin tek başına çözemeyeceğini söyleyen Musa, koalisyon karşıtı güçler de dahil olmak üzere bu sorunla ilgili tüm tarafların sürekli istişare içinde olması gerektiğini vurguladı. 
     
     DIŞİŞLERİ BAKANI GÜL 
     Bakan Gül de, Amr Musa'ya Türkiye'nin Irak'a ilişkin görüşlerini aktardıklarını söyleyerek, hükümetin meclisten yetki aldığını ve bu yetkiyi kullanmak için bazı şartların yerine gelmesi gerektiğini Musa'ya söylediğini bildirdi. 
     Dışişleri Bakanı Gül, Irak sorunuyla ilgili olarak, Arap dünyasının daha aktif olması gerektiğini Musa'ya ilettiğini kaydederek, ''Irak'ın Arap dünyasının bir parçası olduğunu ve herkesin üstüne düşeni yapması gerektiğini, uzakta oturup seyretmemesi gerektiğini söyledim'' diye konuştu. 
     BM Güvenlik Konseyi'nde alınması beklenen yeni kararda bir takvimin ortaya konulması için birlikte çalışmanın önemine işaret eden Gül, Musa'ya ''burası Arap toprağı, önce sizin sahiplenmeniz gerekir'' dediğini söyledi. 
     Gül, Amr Musa'nın İKÖ çerçevesinde bir temas grubunun kurulmasına ilişkin Türkiye'nin yaptığı öneriyi önemsediğini de belirterek, ''İslam dünyasının bu kadar lideriyle bir araya gelip de böyle önemli bir konuyu demeçlerle geçiştirmemek gerekir'' dedi. 
     Abdullah Gül, dün akşam Bağdat'ta yapılan saldırıyı şiddetle kınadıklarını da belirterek, bu saldırının Irak'ın ne kadar istikrara ihtiyacı olduğunu gösterdiğini kaydetti. 
     Türkiye'nin niyetinin gayet açık olduğunu ve hiçbir gizli amacı olmadığını belirten Gül, meclisten alınan yetkinin, Irak'ta başarılı olunacağı ve Irak halkına yardım edilebileceği kanaati ortaya çıkarsa kullanılacağını bildirdi. 
     Gül, ''Türkiye'nin kararını, Türkiye'nin Irak'ın istikrara kavuşması yönündeki kararlılığını hiç kimse etkileyemez'' diye konuştu. 
     
</TEXT>
</DOC>
