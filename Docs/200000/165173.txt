<DOC>
<DOCNO> 165173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/soneko29.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre havayolları yine zorda... 3050 kişi işten çıkarılıyor... 
</HEADLINE>
<TEXT>

     İsviçre Uluslararası Havayolları Swiss maliyetleri kısmak için 3 bin 50 kişiyi işten çıkarıp 34 uçağını satma kararı aldı. 
     Şirket yönetim kurulunun bugünkü toplantısı sonrasında açıklanan kararla 1.2 milyar dolar tasaruf hedeflendiği bildirildi. 
     Açıklamada, havayolu sektörünün uluslararası koşullarının ancak mali bakımdan sağlıklı şirketlerin ayakta kalmasına izin verdiği belirtilerek, alınan önlemlerin kaçınılmaz olduğu savunuldu. 
     Buna karşılık yer hizmetlerinde çalışan işçilerin örgütlendiği GATA sendikası, şirket yönetim kurulunu ''beyinsizce hareket etmekle'' suçlayarak, işten çıkarma kararının kabul edilemez olduğunu bildirdi. 
     Dünyanın en büyükleri arasındayken aşırı cüretkar büyüme politikası sonucunda iflas eden Swissair'in yerine İsviçre hükümetinin yardımıyla geçen yılın Mart ayında kurulan Swiss, kurulduğu tarihten beri zarar ediyor. 
     
</TEXT>
</DOC>
