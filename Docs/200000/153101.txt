<DOC>
<DOCNO> 153101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/dunya/dun03.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler Bağdat'ta 
</HEADLINE>
<TEXT>

Barzani ve Talabani, Irak'taki yeni yönetim konusundaki toplantıya katılmak için yıllar sonra başkentte 
     DIŞ HABERLER SERVİSİ 

     Kürt liderler Mesud Barzani ve Celal Talabani, Irak'ta Saddam sonrasında demokratik bir yönetim oluşturma amacıyla ABD gözetiminde düzenlenen geniş kapsamlı toplantıların dün yapılan ikincisine katılmak için yıllar sonra Bağdat'a geldi. Barzani'nin Bağdat'taki temasları çerçevesinde yarın da, geçen şubat ayında Kuzey Irak'ta belirlenen 6 kişilik başkanlık konseyinin üyeleriyle buluşacağı ve bu konseyin geçici yönetimin çekirdeğini teşkil edeceği belirtildi. ABD Savunma Bakan Yardımcısı Paul Wolfowitz'in geçen günlerde, "Irak'a neden bir Kürt başkan olmasın " sözleri, Barzani'nin ülke yönetiminde söz sahibi olabileceği yorumlarına yol açtı. Bu arada dün 250 kişinin katıldığı 10 saatlik Bağdat toplantısı sonunda, "geçici Irak hükümetinin seçileceği genel ulusal konferansın dört hafta içinde yapılmasına" oybirliğiyle karar verildi. 
     


DÜNYA 












</TEXT>
</DOC>
