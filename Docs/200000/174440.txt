<DOC>
<DOCNO> 174440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sondun03.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev, tedaviye olumlu cevap veriyor... 
</HEADLINE>
<TEXT>

     Azerbaycan Cumhurbaşkanı Haydar Aliyev'in uygulanan tedaviye olumlu cevap verdiği bildirildi. 
     Aliyev'in tedavi altında tutulduğu Cleveland Kliniği yönetimi bu akşam, Azerbaycan Cumhurbaşkanı'nın sağlık durumuyla ilgili yazılı bir açıklama yaptı. Açıklamada, Aliyev'in klinikte 1999'tan bu yana dönem dönem tedavi gördüğü hatırlatıldıktan sonra, ''Aliyev halen konjestif kalp yetmezliğinin yanı sıra böbrek problemleri nedeniyle tedavi altına alınmıştır'' denildi. 
     Açıklamada, şu değerlendirmeler de yer aldı 
     ''Aliyev ilk tedaviye olumlu cevap vermiştir. Herhangi bir nörolojik problemi bulunmamaktadır. Kendisi halen Kalp ve Damar Hastalıkları Bölümünde rahat biçimde istirahat halindedir''. 
     Açıklamada, Aliyev'in kontrol ve tedavi amacıyla dün hastaneye getirildiği ve klinikte daha önce bir by-pass ameliyatı geçirmiş olduğu da hatırlatıldı. 
     
</TEXT>
</DOC>
