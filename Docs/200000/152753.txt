<DOC>
<DOCNO> 152753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/yazar/dundar.html </URL>
<DATE> 2003/04/27/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Nouma'nın şortunun içinde ne var 
</HEADLINE>
<TEXT>

     Kendi küçük kopyaları... 
     Biricik "takıntı"ları... 
     Her daim el altında bulundurmaktan, arada miskince kurcalamaktan, tombala çeker gibi karıştırmaktan, hakkında ileri geri konuşmaktan, bolca çekiştirip palavra atmaktan pek hoşlandıkları ezeli "silah"ları... 
     Askerlikte şapla uyutup, emeklilikte hapla uyandırdıkları sevgili yoldaşları... 
     
     Peki niye bir futbolcu, gol atınca rakip tribün önünde şortuna çadır kurdurup "tabanca"sını "düşman"a doğrultur 
     Niye seks, bir "ödül" değil de "ceza"dır erkek dilinde .. 
     Niye aslen "zevk" vermeye yarayan bir alet, "zarar" verme kastıyla kullanılır 
     Rakipler niye "annesiyle cinsel ilişki"yle tehdit edilir 
     
     Herhalde bunun kökenini, oğlan babalarının vazgeçilmez misafirlik eğlencesi "Göster oğlum pipini amcanlara" böbürlenmesinde aramalıyız. 
     Biz erkekler, bu teşhirin matah bir şey olduğu zannıyla yetiştiriliriz. 
     Sonra da bu "gösteri", ömür boyu sürer. 
     Elde cetvel onu ölçer biçeriz. İlk tecrübeye sınav gibi gireriz. 
     Bizi mahcup ettiğinde kızar, işe yaradığında azarız. 
     Yatakta işe yaramadıkça hepten dilimize dolarız. 
     Kavgada oraya vurur, maçta orayı koruruz. 
     Hayatımızın kaldıracıdır o çalışmazsa yok oluruz. 
     
     Kütüphanemin sözlükler rafında iki ilginç argo sözlüğü var. 
     Biri ağırlıkla erkek argosundan derlenmiş diğeri kadınlarınkinden... 
     Hulki Aktunç'un "Büyük Argo Sözlüğü", YKY, 1998 "bizimki"ne tam 124 isim takmış. Affınıza sığınarak bir kısmını buraya alacağım 
     "Baston, boru, beton, çakı, çivi, davul, kale, kalkan, kargı, kelle, kereste, kobra, patlıcan, piston, pompa, saksofon, tokmak, vites, zurna". 
     Şimdi bir de Filiz Bilgölçe imzalı "Kadın Argosu Sözlüğü"nün Metis, 2001 ilgili maddesine bakalım 
     "Amip, bamya, bilibili, bülübülü, çikita, damlalık, elma şekeri, fazlalık, fıskiye, hacıyatmaz, ibibik, lokum, lüle, lolipop, tirbüşon, yavru kuş". 
     Farkı fark ettiniz değil mi 
     
     Kadınların gözünde haz alışverişine yarayan o sevimli organ, erkek dilinde patlamaya hazır bir suç aletine dönüşüyor. 
     Adında "vajina" var diye oyun yasaklayan erkek soyu, kendininkinin karşılığına isim değil kahramanlık destanı yazıyor. 
     Madem zor mevzua girdik, bari "cinsel ilişki"nin iki cinsin argosunda nasıl farklı adlandırıldığını da örnekleyelim 
     Erkek argosu 
     "Atlamak, becermek, çizmek, çocuğu koymak, dikmek, dizmek, düzmek, geçirmek, halletmek, koli bağlamak, koymak, lehimlemek, saat ayarlamak, sıraya koymak, pompalamak, tezgahtan geçirmek, vurmak". 
     Kadın argosu 
     "Ata binmek, bandırıp yemek, çarşaf boyamak, çiğden doğramak, fik fik, fondip, ilik düğme işleri, ince iş, kaçak et kesmek, köfte patates, kuyudan su çekmek, malak emzirmek, menikür yaptırmak, mutlu etmek, pilavını yemek, şeker ezmek, toksik atmak, yekpare olmak". 
     
     Bu adlandırma farklılığı bile yatağa ne kadar farklı yönlerden girdiğimizi göstermiyor mu 
     Kadının "yekpare olmak" diye tanımladığı eylemi, erkek bir "saplayan - saplanan" ilişkisi olarak görüyor. 
     O yüzdendir ki, "çakı"sını elinden - dilinden düşürmüyor. 
     Peki neden, "eli şortunda gezen adamlar" diyarında Nouma elini şortuna soktu diye tepki gördü 
     Buna psikolojide "yansıtma" deniliyor. 
     "Kişinin yanlışını başkasına atfederek kendini bunu fark etmekten koruduğu bir savunma mekanizması..." 
     Seyirci, kendi huyunun acısını, onun teşhircisinden çıkarıyor. 
     
     Kim bilir kaç cinayetin altında cinsel imalı bir küfür, küçük düşürülmüş bir erkeklik egosu, daha fazla bastırılamamış bir kompleks, yanlış "eksik"i tamamlamaya kalkışmış bir "fazlalık" vardır. 
     Nouma, bu işi kovulmakla atlattığı için sevinmeli. 
     Biz de artık organlarımızı oraya buraya sallamaktan, birbiriyle yarıştırmaktan, durduk yerde pohpohlamaktan, uluorta karıştırmaktan vazgeçmeli, onu "savaşmaya değil, sevişmeye" kullanmalıyız. 
     "Silah"ları bırakmanın, "yavru kuş"la barışmanın zamanıdır. 
     
     







</TEXT>
</DOC>
