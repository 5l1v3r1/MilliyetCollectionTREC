<DOC>
<DOCNO> 164094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sondun14.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıplaklar kampında ''cinsel oyunlara'' polis denetimi.. 
</HEADLINE>
<TEXT>

     Belçika'nın Kuzey Denizi sahillerindeki tek çıplaklar kampında ''sivil polisler'' görevlendirileceği açıklandı. 
     Kampın bulunduğu Breden Belediyesi'nin Başkanı Willy Vanhooren, geçen yıl hizmete açılan çıplaklar kampında bazı kişilerin ''kumsalda cinsel oyunlar'' oynadıklarını, bu oyunların, küçük çocukların gözleri önünde cereyan ettiğini, şikayetlerin arttığını bildirdi. 
     Vanhooren, küçük bir azınlığın yaptığı taşkınlıklar yüzünden çıplaklar kampına ve sakinlerine zarar gelmesini önleyeceklerini, bu amaçla kampta sivil polisler görevlendireceklerini duyurdu. Polisin, yasal suç işleyenleri yakalayarak cezalandıracağını belirten Vanhooren, kamuya açık yerlerde cinsel eylemlerde bulunanlara 8 gün ila 5 yıl hapis cezası öngörüldüğünü hatırlattı. 
     Belediye Başkanı, ''sivil polislerin'' çıplaklığın mecburi olduğu çıplaklar kampında hangi kıyafetle dolaşacakları ve kimliklerini ne şekilde taşıyacakları sorusunu yanıtsız bıraktı. 
     
</TEXT>
</DOC>
