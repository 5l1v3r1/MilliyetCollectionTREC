<DOC>
<DOCNO> 163998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/dunya/dun01.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, ABD yolcusu 
</HEADLINE>
<TEXT>

Dışişleri Bakanı Abdullah Gül'ün bir ay içinde Washington ziyareti gündemde 
     YASEMİN ÇONGAR Washington 

     Dışişleri Bakanılğı Müsteşarı Büyükelçi Uğur Ziyal'in Washington ziyareti, ikili ilişkilerin tamiri yönünde ilk somut sonucunu verdi. Dışişleri Bakanı Abdullah Gül'ün, "en kısa zamanda" Washington'a gitmesi yönünde taraflar arasında anlaşma sağlandı. 
     Ziyal, Gül'ün ziyaretinin ne zaman gerçekleşeceğine ilişkin soruyu, "Hazırlıklara ve programın uyuşmasına bağlı ancak önümüzdeki bir ay içinde olabilir. Mümkün olan en kısa zamanda gerçekleşecek" dedi. 
     CNN Türk'ün "Manşet" programında soruları yanıtlayan ABD Dışişleri Bakanı Yardımcısı Marc Grossman, Ziyal'in ziyaretini "başarılı" ve "geleceğe dönük" olarak nitelendirdi. Grossman, Dışişleri Bakanı Gül'ün Washington'ı ziyaret etme isteği konusunda ise "böyle bir ziyareti her zaman memnuniyetle karşılayacaklarını" söyledi. 
     TÜSİAD Başkanı Tuncay Özilhan, birkaç hafta önceki Washington ziyaretinde, ABD'nin henüz Türkiye'den bakan düzeyinde bir ziyarete hazır olmadığını açıklayarak hükümetin tepkisini çekmişti. 
     Washington'daki temaslarını dün ABD Senatosu ve Temsilciler Meclisi'ndeki görüşmeleriyle tamamlayan Büyükelçi Ziyal, bugün bir basın toplantısı düzenledikten sonra ABD'den ayrılacak. 
     

</TEXT>
</DOC>
