<DOC>
<DOCNO> 191115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/siyaset/asiy.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de 'tek adam' ve 'tek liste' dönemi başladı 
</HEADLINE>
<TEXT>
   Demokrasiye veda 
   Genel başkanlığını sabah ilan eden Deniz Baykal, parti meclisindeki muhalif isimleri tasfiye etti. Kemal Derviş, partide ikinci adam oldu 
      SALİHA ÇOLAK, EZELHAN ÜSTÜNKAYA Ankara 

   
   CHP Genel Başkanı Deniz Baykal, 30. Olağan Kurultay'ın ilk gününde sabah 04.25'te tamamlanan oylamayla tek aday olarak girdiği seçimden genel başkan olarak çıktı. Baykal, oylamaya katılan bin 300 delegenin 973'ünün oyunu alarak yeniden koltuğa oturdu. Kemal Derviş de, genel başkan yardımcılığına getirildi. 
   Günlerdir tartışılan blok liste ve genel başkan adaylığını zorlaştırıcı tüzük değişikliklerinin kabulü nedeniyle, CHP'de "tek adam ve tek liste" dönemi başladı. Tüzük engeli nedeniyle aday olamayan muhalifler çarşaf liste çıkaracak güce uluşamadıkları gibi blok liste de çıkarmayınca, kurultay, yeni yöneticilerini Baykal'ın listesinden seçmek zorunda kaldı. 
   
   Retçileri listeye almadı 
   Baykal, 80 kişilik Parti Meclisi için 68 kişilik bir blok liste, 12 kişinin seçileceği 18 kişilik bilim kurulu kontenjanı listesi hazırladı. Baykal blok listede tüzük oylamasında ret oyu veren hiçbir isme yer vermezken 28 kişiyi tasfiye etti. PM'ye 35 yeni isim alan Baykal, blok listede 17, bilim kurulu kontenjanından da 3 kadını kota oranında aday gösterdi. Tüzüğe ret verenlerden sadece Berhan Şimşek delegenin inisiyatif kullanacağı bilim kurulu kontenjanında listeye alındı. 
   Derviş yönetime girerken, ekibi de parti meclisinde yer buldu. Derviş kontenjanından PM'ye Zeynep Damla Gürel, Bihlun Tamaylıgil, Bayram Meral ve Ersin Arıoğlu alındı. 
   
   PM'den çıkarılanlar 
   Baykal'ın PM'den tasfiye ettiği isimler şöyle "Turhan Ayder, Meral Sağır, Halil Akyüz, Gülseren Alçı, Zeynep Arat, Şükrü Elekdağ, Mustafa Gazalcı, İnci Gürses, Demet Işık, Adnan Keskin, Ahmet Güryüz Ketenci. Ali Kemal Kumkumoğlu, Erman Kunter, Ali Marım, Türkan Miçoğulları, Aykut Oray, Muzaffer Önder, Halit Özdalga, Kemal Özden, Sunter Özyürek, Nurettin Sözen, Faruk Şen, Erol Tuncer, Serap Yazıcı, Necip Yağızer, Erdoğan Yetenç, Hidayet Uras." 
   Baykal'ın PM'de yer verdiği yakın kurmayları şöyle "Eşref Erdem, Önder Sav, Bülent Baratalı, Algan Hacaloğlu, Mehmet Sevigen, Sinan Yerlikaya, Mesut Değer, Ali Dinçer, Fuat Çay, Bülent Tanla, İsmet Atalay, Enis Pınar Atılgan, Nezir Büyükcengiz, Enis Tütüncü." 
   
   
   
   
</TEXT>
</DOC>
