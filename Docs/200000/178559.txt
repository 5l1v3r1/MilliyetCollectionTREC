<DOC>
<DOCNO> 178559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/ekonomi/aeko.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis kapıda beklerken onlar çatıdan kaçtı... 
</HEADLINE>
<TEXT>

   Uzanlar'ı yakalama operasyonu son dakika emriyle ertelendi. Bu sırada polis kapıdaydı aile ise çatıdaki helikopterle kaçıyordu. 'Herşeyi ben planladım' diyen sanık Karagöz'ü diğerleri 'talimatlar Kemal Uzan'dan' diyerek yalanladı. Ürdün Krallığı'nın teknesi aranamadı 
      ERDAL KILINÇ İstanbul 
   
   Kemal, Hakan ve Yavuz Uzan'ın polisin elinden kılpayı kurtulduğu ortaya çıktı. Polis, Rumeli Holding'ten Uzanlar'ı almak için harekete geçti, ancak ertelenen yakalama kararını fırsat bilen Uzanlar, helikopterle binadan kaçtı. Uzanlar'ın içinde olduğu ihbar edilen Ürdün Kraliyet ailesine ait yatta ise arama yapılamadı. 
   
   Sabah akşam izlendiler 
   İmar Bankası ile Merkez Yatırım hakkındaki bilgi ve belge toplama operasyonu sürerken, polis Uzan Ailesi'nin fertlerini yakın takibe almıştı. Kemal ve Hakan Uzan her sabah Yeniköy'deki evlerinden çıkışlarında takibe alınıyor, İkitelli'deki Rumeli Holding binasına kadar izleniyordu. Takip akşam geri dönüşte de sürüyordu. Yani attıkları her adım izleniyordu. 
   Takip günlerce sürerken BDDK'dan belgeler beklendi. Kiralanan villalardaki çelik kasalar didik didik arandı. Belgeler toplandıktan sonra da harekete geçildi. 
   Uzanlar yakalama kararı çıkmadan bir gün önce yine polis takibinde holdinge giriş yaptı. Talimat üzerine polis akşama doğru Uzanlar'ı yakalamak için binaya yöneldi, ancak bazı belgelerin henüz ulaşmadığı gerekçesiyle operasyon ertelendi. Bu da Uzanlar'ın kaçmasına yetti. Polis eve kadar izlemek için yine Uzanlar'ı beklerken, onlar binanın çatısındaki helikopterle kayıplara karıştı. Ertesi gün yakalama kararı çıktığında artık çok geçti. 
   Uzanlar için hemen her gün onlarca adrese baskın yapıldı. Özellikle Silivri ve Beykoz bölgelerindeki lüks villalar didik didik arandı. 
   
   Paketteki 600 bin euro 
   Bu arada, olayla ilgili aranan sanıklardan birinin evinde paketlenmiş halde 600 bin euro 918 milyar lira bulundu. Para zapta geçti, ancak el konulmadı. Uzanlar'ın içinde saklandığı tahmin edilen Ürdün Kraliyet Ailesi'ne ait Bodrum'daki teknenin aranması planlandı. Ancak diplomatik sorun çıkacağı düşünülerek vazgeçildi. 
   
   Sanıklar ifadelerde kapıştı... 
   'Herşeyi ben yaptım' 'Hayır Uzanlar yaptı'    Sanıkların sorguda susma hakkını kullandığı iddia edilirken, ulaşan bilgiler bunun aksini ortaya koydu. 
   Sorgunun en ilginç yanı, Sadık Karagöz'ün "Herşeyi itiraf edeceğim" diyerek aktardığı bilgilerdi. İmar Bankası eski Genel Müdür Yardımcısı Sadık Karagöz, bankanın durumunun iyi olmadığı gerekçesiyle bazı işlemleri kendisinin yaptığını öne sürdü. Karagöz, "Başta Kemal Uzan olmak üzere diğerlerinin ilgisi yok" dedi. Karagöz'e yanıt, gözaltındaki diğer sanıklardan geldi. Sanıklar talimatların Uzanlar'dan geldiğini söyledi. 
   Operasyonda ele geçen belgelerde, özellikle bono satışlarıyla ilgili çok sayıdaki uyarı dikkat çekti. Polis yetkilileri, BDDK'nın 100'e yakın yazısı olduğunu, bankanın hiçbirini dikkate almadığının belgelendiğini söyledi. 
   
   Defalarca uyarılmış 
   Ses ve görüntü kasetleriyle ilgili inceleme sürüyor. Polis, savcılığa belgeleri göndermeyerek soruşturmayı derinleştirdi. Görüntülerin, işadamı ya da rakiplere ait olup olmadığı araştırılıyor. Şantajın netleşmesi için kişilerin tespiti ya da şik yet gerektiği bildiriliyor. Durum netleşirse Cem Uzan'ın da soruşturmaya gireceği belirtiliyor. 
   
</TEXT>
</DOC>
