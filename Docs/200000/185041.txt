<DOC>
<DOCNO> 185041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/guncel/gun20.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Sibirya da 8.5'le sallandı    Japonya, Yunanistan ve Çin'den sonra dün de Sibirya sallandı. Rusya'nın Sibirya kesiminde Richter ölçeğine göre, 8.5 büyüklüğünde bir deprem meydana geldi. 
   AP ajansı, depremin merkezinin Altay Cumhuriyeti'nde ve yerin 33 km. derinliğinde olduğunu, derinliğin depremin şiddetini azalttığını, ölü, yaralı veya hasar bilgisi alınmadığını duyurdu. Rusya'nın Krasnoyarsk bölgesi acil durum yetkilileri, İngiliz Reuters ajansına verdikleri bilgide, depremin yerin çok derinliklerinde meydana gelmesinden ötürü yeryüzündeki etkisinin Richter ölçeğine göre yaklaşık 2 - 3 büyüklüğünde olduğunu belirttiler. 
   
   Amasya'da 4.2'lik korku 
   Amasya'da dün akşam saatlerinde meydana gelen hafif şiddetli deprem, paniğe neden oldu. Boğaziçi Kandilli Rasathanesi'nden alınan bilgiye göre, Amasya'da dün akşam 22.34'te 4.2 şiddetinde deprem meydana geldi. Yetkililer, şehirde paniğe neden olan depremde, can ve mal kaybı yaşanmadığını bildirdi. 
   
   TEM'de asbest alarmı...    MUSTAFA BAĞDİKEN, ERGÜN AYAZ, DERYA GÜLÇİÇEK Kocaeli DHA 

   TEM Otoyolu'nda bariyerlere çarpan bir TIR'dan yola yayılan asbest, paniğe neden oldu. Asbesti taşıyan TIR, önceki akşam Haydarpaşa Limanı'ndan yola çıktı. Aşırı hız ve dikkatsizlik sonucu Kirazlıyalı mevkiinde bariyerlere çarpan aracın dorsesinden yola kayan iki konteynırdan biri açıldı. Ekipleri yola yayılan asbesti kaldırmaya çalışırken, olay yerine gelen sağlık ekipleri torbalardaki "kanserojen madde" yazısını gördü. Çalışmaları durduran ve maske isteyen görevliler tek şeritten geçiş yapan sürücülere de "Camlarınızı kapatarak geçin" uyarısı yaptı. Yaklaşık 2.5 saat süren hazırlıkların ardından gelen maskeli ve özel kıyafetli ekipler, asbesti İzmit Atık Yakma Tesisleri'nden getirilen özel varillere doldurdu. Polis, asbestin özel izinle ithal edildiğinin belirlenmesine rağmen soruşturma başlattı. 
   
   Ulusal Kan Kurumu kuruluyor    ANKARA Milliyet 

   Sağlık Bakanlığı, Kızılay'dan alınan kandan HIV bulaşan İzmirli Y.O.'nun eğitimiyle ilgili tartışmalar sürerken, kan ve kan ürünlerindeki denetimi artırma kararı aldı. Sağlık Bakanlığı'nda oluşturulan 26 kişilik kurulun çalışmaları, Kan ve Kan Ürünleri Kanunu'nda değişiklik yapılması gerektiğini ortaya koydu. Vatandaşların ihtiyacını kolaylıkla karşılaması ve hastalık taşıyan kan nakillerini önlemek için Ulusal Kan Kurumu kurulacak. Kurum yarı özerk olacak. Kızılay, kan toplama görevini sürdürecek. 
   
   Kız lisesinin tek erkeği...    DHA 

   Bolu Zübeyde Hanım Anadolu Kız Meslek Lisesi'ndeki 700 kız öğrenci arasında tek erkek öğrenci Fatih Bıçakçı 15 oldu. Tekstil - Konfeksiyon bölümü hazırlık sınıfı öğrencisi Bıçakçı, ilköğretim okulundan mezun olduktan sonra meslek lisesine gitmeye karar verdiğini belirterek, "Babamın işyerinde beni makinede dikiş dikerken gören öğretmenimin önerisi üzerine kız meslek lisesine gitmeye karar verdim" dedi. Baba mesleğini sürdüreceğini kaydeden Bıçakçı, okulun tek erkek öğrencisi olmaktan başlarda sıkıldığını, ancak kız arkadaşlarının yardımıyla bunu atlattığını söyledi. 
   
   
</TEXT>
</DOC>
