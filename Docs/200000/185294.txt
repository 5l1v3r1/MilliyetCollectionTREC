<DOC>
<DOCNO> 185294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun28.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos "Annan Planı'nda esaslı değişiklikler yapılmalı" 
</HEADLINE>
<TEXT>

     Kıbrıs Rum Yönetimi lideri Tasos Papadopulos, ''BM Genel Sekreteri Kofi Annan'ın sunduğu planda esaslı değişiklikler yapılması gerektiğini'' söyledi. 
     Papadopulos, Atina'da yayımlanan Ta Nea gazetesine verdiği demeçte, ''halka ve tarihe karşı olan borçlarının'' Annan Planı'nda değişiklik yapılması gerektirdiğini savundu. 
     Rum Ulusal Konseyi'nin, planda değişiklik yapılması yönündeki kararı, KKTC Cumhurbaşkanı Rauf Denktaş'a karşı çıkmış olmak için değil, ''doğru olduğu için'' aldığını belirten Papadopulos, ''Annan Planı'nı olduğu gibi kabul edip etmeyeceklerine'' ilişkin soruyu şu şekilde yanıtladı 
     ''Kesin bir yanıt almak için acele etmeyin. Planda düzeltmeler istiyoruz, ama şimdi hangi alanlarda ne kadar düzeltme sağlayabileceğimizi tahmin etmek mümkün değil. Bu çerçevede bu soruya henüz yanıt veremem.'' KKTC'de Aralık ayında yapılacak seçimleri muhalefet partilerinin kazanması halinde, bu partilerin tavırlarının ne olacağının net olmadığını savunan Papadopulos, ''Bu partilerin Annan Planı temelinde çözüm isteyip istemediklerine dair çelişkili beyanları var. Bu noktada tezlerinin açıklığa kavuşması gerekiyor. Şu an bu partilerin tezlerini net olarak bilmiyoruz'' dedi. 
     Papadopulos, KKTC'deki seçimlerin yabancı gözlemcilerce izlenmesinin faydası olmadığı kanısında olduğunu söyledi ve seçim listelerinde kayıtlı seçmenlerin çoğunluğunun Kıbrıslı Türk değil, ''yabancı yerleşikler'' olduğunu öne sürdü. 
     Rum kesiminin AB'ye tam üye olacağı 1 Mayıs 2004 tarihi itibarıyla adada ''Avrupa yoluyla taksim'' oluşmaması yönünde çabalarını sürdürdüklerini belirten Papadopulos, yeşil hattın AB'nin dış sınırına dönüşmemesi için Birlik ile görüşmelerini sürdürdüklerini kaydetti. 
     
</TEXT>
</DOC>
