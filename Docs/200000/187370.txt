<DOC>
<DOCNO> 187370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/ekonomi/eko02.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Yayın Holding hedef büyüttü 
</HEADLINE>
<TEXT>

   Doğan Yayın Holding Başkan Yardımcısı Soner Gedik, ekonomideki canlanmayla birlikte, reklam gelirlerinde büyüme hedeflerini yüzde 22'ye çıkardıklarını söyledi 
      
   Irak Savaşı'nın tedirginliği ve ekonomideki belirsizlikle yılın başında reklam gelirlerinde dolar bazında yüzde 15 büyüme hedefleyen Doğan Yayın Holding, ekonomideki canlanmaya bağlı olarak artan kampanya ilanlarının etkisiyle bu hedefini yüzde 22'ye yükseltti. Türkiye'nin toplam reklam gelirlerinin yüzde 40'ını elinde bulunduran Doğan Yayın Holding'in Başkan Yardımcısı Soner Gedik, yılın ilk aylarında savaş tedirginliğiyle reklam gelirlerinin eksiye döndüğünü belirterek, mayıstan sonra tedirginliğin kalkmasıyla başlayan yükselişle eylül sonunda yüzde 16 büyüme gerçekleştiğini söyledi. 
   "Yılın son üç ayında beklenen gelişmelerle birlikte 2003 sonunda dolar bazında yüzde 22, 2004 yılında ise minimum yüzde 30 büyüme bekliyoruz" diyen Gedik, bu hedeflerle 2003 sonunda reklam gelirlerinin yaklaşık 350 milyon dolar, toplam gelirlerin ise yaklaşık 640 milyon dolara yükselmesini beklediklerini söyledi. 
   
   Bireysel emeklilik ilanları 
   Gedik şunları söyledi "Önümüzdeki yıl yüzde 5 büyüme bekleniyor. Reklamda da yüzde 20 - 25 geleneksel büyüme olur. Ayrıca bireysel emeklilik sisteminin başlamasıyla şirketlerden gelecek olan ilanlar etkili olacak. Bunun yanı sıra AB çerçevesinde gelecek yıl reçetesiz ilaç ilanlarının serbest bırakılacağı düşünülüyor. İki sektörün toplamı reklam gelirlerini yüzde 10 artırabilir." 
   "Her özelleştirme bizim için sıfırdan reklam kapısı" diyen Gedik'e göre, özellikle Tekel'in alkollü içecekler bölümü ve Milli Piyango özelleştirmesi reklam geliri açısından yüksek potansiyel taşıyor. 
   
   'Paylaşmayı ve sinerji yaratmayı biliyoruz'    Televizyon reklam pazarında mevcut paylarının yüzde 31 olduğunu söyleyen Gedik, reklam pazarındaki paylarını artırmak amacıyla Cine 5'e ortak olunması durumunda kanalı açık kanal haline getirmeyi ve elit kesime yönelmeyi planladıklarını belirtti. 
   Gedik, Cine 5'le ilgili projelerini şöyle açıkladı "Burada yanlış anlaşılma olmasın. Biz Cine 5 şirketini satın almayacağız. Bir şirket kuruyoruz ve bu şirket Cine 5'in isim ve frekans hakkını satın alacak." 
   
   AB belirleyecek 
   Gedik, yabancı bir kanalla ortaklık konusuna her zaman sıcak baktıklarını belirterek, "Türkiye'ye biri gelecekse bizimle ortaklık yapacağını düşünüyoruz. Çünkü paylaşmayı ve sinerji yaratmayı çok iyi biliyoruz" dedi. 
   Gedik, yabancı sermayenin Türkiye'nin koşulları için erken olduğunu ancak AB'nin ilerleme raporundan sonra yabancı sermayenin gelişinin hızlanmasını beklediklerini söyledi. 
   
   
</TEXT>
</DOC>
