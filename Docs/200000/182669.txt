<DOC>
<DOCNO> 182669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/soneko18.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Üçkağıtçıların yükünü çekmek zorunda değiliz 
</HEADLINE>
<TEXT>

     Maliye Bakanı Kemal Unakıtan, banka mevduatında yüzde 100 devlet güvencesini kaldıracaklarını belirterek, ''Konu, Meclis açıldıktan sonra gündeme gelecek. Bunun birden bire mi yoksa kademeli olarak mı kaldırılacağı henüz belli değil. Türk milleti olarak artık üçkağıtçıların yükünü çekmek zorunda değiliz'' dedi. 
     Unakıtan, Ekonomi Muhabirleri Derneği'nce EMD düzenlenen sohbet toplantısına katılarak, ekonomi muhabirlerinin sorularını yanıtladı. 
     Kemal Unakıtan, batık bankalara ilişkin bir soru üzerine, Türkiye'de batık banka gerçeği bulunduğunu ifade ederek, ''Bunu hepimiz yaşadık, yaşıyoruz. Olumsuzlukların hepimiz çektik. Ancak bir yerde batık banka var diye bütün bankalar batık mı Hayır'' diye konuştu. 
     BDDK'nın sektörün denetlenmesindeki rolünü vurgulayan Unakıtan, ''Son krizdeki en büyük kriz, banka kriziydi. Türkiye'deki bankaların kuvvetlendirilmesi lazım. Finans sektörü ekonominin dinamiğidir. Bunun kuvvetli olması için de önlemlerin alınması gerekir. Bu önlemlerin hiç kimsenin gözünün yaşına bakmadan herkese uygulanması lazım'' dedi. 
     
     VERGİ YÜKÜ BİRAZ HAFİFLETİLMELİ 

     Unakıtan, Türkiye'de bankacılık ve finans sektöründeki vergi yükünün biraz hafifletilmesi gerektiğini ifade ederek, şöyle konuştu 
     ''Bu vergi yükünün en azından diğer ülkelerdeki vergi yüküyle eşit olması gerekir. Finans sektörünü kuvvetlendirmeli, ayakları üzerinde duracak hale getirmeliyiz. Devlet, hiçbir topalın değneği değildir. Devletin değneğiyle hiç kimse ayakta durmamalı. Herkesin ayakları üzerinde durması lazım.'' Bakan Unakıtan, bir gazetecinin banka mevduatındaki devlet güvencesinin kaldırılmasına ilişkin sorusu üzerine de, şunları söyledi 
     ''Banka mevduatı yüzde 100 devlet güvencesinde. Bu güvenceyi kaldıracağız. Konu, Meclis açıldıktan sonra gündeme gelecek. Bunun birden bire mi yoksa kademeli olarak mı kaldırılacağı henüz belli değil. Türk milleti olarak artık üçkağıtçıların yükünü çekmek zorunda değiliz. Bu durum kuvvetli olmayan bankaları belki biraz sıkıntıya sokar. Eskiden halk faizi nerede fazla alıyorsa oraya gidiyordu. Riskin fazla olduğu yerde gelir de fazla oluyor. Vatandaş bundan sonra kararını ona göre verecek. Bence devlet güvencesinden dolayı kuvvetli bankalar ile zayıf bankalar arasında haksız rekabet de yapılıyordu.'' 
     
     YÜZDE 6.5'LİK FAİZ DIŞI FAZLADA SIKINTI YOK 

     Kemal Unakıtan, konuşmasında ekonomik gelişmelere değinirken yıl sonu itibariyle yüzde 6.5'lik faiz dışı fazlanın tutturulması konusunda önemli bir sıkıntı olmadığını söyledi. 
     Ağustos sonunda faiz dışı fazlanın 15.5 katrilyon lira olduğunu, Türkiye'nin 4 aydır eksi enflasyonla tanıştığını, milletin alışkın olmadığı gelişmeler yaşandığını vurgulayan Unakıtan, bu yılın ikinci çeyreğinde büyümede biraz azalma olsa da yüzde 5'lik büyüme rakamına rahatlıkla ulaşılacağına inandıklarını belirtti. 
     
     2004 SONUNDA LİRADAN SIFIR ATILACAK 

     Maliye Bakanı Kemal Unakıtan, TL'den altı sıfır atılmasının enflasyonun düşmesine bağlı bir hedef olduğunu belirterek, ''Enflasyon 12'ler civarına düşmeden TL'den altı sıfır atılırsa bu sefer iş terse teper. 2004 yılı sonunda düşündüğümüzü tahakkuk ettirirsek, sıfırlar atılacak'' dedi. 
     Unakıtan, Ekonomi Muhabirleri Derneği'nin EMD düzenlediği sohbet toplantısında yaptığı konuşmada, 3 Kasım seçimlerinin ardından uyguladıkları programa değinerek, bu program kapsamında Türkiye'nin çok yüksek değil, ama makul ve istikrarlı bir büyümeyi sağlaması gerektiğini söyledi. 
     Türkiye'de enflasyonun düşmesine rağmen, AB ülkeleriyle karşılaştırıldığında yine de çok yüksek olduğunu vurgulayan Unakıtan, şöyle konuştu 
     ''Vatandaşımız bu konuda artık daha sorgulayıcı olacak. Öyle birden bire herşeye zam geldi, ben de zam yaparım fikrinin yavaş yavaş kalkması, yapılan zamları da vatandaşların kolay kolay kabul etmemesi lazım. Biz hükümet olarak birşey diyemiyoruz, serbest piyasa ekonomisi, ama vatandaş duyarlı olmalı.'' 
     
     DALGALI KUR SİSTEMİNDEN VAZGEÇMEYECEĞİZ 

     Unakıtan, dolardaki düşüşe değinirken de bundan en fazla şikayetin ihracatçılardan geldiğine dikkat çekerek, şunları söyledi 
     ''Bu da bizim elimizde değil. Türkiye artık bağımsız bir Merkez Bankası'nı bütün hücrelerinde yaşıyor. Merkez Bankası artık, devlete borç vermiyor. Merkez Bankası, tam bağımsız bir şekilde faaliyetini sürdürüyor. Bizim piyasalara müdahale etmemiz söz konusu değil. Dalgalı kurdan hiçbir zaman vazgeçmeyeceğiz. Çünkü dalgalı kur bu sistemin sigortası. Türkiye, çok fazla dolarize olmuş bir toplumdu.'' Bir gazetecinin TL'den altı sıfır atılmasına ilişkin sorusunu ise Unakıtan, ''TL'nin sıfırlarının atılması bir neticedir. Bu, enflasyonun düşmesine bağlı bir hedef. Enflasyon 12'ler civarına düşmeden TL'den altı sıfır atılırsa bu sefer iş terse teper. 2004 yılı sonunda düşündüğümüzü tahakkuk ettirirsek sıfırlar atılacak'' diye konuştu. 
     Türkiye'nin doğrudan yabancı yatırımcıya büyük ihtiyacı olduğunu dile getiren Unakıtan, ''Eğer, ekonomik büyümeyi artırmak istiyorsak havuzdaki suyu artırmamız lazım. Yani suyu çalkalamakla olmaz. Yurtdışından yatırımcı gelmesi lazım'' dedi. 
     Geçtiğimiz hafta yurtdışına yaptığı seyahatte Türkiye'ye dair olumlu izlenimler aldığını anlatan Unakıtan, şöyle devam etti 
     ''Türkiye, AB'den takvim alırsa Türkiye'ye istemese de çok büyük yatırım gelecek. Paris ve Londra'da yatırımcılar ile finans kuruluşlarından sözleşmiş gibi aynı sözü duydum. Bizim de vazifemiz Türkiye'deki yatırım ortamını iyileştirip cazip hale getirmek. Yatırımcıyı buraya çekmektir.'' Türkiye'deki ekonomik istikrar ve iyileşmeye dikkat çeken Unakıtan, artık yurtdışına gittiğinde kendisine eskisi gibi sorular sorulmadığını, son seyahatinde bu iyileşmenin yurtdışındaki etkilerini çok net olarak gördüğünü söyledi. 
     
     YAKIN ZAMANDA YABANCI BANKALAR GELECEK 

     Unakıtan, son seyahatindeki görüşmelerde yabancı bankaların Türkiye'ye ilgili olduklarını gördüğünü anlatarak, şunları kaydetti 
     ''Türkiye'de yabancı bankalar var. Bundan sonra da gelecek olanlar var. Devletin elindeki Vakıfbank, Halk Bankası ve Ziraat Bankaları satılacak. Kimler alacak Parası varsa yerli, yoksa yabancı alacak. Bununla ilgilenenler var mı Var. Yakın zamanda Türkiye'ye yabancı bankalar gelecek.'' Kemal Unakıtan, bütçede gelir ve gider hesaplarını anlatarak, bundan sonra bütçedeki bütün harcamaların eğer bütçede varsa yapılacağını söyledi. 
     Bakan Unakıtan, sosyal güvenlik harcamaları konusuna değinirken de ''Bu Türkiye'nin en büyük kara deliği. Onları da zapt-ı rapt altına alacağız. Uğraşırsan, takip edersen, disiplin altına almayacağın şey yok'' diye konuştu. 
     2004 hedeflerine ilişkin bir soru üzerine de Unakıtan, 2004'te büyümede yüzde 5, sene sonu enlasyonda yüzde 12, faiz dışı fazlada yüzde 6,5 ve altı sıfırsız parayı hedeflediklerini ifade etti. 
     
</TEXT>
</DOC>
