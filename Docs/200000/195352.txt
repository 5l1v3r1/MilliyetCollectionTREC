<DOC>
<DOCNO> 195352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur16.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Zekeriya Temizel Akçakoca'ya yapılan doğru değil 
</HEADLINE>
<TEXT>

     Eski BDDK Başkanı Zekeriya Temizel, Engin Akçakoca'nın evine düzenlenen polis baskını olayının, bilinçsiz br şekilde ya da yanlışlık sonucunda yapılmadıysa, kesinlikle doğru bir hareket olmadığını bildirdi. 
     Temizel, Stratejik Teknik Ekonomik Araştırmalar Merkezi STEAM tarafından düzenlenen "Vergi Arenası"na katıldı. 
     Temizel, gazetecilerin soruları üzerine, eski BDDK Başkanı Engin Akçakoca'nın evine baskın yapılarak kolilerle evrak alınmasını değerlendirdi. Kamuda en üst düzeylerde görev yapmış bir kimseye bilinçli olarak böyle bir hareket yapılmasının yanlış olduğunu vurgulayan Temizel, "Doğru bir olay değil. Bu insanlar ne Türkiye'den kaçıp göçen insanlardır, ne de ellerinde, avuçlarındaki belgeleri kamudan saklayan insanlardır. Dolayısıyla, böyle bir olayı, eğer bilinçsiz bir şekilde veya bir yanlışlık sonucunda olmadıysa, kesinlikle doğru bir hareket olarak değerlendirmiyorum" dedi. 
     Temizel, Akçakoca'nın kurumdan ayrılması nedeniyle, bu olayla BDDK'nın özerkliği arasında bağlantı kurmanın mümkün olmadığını söyledi. 
     
     "BEN EVRAK GÖTÜRMEDİM" 
     Akçakoca'nın evine evrak götürmesinin kişisel bir tercih olduğunu, bazı üst düzey görevlilerin, görevden ayrılırken tek bir kağıt bile götürmediğini, her zaman kuruma dönüp istediği evrağı alma hakkı bulunduğunu belirten Temizel, "Bazıları da yeniden gelip buralardan bilgi alacağıma, beraberimde götüreyim diyebilirler. Gelenekte böyle bir olay olmamakla birlikte kişilerin kendi değerlendirmesidir" dedi. Temizel, bulunduğu görevlerden ayrılırken tek bir fotokopi bile almadığını belirtirken, daha sonra gereksinim duyması halinde gelip aldığını söyledi. 
     
</TEXT>
</DOC>
