<DOC>
<DOCNO> 190239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur14.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Urfa'daki Balıklıgöl'ün balıkları fazla yemden rahatsızlandı 
</HEADLINE>
<TEXT>

     Şanlıurfa'nın simgesi, yerli ve yabancı turistlerin ilgi odağı olan ve Hz. İbrahim'in ateşe atıldığı yer olarak rivayet edilen Balıklıgöl'deki balıklar, ziyaretçilerin attığı aşırı yem nedeniyle rahatsızlandı. 
     Şanlıurfa Tarım İl Müdürlüğü Kontrol Şube Müdürü Fatma Dal, A.A muhabirine yaptığı açıklamada, haftada 2 kez su ve balık numuneleri alarak yaptıkları kontrolde, ''kutsal olduğuna inanılan'' balıklarda, ''aşırı huysuzluk'' gözlediklerini söyledi. 
     Balık numuneleri üzerindeki incelemeleri sürdürdüklerini ve bazı tetkiklerin yapılabilmesi için Ankara'ya gönderdiklerini kaydeden Dal, şunları söyledi 
     ''Balıkların, hareketlerinde yavaşlama, aşırı huysuzluk belirledik. Bunun sudaki kirlilikten ve ziyaretçilerin aşırı miktarda yem atmalarından kaynaklandığını sanıyoruz. Göle, günde ortalama 15 kilogram yem atılması gerekirken, 40 kilogram yem atıldığını belirledik. Aşırı yemin daha fazla tehlikeye yol açmaması için, ziyaretçilerin göle yek atmasını yasakladık.'' 
     
     BALIKLIGÖL EFSANESİ 
     Devrin zalim hükümdarı Nemrut'un o yıl doğacak bütün çocukları öldüreceğini söylemesi üzerine annesi Hz. İbrahim'i bir mağarada gizlice doğurdu ve İbrahim 10 yaşına gelinceye kadar bu mağarada yaşadı. 
     Mağaradan çıkıp baba evine gelen Hz. İbrahim, Nemrut ve halkının taptığı putlarla mücadele etmeye ve onları kırıp parçalamaya başlayınca, Nemrut tarafından bugünkü kalenin bulunduğu yerden ateşe atıldı. 
     Allah tarafından ateşe ''Ey ateş İbrahim'e karşı serin ve selamet ol'' emri verilince ateş ''Su'', odunlar da ''Balık'' oldu. Hz. İbrahim bir gül bahçesinin içine düştü. 
     Hz. İbrahim'in ateşe atıldığı yer Halil'ür Rahman Gölü, ona inanarak kendisini Hz. İbrahim'in arkasından atan Nemrut'un kızının düştüğü yer de Aynzeliha Gölü olarak adlandırılıyor. 
     
</TEXT>
</DOC>
