<DOC>
<DOCNO> 184836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur15.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan, Rektörleri mahkemeye veriyor... 
</HEADLINE>
<TEXT>

     YÖK tartışması bugün Dil Bayramı törenlerinin düzenlendiği Dolmabahçe Sarayı'na taşındı. Başbakan Tayyip Erdoğan gazetecilerin sorusu üzerine bazı Rektörler hakkında dava açacağını söyledi. 
     Başbakan, tören çıkışı saray bahçesinde gazetecilerin "Rektörler hakkında dava açacak mısınız" şeklindeki sorusuna başını sallayarak "evet" yanıtı verdi. Başbakan konuyla ilgili diğer soruları ise "burada dil bayramını kutluyoruz burası yeri değil" diye yanıtsız bıraktı. 
     Milli Eğitim Bakanı Hüseyin Çelik, ''Bir rektör Başbakan'a 'gafil' diyor. Bana 'cahil' diyor. Benim yasal hakkımı kullanmam, Başbakan'ın yasal hakkını kullanmasından daha tabii bir şey olabilir mi '' dedi. 
     Milli Eğitim Bakanı Çelik, Dolmabahçe Sarayı'nda düzenlenen Dil Bayramı töreni sonrasında gazetecilerin Başbakan Recep Tayyip Erdoğan'a yönelttikleri ''Rektörlerden davacı olacak mısınız '' şeklindeki soruyu, Başbakan'ın isteği üzerine kendisi yanıtladı. 
     Başbakan Recep Tayyip Erdoğan'ın sözleriyle ilgili olarak, ''Bizim nezaketimizi zaaf olarak değerlendirip, kendince ucuz kahramanlıklar yapmaya çalışan kimselere yönelik söylenmiş sözdür'' diyen Bakan Çelik, ''Bütün üniversite camiasını, rektörleri, öğretim üyelerini, bunun muhatabı olmaktan tenzih ederim'' dedi. 
     Bakan Çelik, şöyle devam etti 
     ''Şimdi bir rektör Başbakan'a 'gafil' diyor. Bana 'cahil' diyor. Şimdi benim yasal hakkımı kullanmam, Başbakan'ın yasal hakkını kullanmasından daha tabii bir şey olabilir mi Burası bir hukuk devleti ise ki hukuk devleti olduğunu düşünüyoruz, öyle olması gerekiyor, yasal yollara başvuracaksınız. Mesele budur.'' ''Kubilay benzetmesi sizi kızdırdı mı '' şeklindeki soru üzerine Çelik, ''bu tür ucuz kahramanlıklara gerek olmadığını'' söyledi. 
     Türkiye'yi germeye kimsenin hakkının bulunmadığını ifade eden Çelik, Üniversitelerarası Kurul Başkanı Prof. Dr. Ayhan Alkış'ın tören alanında olduğunu, kendisiyle şimdi de, bundan sonra da konuşacağını kaydetti. 
     Hükümet olarak uzlaşma kültüründen yana olduklarını belirten Çelik, bu ülkede en üst düzeyde bunun gerçekleştirilememesi halinde vatandaşlardan talep edilemeyeceğini vurguladı. 
     Bakan Çelik, Türkiye'de gerilimden medet uman bazı insanlar ve çevrelerin bulunduğunu da dile getirerek, ''Bugün Türk yükseköğretiminde uzatmaları oynayan bazıları ortalığı karıştırıyor. Onlar, yüksek öğretimin önünden çekilirse her şey rayına girecektir'' dedi. 
     Vatandaşlık Kitabı üzerinde bulunan ABD'deki Özgürlük Anıtı'nın resmine ilişkin de Çelik, kitabın 2001 yılında basıldığını, devlette devamlılığın esas olduğunu belirterek, seneye bu kitabın olmayacağını kaydetti. 
     Bu arada, Başbakan Erdoğan, Dolmabahçe Sarayı'na gelişi sırasında bir grup İtalyan turistle karşılaştı. 
     Turistlere, İngilizce ''hoşgeldiniz'' diyen Başbakan Erdoğan, grubun başındaki rehber aracılığıyla ''İtalya Başbakanı Berlusconi ile aralarının nasıl olduğunu'' sordu. 
     Turistlerin ''iyi'' yanıtını vermesi üzerine Başbakan Erdoğan, ''Kardeşime selam söyleyin. Ayın 3'ünde yanındayım'' dedi. 
     Öte yandan, Başbakan Erdoğan, törenin ardından bir gazetecinin, ''Vatandaşlık kitabının üzerindeki Özgürlük Anıtı fotoğrafı ne anlama geliyor'' sorusu üzerine, ''Milli Eğitim Bakanı yanıtlasın'' dedi. 
     ''Bugün Dil Bayramı... Dil Bayramı ile ilgili sorunuz varsa cevaplayayım'' diyen Başbakan Erdoğan, aynı muhabirin, ''Atatürkçülüğü savunmak edepsizlik mi '' sorusuna karşılık vermedi. 
     
</TEXT>
</DOC>
