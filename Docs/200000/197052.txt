<DOC>
<DOCNO> 197052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/soneko19.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Terör hareketleri eskisi kadar krizlere sebebiyet vermez" 
</HEADLINE>
<TEXT>

     ''AB Tüketici Politikaları'' konulu toplantı nedeniyle Roma'da bulunan Sanayi ve Ticaret Bakanı Ali Coşkun, İstanbul'daki terör saldırılarını gerçekleştirenlerin asıl hedeflerinin ne olduğunun henüz netleşmediğini söyledi. 
     Toplantıdan sonra soruları yanıtlayan Coşkun, ''Terör hareketlerinin Türkiye'de eskisi kadar krizlere sebebiyet vermeyeceği bir gerçek'' dedi. İstanbul'daki terör saldırılarının ekonomiyi nispeten etkilese de krize yol açmayacağını bildiren Coşkun, şöyle dedi 
     ''Terörizmin hedefinin ne olduğunu kestirmek mümkün değil. Ama ekonomik meseleler de terörden fevkalade etkileniyor. Türkiye'nin düzlüğe çıktığı biranda, ülkemizin güçlenmesini istemeyen hainler, bu tür terör faaliyetlerine yeltenmiş olabilirler. Ancak İstanbul'daki olayların arkasında veya önünde hangi hedeflerin yattığı henüz netleşmiş değil. Yine de Türkiye'de güven ortamı sağlanmış ve ekonomik dengeler kurulmuş vaziyette olduğu için, bu terör hareketlerinin Türkiye'de eskisi kadar krizlere sebebiyet vermeyeceği bir gerçek.'' Coşkun, terör saldırılarının Türkiye'yi Avrupa hedefinden saptırmayacağını da vurguladı. Bakan Coşkun, batı basınındaki bazı yorumlarda, güvenliğe odaklanan bir anlayışın egemen olması ihtimalinden hareketle, Türkiye'de askerlerin yeniden ön plana çıkabileceğini ileri süren tezlerin yer aldığının hatırlatılmasına karşılık olarak ise şu ifadeyi kullandı 
     ''Şu anda, bu türden bir şey mümkün değildir. Yaşananları çeşitli güç odakları kendi düşünceleri doğrultusunda çarpıtmak, yönlendirmek isteyebilirler. Ama Türkiye'de yeniden ihtilallere sebebiyet verebilecek bir ortam yok.'' 
     
</TEXT>
</DOC>
