<DOC>
<DOCNO> 177408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sondun08.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu barut fıçısı... Savaş yeniden başladı.. 
</HEADLINE>
<TEXT>

     İsrail, Filistinli militanlara yönelik saldırıların artacağı tehdidinde bulundu. 
     İsrailli üst düzey bir güvenlik yetkilisi, Hamas liderlerinden İsmail Ebu Şanab ve iki korumasının İsrail'in füzeli saldırısında öldürülmesinden bir gün sonra yaptığı açıklamada, ''Bu daha başlangıç. Terörist altyapıya ciddi karşılık vermek için plan yapıyoruz'' dedi. 
     Yetkili, Filistin Gazze Şeridi'nde de operasyonlarını artırabileceklerini kaydederek, Filistinli militan ve silah kaçakçılarının genellikle Gazze Şeridi'nin Mısır sınırındaki Refah bölgesini kullandıklarını belirtti. 
     
     İSRAİL, GAZZE ŞERİDİ'Nİ İKİYE BÖLDÜ... 

     İsrail ordusu, Gazze Şeridi'nin kuzeyini güneyine bağlayan anayolda yeniden bariyer kurarak bölgeyi ikiye böldü. 
     Filistinli güvenlik yetkililerinden edinilen bilgiye göre, bu bariyerler Gazze Şeridi'nin güneyindeki Guş Katif Yahudi yerleşim biriminin bulunduğu bölgede kuruldu. 
     Bu anayol, Filistin yönetimiyle yapılan görüşmelerin ardından, Filistinli silahlı grupların 29 Haziran'da ilan ettiği tek yanlı ateşkesin yürürlükte olduğu 31 Temmuz'da açılmıştı. 
     Hamas, siyasi liderlerinden İsmail Ebu Şanab'ın İsrail'in füze saldırısında ölmesinin ardından yaptığı açıklamada, saldırının, örgütün geçici ateşkese olan bağlılığını sona erdirdiğini söylemişti. 
     Hamas'ın ardından İslami Cihad da İsrail'le ateşkesi bozmuş, El Fetih'inse bu konuda bir kararı olmadığı açıklanmıştı. 
     
</TEXT>
</DOC>
