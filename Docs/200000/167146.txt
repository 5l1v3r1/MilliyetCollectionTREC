<DOC>
<DOCNO> 167146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur27.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Manisa'da görünmez kaza.. 
</HEADLINE>
<TEXT>

     Manisa'da, bir pasajın asansörü ile kapısı arasına kollarının sıkışması sonucu yarım saat havada asılı kalan lise öğrencisi, itfaiye tarafından kurtarıldı. 
     Alınan bilgiye göre, Hükümet Konağı yanındaki Konak Pasajı'nda muhasebeci Hüseyin Kiraz'ın yanında staj gören Manisa Ticaret Lisesi Muhasebe Bölümü 2. sınıf öğrencisi Erhan Dereli 14 , 3. katta bulunan işyerine çıkmak için asansöre bindi ve düğmeye bastı. Dereli, söz konusu katta duran asansörden inerken, asansör aniden üst kata doğru hareket etti. Bu sırada kolları ile asansörün kapısını açmaya çalışan Dereli'nin iki kolu, asansör ile kapısı arasında sıkıştı. 
     Acı içinde kıvranan ve ayakları havadan kesilen Dereli'nin bağırması üzerine, vatandaşlar durumu güvenlik görevlilerine bildirdi. 
     Olay yerine gelen itfaiye, Dereli'nin ayaklarını tutarak ve altına destek koyarak acısını azaltmaya çalıştı. İtfaiye, sıkışma nedeniyle duran asansörün elektriğini keserek, 15 dakikalık çalışma sonucunda öğrenciyi sıkıştığı yerden kurtardı. Dereli, Manisa Devlet Hastanesi'ne kaldırıldı. 
     Erhan Dereli, Acil Servis'e götürülürken, olaydan haberi olmayan ve tedavi amacıyla hastanede bulunan baba Mustafa Dereli, sedyede getirilen oğlunu görünce şaşkınlık geçirdi, oğlunun durumunun iyi olduğunu öğrenince sakinleşti. 
     Kollarında hafif sıyrıklar ve ezikliklerin bulunduğu Dereli, ayakta tedavi edildikten sonra taburcu oldu. 
     
</TEXT>
</DOC>
