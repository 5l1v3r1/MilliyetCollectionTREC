<DOC>
<DOCNO> 189649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/yazar/cemal.html </URL>
<DATE> 2003/10/19/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hemavaz olmak 
</HEADLINE>
<TEXT>

   
   Ciwan Haco... Kürt Rock şarkıcısı diye geçiyor başlıklarda. 23 yıl sonra dönmüş memlekete. 
   Verdiği Kürtçe konserle, şarkılarla Batman'ı sallamış, yer yerinden oynamış. Kimine göre yüz bin, kimine göre üç yüz bin kişi toplamış... 
   "Bazen buralıyım, bazen dünyalıyım" diyor. 
   Ahmet Tulgar soruyor 
   "Uçakta neler hissettiniz, onca yıl sonra Türkiye'ye gelirken " 
   Ciwan Haco yanıtlıyor 
   "Büyük stres içindeydim. Neyle karşılaşacağımı bilemiyordum. Türkiye'deki gelişmelerin farkındaydım ama yine de insan bu tür durumlarda çok iyimser olamıyor. Allah'a şükürler olsun ki her şey iyi gitti." 
   Ve ekliyor 
   "Şaşırdım gösterilen ilgiye..." 
   On yıl öncesini anımsıyorum. 
   Diyarbakır'da Nuri Usta'nın kahvesi. Bir sabah vakti gençten bir çocuk yakınmıştı 
   "Michael Jackson gelip İstanbul'da İngilizce konser veriyor. Niçin Şivan da gelip Diyarbakır'da Kürtçe konser vermesin ki Fena mı olurdu " 
   Dünyanın sonu olmaz demiştim. 
   Olmadı da. 
   Şivan değil ama Ciwan Haco geldi. Kürtçe şarkılar söyledi Batman'da. Sahneye çıktı on binlerce insanı coşturdu. 
   Şivan'ı dinledikleri gibi, yıllardır Ciwan Haco'yu da kasetlerden, uydu antenleriyle yabancı televizyonlardan, radyolardan zaten dinliyorlardı. Şimdi bir de canlısını karşılarında gördüler, dinlediler, coştular, eğlendiler. 
   Fena mı oldu 
   "Binlerce yıldır bir arada yaşayan iki toplumun barış içinde geleceğe yürümesi, hem Kürtlerin hem Türklerin özlemi. Ben bu konuda bir şey söylemek yerine, bu özlemi insanlara derinden hissettirecek müzikal bir söylem üretmeyi tercih ederim." 
   Böyle diyor Haco... 
   Yazımı yazarken Kardeş Türküler'i dinliyorum. 
   Hemavaz isimli CD'lerini. 
   Şarkılar Türkçe... 
   Kürtçe... 
   Rumca... 
   Ermenice... 
   Çingenece... 
   Silemano, bir Kürt halk şarkısı. 
   Kaptırırsan, yüreğini dağlıyor 
   
   Anne 
   Fişekliğin sırası değildir 
   Getir kemanımı 
   Yarama basayım 
   
   Türkçe bir şarkı. Elazığ yöresinden, oynak mı oynak 
   
   Kaşlara, gözlere kurban 
   El vurma, diz kırma 
   Ah, sinemde yara 
   
   Hemavaz olmak 
   Karşılıklı şarkı söylemek, kuşların hep birlikte ötmesi anlamına geliyormuş... 
   Soruyor Ahmet 
   "Kendinizi bu topraklara bağlı hissediyor musunuz Yoksa daha çok bir dünya vatandaşı gibi mi .." 
   Ciwan Haco yanıtlıyor 
   "İkisi de. Bazen bir dünya vatandaşı... Bazen Ortadoğulu bir Kürt... Şarkıdan şarkıya bile değişiyor bu duygu..." 
   Bırakan insanları 
   Kim kendini nasıl hissederse öyle olsun. 
   Ne zararı var ki 
   
      
   
   
</TEXT>
</DOC>
