<DOC>
<DOCNO> 192195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sondun23.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BM "Savaş bölgesinde kadınlar mağdur.." 
</HEADLINE>
<TEXT>

     Birleşmiş Milletler BM , kadınların savaşta hep ezildiğini, onlara sorunların çözümünde üst düzey temsil hakkı verilmediğini hatırlattı. 
     Hükümetleri, savaş suiistimallerinden kadınları korumaya çağıran, dönüm noktası niteliğindeki BM kararının 3. yıldönümünde düzenlenen BM Güvenlik Konseyi toplantısında, çatışma bölgelerindeki binlerce kadının hala tecavüz ve cinsel şiddete maruz kaldığı ve onlara barış görüşmelerinde gerekli söz hakkı verilmediği ortaya konuldu. 
     Kadınlar, barış ve güvenlikle ilgili kararın yürürlüğe koyulması sürecini değerlendirmek üzere BM Güvenlik Konseyi'ne bu ay başkanlık eden ABD'nin düzenlediği açık toplantıda, 40'a yakın konuşmacı, kadınların savaşta mağdur edilmemesi ve barış görüşmelerinde söz hakkına sahip olmasını sağlamak için daha çok şey yapılması gerektiği üzerinde anlaştı. Konsey toplantısında, kadınların barış masalarında layıkıyla görev almaları için yapılan çalışmaların çok ağır seyrettiği belirtildi. 
     Toplantıda, ABD'nin BM Temsilcisi Büyükelçi John Negroponte, günümüz savaşlarında sivil kayıpların askeri kayıplardan çok daha fazla olduğunu, bu yüzden kadın ve çocukların savaştan daha önce olmadıkları kadar etkilendiğini söyledi. 
     Negroponte, çözümde kadın ve erkeklere eşit önem vermeyen hiçbir barış yaklaşımın başarılı olamayacağını söyledi. 
     Kongo'da kadın haklarından sorumlu BM barış gücü danışmanı Amy Smythe de, bu yıl ''resmi olarak'' bitmesine rağmen ülkenin doğusunda şiddetle devam eden 5 yıllık iç savaşın en çok kadınları etkilediğini, cinsel şiddetin yaygın olduğunu ve bu korkunç suçları işleyenlerin cezasız kaldığını ifade etti. 
     
     KOLOMBİYA, PAKİSTAN, HİNDİSTAN 
     Kolombiya'nın BM Temsilcisi Büyükelçi Luis Guillermo Giraldo, ülkede yasadışı silahlı çetelerin yarısını kadın askerlerin oluşturduğu halde kadınların sıklıkla cinsel şiddete maruz kaldıklarını söyledi. 
     Giraldo ayrıca, çetelerin uyguladığı şiddetin sivilleri, özellikle kadınları ve çocukları hedef aldığını sözlerine ekledi. 
     Toplantıda, Pakistan'ın BM Temsilcisi Büyükelçi Münir Ekrem, Hindistan ordusunu Keşmir'de tecavüzü bir silah olarak kullanmakla suçlarken, Hindistan'ın BM Temsilcisi Büyükelçi Vijay Nambiar bu suçlamayı reddederek, Pakistanlı köktencilerin Keşmir'de ahlaki kuralları yerine getirmedikleri gerekçesiyle kadınları hedef alan bir terör seferberliği başlattığını öne sürdü. 
     
     PEKİN'DEKİ BAŞARISIZ 
     Kanada'nın BM Temsilcisi Gilbert Laurin ise 1995'te Pekin'de düzenlenen BM kadın konferansında benimsenen, BM sisteminde 2000 yılı itibariyle 50'ye 50 cinsiyet eşitliği sağlanmasını öngören hedefe ulaşılmadığından yakındı. 
     Laurin, Genel Sekreter Kofi Annan'a, çatışma bölgelerine daha çok kadının özel temsilci olarak atanması çağrısında bulunan 2001 yılında alınan kararın da amacına ulaşmadığını kaydetti. Barış gücü harekatlarından sorumlu BM Genel Sekreter Yardımcısı Jean-Marie Guehenno, üye devletlerden, barış gücü görevlerine daha fazla kadın polis ve kadın asker sağlamalarını istedi. 
     Guehenno, savaşlardan sonra da devam eden kadınlara tedhişin önlenmesi için kadın haklarında uzman kişilerin BM görevlerinde yer almalarının şart olduğunu söyledi. 
     
</TEXT>
</DOC>
