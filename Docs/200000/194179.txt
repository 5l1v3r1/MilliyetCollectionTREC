<DOC>
<DOCNO> 194179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/yazar/bila.html </URL>
<DATE> 2003/11/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Gül'den imalı mesaj 
</HEADLINE>
<TEXT>

   
   Dışişleri Bakanlığı'nın, hükümetin Irak'a asker gönderme yetkisini kullanmayacağına dönük açıklama yapmasından sonra Başbakan Yardımcısı ve Dışişleri Bakanı Abdullah Gül'le görüştük. 
   Gül, sorularımızı yanıtlarken, kararın ardındaki gelişmeleri şöyle anlattı 
   "ABD bizden asker talebinde bulundu. Irak'ın istikrara kavuşmasına katkısı olur düşüncesiyle biz de bunu olumlu karşıladık ve tezkereyi çıkarttık. Bizim amacımız bir yandan Irak'ın normalleşmesini hızlandırmak, bir yandan Irak halkının ihtiyaçlarını karşılamak, bir yandan da müttefikliğin gereğini yerine getirmekti. Bu kararı aldıktan sonra ABD'de ve Irak'ta bazı çevrelerde birtakım tereddütler oluştu. Biz de bunun sonucunu bekledik. Ve açıkladığımız şekilde mutabakata varmış olduk." 
   Dışişleri Bakanı Gül'e ABD Dışişleri Bakanı Powell'la yaptığı görüşmeyi ve edindiği izlenimi sorduk. Gül, görüşmeyi şöyle özetledi 
   "Sayın Powell dün önceki gün vardıkları sonuçla ilgili olarak beni aradı. ABD'nin Türkiye'nin aldığı karardan dolayı müteşekkir olduğunu ifade etti. Özellikle, başka hiçbir ülke böyle bir karar almadan ve BM'den de bir karar çıkmadan önce Türkiye'nin karar almasının müttefiklik açısından çok önemli ve değerli olduğunu belirterek şükran duygularını ifade etti. Ancak uygulama açısından şartların uygun olmadığı mesajını vererek, bu yönde bir mutabakat arayışını yansıttı. Ben de bunun üzerine Türkiye'nin yardımcı olmak istediğini, bu amaçla bu kararı aldığını ifade ettim. 'Madem bu aşamada böyle bir ihtiyaç yok veya koşullar uygun görünmüyor. Bizim de buna bir itirazımız olmaz' dedim. 'Eğer kendiniz Iraklılarla bu işi yapabilirseniz istikrar sağlayabilirseniz biz bundan mutluluk duyarız' diye karşılık verdim." 
   Dışişleri Bakanı Gül, Türkiye'nin asker göndermesine ihtiyaç olmadan ABD'nin ve Geçici Irak Yönetimi'nin Irak'ta istikrarı oluşturmayı becermelerinden Türkiye'nin memnun olacağını vurguluyor. Dışişleri Bakanı Gül, yetkinin kullanılmayacağı konusunda karşılıklı açıklama yapılması için ABD'li meslektaşı Powell'la mutabakata vardıklarını, Washington'un da Ankara'nın yaptığı açıklamaya benzer bir açıklamayı saat farkını dikkate alarak yapacağını da belirtti. 
   Gül, ayrıca Powell'ın PKK-KADEK konusunu telefonda açtığını ve ABD'nin terörle mücadele konusunda her ihtimali düşünerek mücadeleye devam edeceğini teyit ettiğini de vurguladı. Gül, Powell'ın bu sözleri üzerine "Biz artık bunun somut sonuçlarını görmek istiyoruz" karşılığını verdiğini de kaydetti. 
   Gül, ayrıca kararın bundan sonrası için ifade ettiği anlamı ise şöyle özetledi 
   "Karar şu anlama geliyor. Asker göndermeyeceğiz. Tabi Türkiye'ye karşı Kuzey Irak'tan bir tehdit veya saldırı olması halinde buna müdahale etme hakkımız saklıdır. Bu, bize BM'nin verdiği bir haktır. Bunun ikisini birbirinden ayırmak gerekir." 
   Dışişleri Bakanı hükümetin bu kararıyla ilgili olarak Genelkurmay Başkanı Org. Hilmi Özkök'le görüştüğünü de belirtti ve "Tabii Genelkurmay'la sürekli görüşüyoruz. Genelkurmay Başkanı'na da bilgi vermiş durumdayız" dedi. 
   Dışişleri Bakanı, Gül'le yaptığımız görüşmeden edindiğimiz izlenim, bu sonucun daha çok Beyaz Saray'ın sorumluluğu içinde görüldüğü... 
   Ankara'nın üzerine düşeni yaptığı, ABD'nin ise tereddüt yaşaması nedeniyle bu noktaya gelindiği kanısı h kim. 
   
      
   
   
</TEXT>
</DOC>
