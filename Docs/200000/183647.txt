<DOC>
<DOCNO> 183647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/ekonomi/aeko.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan geç kalınca Köhler'le görüşemedi 
</HEADLINE>
<TEXT>

   Başbakan Erdoğan, Birleşik Arap Emirlikleri'ndeki programına öngörüldüğü gibi uyamayınca, IMF Başkanı Horst Köhler'le randevusuna da yetişemedi 
      AHMET ERHAN ÇELİK DUBAİ 
   
   Başbakan Tayyip Erdoğan'ın Birleşik Arap Emirlikleri'ndeki BAE programında sarkmalar olunca, IMF Başkanı Horst Köhler'le görüşemedi. 
   Uluslararası Finans Enstitüsü'nün yıllık toplantısına konuşmacı olarak davet edilen Erdoğan, BAE'deki temaslarına Abu Dabi'den başladı. BAE Başbakan Yardımcısı ve Silahlı Kuvvetler Başkan Yardımcısı ile görüşmelerde bulunan Erdoğan, programını öngörüldüğü gibi uygulayamadı. 
   Dubai'nin barındırdığı aşırı lüks imkanlarıya ünlü yedi yıldızlı Burj al - Arab otelindeki suitinde saat 18.00'de Kohler'le görüşmeyi planlayan Erdoğan, randevusuna bir saat geç kaldı. Erdoğan, bu nedenle Köhler'le olan randevusuna yetişemedi. IMF - Dünya Bankası toplantılarına evsahipliği yapan Köhler, programının yoğunluğunu gerekçe göstererek görüşmenin iptalini istedi. Görüşmenin yapılmayacağını basına Devlet Bakanı Ali Babacan duyurdu. 
   
   Programsız Türk heyeti 
   Görüşmenin gerçekleşip gerçekleşmeyeceğini öğrenmek için Babacan, Erdoğan'ı uçağından aradı. Babacan, daha sonra gazetecilere "Görüşme olmayacak" dedi. Bu sırada IMF Avrupa Direktörü Micheal Deppler de Horst Köhler ile uzun süren telefon görüşmeleri yaptı. Babacan'ın da katılması planlanan Köhler - Erdoğan görüşmesinin pazartesi günü yapılması için randevularda ayarlamalar yapılıyor. 
   IMF - Dünya Bankası toplantılarına Türkiye'den iki bakan ve başbakan katılıyor. Hükümetten üç ismin birden Dubai'de bulunması görüşme programlarında karışıklığa neden oldu. 
   
   'Gelin 1 günde şirket kurun' dedi    AHMET ERHAN ÇELİK Dubai 
   Başbakan Recep Tayyip Erdoğan, uluslararası finans kurumlarını Türkiye'de yatırım yapmaya çağırdı. Hükümetin görevinin uluslararası yatırımcının güvenini pekiştirmek olduğunu söyleyen Erdoğan, "Sizlere iyi ev sahipliği yapmaya hazırız" dedi. 
   Erdoğan, Uluslararası Finans Enstitüsü'nün Dubai'de yapılan yıllık toplantı yemeğinin açış konuşmasını gerçekleştirdi. Övgülerle kürsüye davet edilen Erdoğan, Türkiye ekonomisinde enflasyondan büyümeye, iç borçlanma faizlerinden borç yönetimine kadar bir çok alanda başarılar elde edildiğini anlattı. Hükümetin yapısal reformlarının sanal adımlar olmadığını belirten Erdoğan, "Yerli ile yabancı müteşebbis arasında fark kalmamıştır" diye konuştu. 
   Erdoğan, şirket kuruluşundaki bürokratik işlem sayısının 19'dan 3'e indirdiklerini söyledi. "Türkiye'de bir günde şirket kurulmaktadır" diyen Erdoğan, uluslararası finans camiasının Türkiye'deki yatırım fırsatını kaçırmaması tavsiyesinde bulundu. 
   
   Mali disipline devam 
   Yüzde 20'lik enflasyon hedefine rahatlıkla ulaşılacağını söyleyen Erdoğan, ekonomideki başarının mali disiplin içinde uygulanan ekonomik programın bir sonucu olduğunu belirtti. Erdoğan, telekomünikasyon ve enerji gibi kilit sektörlerin de rekabete açılması için hazırlık yapıldığını söyledi. 
   
   Erdoğan dünyanın en lüks otelinde    Başbakan Erdoğan, Dubai'de klozet sifonları bile altından imal edilen, dünyanın en pahalı ve en lüks otelini tercih etti. Burj alArab Oteli'nde suitte kalan Erdoğan için bir gece için bin 688 dolar ödenecek. Erdoğan, dört ayrı suit kategorisinden en mütevazı olanını seçti. Erdoğan'a otele gelişinde MÜSİAD Başkanı Ali Bayramoğlu ile Türk Amerikan İş Adamları Derneği TABA Başkanı Zeynel Abidin Erdem eşlik etti. 
   
   
</TEXT>
</DOC>
