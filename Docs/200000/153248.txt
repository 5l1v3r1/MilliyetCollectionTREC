<DOC>
<DOCNO> 153248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/soneko17.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DKİB Gümrük Birliği'nden 70 milyon dolar zararımız var... 
</HEADLINE>
<TEXT>

     Doğu Karadeniz İhracatçılar Birliği DKİB Yönetim Kurulu Başkanı Ahmet Hamdi Gürdoğan, Türkiye'nin bugüne kadar Gümrük Birliği'nden yaklaşık 70 milyar dolar gibi bir kaybının söz konusu olduğunu söyledi. 
     Gürdoğan, Irak savaşından sonra dünyada meydana gelen yeni oluşumların, yeni bir güç dengelerinin oluşabileceğini ortaya koyduğunu belirtti. 
     Gürdoğan, Türkiye'nin dünyada oluşacak düzende kendine yer araması ve daha önceden girdiği taahütleri tekrar gözden geçirmesi gerektiğini vurgularken, şöyle devam etti 
     ''Avrupa Birliği'ne girmeden Gümrük Birliği'ne giren Türkiye, 3. dünya ülkesi diye tabir edilen ülkelerle ikili ticari anlaşma imzalayamamakta, Gümrük Birliği'nden dolayı da herhangi bir yaptırım uygulayamamaktadır. AB'ye girmeden, Gümrük Birliği'ne girmemizin bedeli çok ağır olmaktadır. Bu güne kadar Gümrük Birliği'nden Türkiye'nin 70 milyar dolar gibi bir kaybı söz konusudur.'' Türkiye'nin BDT ülkeleri, İran, Irak ve Suriye gibi ülkelerin, üçüncü dünya ülkeleri olmasından ve Türkiye'ye karşı yüksek vergi uygulamalarından dolayı gerekli ihracat yapamadığını da kaydeden Gürdoğan, şunları söyledi 
     ''Bu ülkelerle yapılan ticaretimiz, yapılan toplam ihracatımızın yüzde 10'u dahi değildir. Bu ülkelerle ticari anlaşmaları yapıp ihracatımızı geliştirmemiz için Gümrük Birliği'nin revize edilmesi gerekmektedir. Bunun örnekleri ortadadır. Gürcistan'a AB üyesi bir ülke ihracat yaptığı zaman yüzde 10 vergi öderken, Türkiye ise yüzde 38 vergi ödüyor. Ayakbastı olarak da AB araçlarından 100 dolar, Türk araçlarından da 600 dolar alınmaktadır. Dolayısıyla yanı başımızdaki bu ülkelere yeni açılımlar elde edebilmemiz lazım.'' Gürdoğan sonuçta, yeni dünya düzeninde özellikle BDT ve Türk Cumhuriyetleri ile ticari birlikteliğin geliştirilebileceğini anlatırken, Karadeniz Ekonomi İşbirliği Anlaşması göz önüne alınarak ve revize edilerek atıl durumda duran bu projenin hayata geçirilmesini istedi. 
     




</TEXT>
</DOC>
