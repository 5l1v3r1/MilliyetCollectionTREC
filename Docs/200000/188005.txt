<DOC>
<DOCNO> 188005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sonspo18.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimlik gösterip giriliyor, cep telefonları kapıda kalıyor.. 
</HEADLINE>
<TEXT>

     Türkiye ile İngiltere A milli futbol takımları arasında bu akşam yapılacak 12. Avrupa Şampiyonası 7. Eleme Grubu maçı için olağünüstü güvenlik önlemleri alındı. 
     UEFA'nın ''riskli, olağanüstü maç'' kategorisine alarak, gözlemci sayısını artırdığı maç öncesi Kadıköy ve karşılaşmanın yapılacağı Fenerbahçe Şükrü Saracoğlu Stadı'nın çevresinde geniş güvenlik önlemleri alındı. 
     
     5 BİN POLİS 
     Karşılaşma için yaklaşık 5 bin polis görev yaparken, güvenlik çemberleri oluşturarak, stada girecek taraftarlar tek tek aranıyor. 
     Güvenlik güçleri stat çevresinde Kurbağalıdere üzerindeki köprü, Kenan Evren Lisesi ve Bağdat Caddesi yönlerinde barikatlar oluşturup, biletsiz seyircileri stat yakınına dahi sokmadı. Biletli seyircilerin de tek tek üstleri aranarak stat yakınına girmelerine izin verildi. 
     Ayrıca, güvenlik çemberinin yanında, tribün girişlerinde de biletli taraftarlar ikinci kez detaylı bir aramadan geçirildiler. 
     
     SOKULMASI YASAK MADDELER 
     Önemli maçta seyirciler, yanlarında cep telefonlarını bile stada sokamıyorlar. 
     Stada sokulması yasak maddeler şöyle 
     Cep telefonu, madeni para, çakmak, şemsiye hava yağmurlu olsa dahi , sert malzemelerden yapılmış bayrak sopası, pet şişe, meşale, yanıcı, patlayıcı ve parlayıcı madde, konfeti. 
     
     İNGİLİZ TARAFTARLAR STADA ALINMIYOR 
     Daha önce alınan ortak karar gereğince milli maçı İngiliz taraftarlar statta izleyemiyor. 
     Karşılaşmayı sadece Türk vatandaşları, kimliklerini göstererek izleyebilecek. 
     İngilizlere sadece VIP tribününden konsoloslukça belirlenen 100 kişilik yer ayrıldığı bildirildi. 
     
     KİMLİK KONTROLÜ 
     Maçı izlemek için stada gelen vatandaşlar, tribünlere girebilmek için maç biletlerinin yanı sıra, kimliklerini de göstermek zorunda. 
     İngilizlerin alınmadığı maç için güvenlik güçleri girişlerde kimlik kontrolü yapıyor. 
     
     ALKOLLÜ İÇKİ SATIŞI YASAK 
     Kadıköy'de, stada yakın yerlerde alkollü içki satışı yapılmıyor. 
     Stat çevresinde maç bitimine kadar alkollü içki satışı ve içimi yasaklandı. 
     
</TEXT>
</DOC>
