<DOC>
<DOCNO> 184050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/yazar/cemal.html </URL>
<DATE> 2003/09/23/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Çaycıyla amele çavuşu 
</HEADLINE>
<TEXT>

   
   Milliyet'in pazar günkü manşet haberini okudunuz mu "İşte O Çaycı " başlığını taşıyordu. Okumadınızsa, lütfen bulun okuyun. 
   Türkiye'de banka hortumculuğu nedir, hukuk nedir, adalet nedir, bütün bu soruların karşılığı tek bir haber içinde vardı. 
   Nezih Gürol'un haberi gazetenin manşetinde şöyle özetlenmişti 
   "Bank Ekspres'te 108 trilyon lira battı. Bankanın eski sahibi Korkmaz Yiğit ve yöneticileri alacak davalarından tek tek kurtuluyor. Trilyonluk borçlardan, adlarına şirket kurulan çaycı, amele ve bekçiler sorumlu tutuldu. Milliyet, 'Trilyonlarca kredi aldı' görünen çaycı İsa Karagöz ile amele çavuşu Reşat Yamanoğlu'nu buldu. 
   Çaycı Karagöz 1993'te girdiği şirkette 45 milyon lira maaş alıyordu. Şimdi bankadan 415 milyar lira şahsi kredi çekmekle suçlanıyor. Amele çavuşu Yamanoğlu ise daha şanssız. 422 milyarlık şahsi kredi ve iki ayrı şirket üzerinden toplam 65.6 milyon dolar ile 6.3 trilyon liralık kredilerden sorumlu tutuluyor." 
   Haber böyle. 
   Ama bu ülkede eğer adam gibi bir hukuk düzeni olsaydı, bu böyle olmazdı. Hukuk devleti işleseydi, bu böyle olmazdı. 
   Yapanın yanına kar kalmazdı. 
   Yasalar boşluklarla dolu olmasaydı, hortumcuların günahını başkaları çekmez, fatura başkalarına yüklenmezdi. Davalar yılan hik yesine dönmez, yargı mekanizması hakçalıktan uzak işlemezdi. 
   Bankacılık sistemi özellikle 1990'larda başıboş bırakılmamış olsaydı, günlük deyişle cıvımasaydı, banka sahibi olmaması gerekenler bankacı yapılmasaydı, banka yöneticisi olmaması gerekenler bankaların başına getirilmeseydi, belki o zaman Türkiye'nin kalkınmasına gidecek kaynaklar israf edilmez, hortumcuların kasaları dolmazdı. 
   Toplum vicdanı kanamazdı. 
   Şimdi maalesef kanıyor. 
   Bu ülkede yapanın yanına kar kalır duygusu geçerliğini koruyor. 
   Geçmişte eğer tıkır tıkır işleyen denetleme mekanizmaları kurulabilseydi... Yazılan bazı doğru raporlar eğer rafa kaldırılmasaydı... 
   Kimin bankacılık yapacağına ilişkin isabetli kurallar belirlenip uygulanabilseydi... Bankacı sadece bankacılık yapar ilkesi hayata geçirilebilseydi... 
   Kamu bankaları zamanında özelleştirilse, ekonomide devlet küçültülseydi... Yani siyasetçinin eli ekonomiden çekilseydi... 
   Olmadık zamanlarda siyasetçinin koruyucu kanatları hortumcuların üzerine gerilmeseydi... Siyasetçinin, siyasal iktidarların işin içine girmeleri engellenebilseydi... 
   Bütün bunlar olmazdı. 
   Yapanın yanına kar kalmazdı. 
   Daha doğrusu 
   Demokratik hukuk devleti bütün kural ve kurumlarıyla çalışsa, yargı reformu gerçekleşse, bankacılık reformu yıllar yılı savsaklanmasa, bu ülkenin parası batık bankalarla, banka hortumlarıyla heba olup gitmezdi. 
   Yazık oldu 
   Şimdi bir çark, geçen koalisyon hükümeti döneminde işlemeye başladı. Bugünkü AKP hükümeti de işi ciddi tutuyor, hortumcuların üstüne yürümekte kararlılık sergiliyor. Çok uzun yılların pisliği temizlenmeye çalışılıyor. 
   Daha yapılması gereken çok iş var. 
   Yasama'ya, Yürütme'ye, Yargı'ya düşen çok yönlü görevler hala gündemdeki yerlerini koruyor. 
   Biraz daha cesaret ve kararlılık... 
   Ve hedef şaşırmaktan kaçınmak 
   Son söz 
   Hukuku ayakları üstüne oturmayan, bir ülkede ne demokrasi olur, ne de huzur. 
   
      
   
</TEXT>
</DOC>
