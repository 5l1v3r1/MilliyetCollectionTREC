<DOC>
<DOCNO> 156683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur07.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı kırmızı kart görünce maç yarıda kaldı... 
</HEADLINE>
<TEXT>

     Aydın'ın Germencik İlçesi'nde oynanan Kaymakamlık Kupası Voleybol Final maçında hakeme itiraz edince kırmızı kart gören savcı, maçın yarıda kalmasına neden oldu. 
     Germencik İlçesi'nde 1 Mayıs'ta başlayan Kaymakamlık Kupası voleybol maçlarının finali, olaylı geçti. 
     Germencik Spor Salonu'nda Adaletspor ile Hürriyet İlköğretim Okulu arasında oynanan final maçının ilk setini, Adaletspor 25-19 kazandı. 
     Hürriyet İlköğretim Okulu, ikinci seti alarak durumu eşitledi. 
     Bu arada, Adaletspor'da oynayan İlçe Cumhuriyet Savcısı Turan Güzeloğlu, sürekli itiraz etmesi nedeniyle, maçın hakemi Fatih Sivrikaya'dan sarı kart gördü. Son sette de itirazlarını sürdüren Güzeloğlu, kırmızı kartla oyun dışı bırakılınca saha karıştı. Adaletsporlu oyuncular sahayı terk edince, maçı hükmen 2-0 kazanan Hürriyet İlköğretim Okulu, turnuvanın şampiyonu oldu. 
     Ancak olaya tepki gösteren Adaletsporlu oyuncular, Kaymakam Beyazıt Tanç'ın vereceği ikincilik kupasını almaya da gelmedi. Turnuvada üçüncülüğü de Ziraat Odası takımı kazandı. 
     İlçede yeni açılan spor salonunda ilk kez düzenlenen maçı davul ve zurnalarla izlemeye gelen seyirciler ise ilk etkinlikte böyle bir olay yaşanmasından duydukları üzüntüyü dile getirdiler. 
     
</TEXT>
</DOC>
