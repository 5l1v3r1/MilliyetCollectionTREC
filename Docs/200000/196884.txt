<DOC>
<DOCNO> 196884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur15.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı Türkiye önemli bir sınavdan geçiyor 
</HEADLINE>
<TEXT>

     Ulaştırma Bakanı Binali Yıldırım, İstanbul'daki patlamalara ilişkin İstanbul Valisi Muammer Güler ve Emniyet Müdürü Celallettin Cerrah'tan bilgi aldığını belirterek, ilk belirlemelere göre saldırılarda 2 kişinin öldüğünü söyledi. 
     Enerji ve Tabii Kaynaklar Bakanı Hilmi Güler ile Yıldırım, elektrik faturalarının PTT'den ödenmesine ilişkin protokolü imzalamak üzere Enerji ve Tabii Kaynaklar Bakanlığı'nda biraraya geldiler. 
     Protokolün imzalanmasının ardından gazetecilerin saldırılara ilişkin soruları üzerine Yıldırım, konunun detayları ve hangi amaca yönelik olduğu konusunda gerekli araştırmaların devam ettiğini söyledi. 
     İstanbul Valisi Muammer Güler ve Emniyet Müdür Celalettin Cerrah ile telefonda görüştüğünü, olayla ilgili sıkı takiplerin sürdüğünü kaydeden Yıldırım, ''Amaç ne olursa olsun, kim tarafından yapılırsa yapılsın insanlık dışı bir şeydir. Ülkede oluşan huzur ve güveni bozmaya kimsenin gücü yetmeyecektir'' diye konuştu. 
     Yıldırım, Bakanlar Kurulu'nun olağanüstü toplantısında İstanbul yöneticileri ile ilgili bir karar alınıp alınmayacağının sorulması üzerine de, konuyla ilgili bir detay olmadığını, spekülasyona girmenin doğru olmayacağını söyledi. 
     Yıldırım, bir başka soru üzerine de ilk belirlemelere göre, saldırılarda 2 kişinin öldüğünü bildirdi. 
     Enerji ve Tabii Kaynaklar Bakanı Hilmi Güler de aynı yöndeki sorular üzerine, olayın çok yeni olduğunu, bu nedenle net bilgilerin bulunmadığını söyledi. 
     Güler, ''Ülkemiz önemli bir sınavdan geçiyor. Ama gerçekten güçlü bir devletimiz var. Bu çabalar herhangi bir şekilde yürümemizi etkilemeyecektir'' dedi. 
     Türkiye'de çok olumlu gelişmeler olduğunu, huzur ortamının sağlandığını ifade eden Güler, ''Bu çabalar Türkiye'de istikrara karşı bir tehdit oluşturmayacaktır. Milletimiz tecrübelidir'' diye konuştu. 
     
</TEXT>
</DOC>
