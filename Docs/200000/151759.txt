<DOC>
<DOCNO> 151759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/siyaset/siy01.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Akıllarını başlarına alsınlar 
</HEADLINE>
<TEXT>

KKTC Cumhurbaşkanı, Rumların Kıbrıs'a sahip çıkma oyununun sürmesinin adayı ikiye böleceğini söyledi 
     KKTC Cumhurbaşkanı Rauf Denktaş, KKTC Bakanlar Kurulu'nun Rum tarafına geçişlerle ilgili kararının Rum Ulusal Konseyi tarafından "yasadışı ve BM kararlarına aykırı" olarak değerlendirilmesine tepki göstererek, "Akıllarını başlarına alsınlar" dedi. 
     Rumların Kıbrıs'a sahip çıkma oyununun devam etmesinin Kıbrıs'ı ikiye böleceğinin altını çizen Denktaş, şöyle konuştu "İnsan gönlünü avutmak isterse avutur. Geçecek olan vatandaşları değil, KKTC vatandaşlarıdır. Eğer bırakırlarsa buraya gelecek Rumlar da 'Kıbrıs Cumhuriyeti' denilen Güney'deki idarenin vatandaşlarıdır. Bu gerçekleri gördükleri ve hazmettikleri zaman kendileri de, Kıbrıs da rahat edecek. Terörizmle, insanlarımızı toplu mezarlara sokarak çaldıkları bir unvanın arkasına saklanıp Kıbrıs'a sahip çıkma oyunundan vazgeçsinler ve mesele halledilsin. Bu oyun devam ettiği sürece tüm dünyayı arkalarına alsalar da bu mesele yine halledilemez ve Kıbrıs ikiye bölünmüş olarak kalır." 
     Denktaş, AB Komisyonu'nun, KKTC'nin bu kararını memnuniyetle karşılayan açıklamasıyla ilgili olarak da, "Olumludur da onun için olumlu buldular. Sadece AB değil, ayrı ayrı ülkelerden gelen haberlerde de olumlu ve yapıcı olarak değerlendirildi" diye konuştu. 
     Bakanlar Kurulu'nun konuyla ilgili kararının Resmi Gazete'de yayımlandıktan sonra uygulamaya gireceğini belirten Denktaş, "Bugün veya yarın yayımlanır yayımlanmaz hemen uygulamaya girecek ve geçişler başlayacak" dedi. 
     Halkın içinde konuyla ilgili bazı endişeler olduğuna dikkat çeken Denktaş, "Biraz sabrederlerse iyi olacağını görecekler. İyi olmazsa, Rum aleyhimize geliştirirse, yani karşılık görmezsek, hükümet yine oturur ve karar verir" diye konuştu. 


SİYASET 


















</TEXT>
</DOC>
