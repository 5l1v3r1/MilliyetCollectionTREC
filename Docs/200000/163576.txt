<DOC>
<DOCNO> 163576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/ekonomi/aeko.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokratların rakamlarını içime sindiremiyorum... 
</HEADLINE>
<TEXT>

İşçi zammı için Başbakan'ın da fikrinin alınması gerektiğini belirten Başbakan Yardımcısı Şahin, Türk - İş Başkanı Kılıç'a, "Bürokratların rakamlarını size vermeyi içime sindiremiyorum" dedi 
     ANKARA Milliyet 

     Kamu toplu sözleşmelerinin ikinci turunda hükümet yine işçilere net bir teklif getirmedi. Teklifin, Başbakan Recep Tayyip Erdoğan'ın nihai kararının ardınan perşembe günü verileceği belirtilirken Türk - İş'in perşembe günü önlerine net bir rakam konulmaması halinde, krizin çıkmaza girebileceği uyarısında bulunduğu belirtildi. 
     Türk - İş Başkanı Salih Kılıç, dün Başbakan Yardımcısı Mehmet Ali Şahin ile bir araya geldi. Yaklaşık 1 saat süren görüşmede Şahin, Türk - İş'in önüne rakam koyamadı. Edinilen bilgilere göre, Şahin, "Bürokratların önerdiği rakamları size vermeyi içime sindiremiyorum" dedi. Şahin'in, "Başbakan Erdoğan'ın fikrini almamız gerekiyor. Bu nedenle hükümetin net teklifini perşembe günü öğreneceksiniz" dediği belirtildi. 
     
     'Sıfır zam önerenlere selam olsun ' 
     Türk - İş Başkanı Kılıç'ın ise kendilerine ikinci defa net bir teklif getirilememesini eleştirdiği öğrenildi. Kılıç'ın, "Eğer üçüncü görüşmede de önümüze net bir rakam konulmazsa bu süreç bitmez" dediği ifade edildi. Toplantının ardından bir açıklama yapan Kılıç, "Öneriler birbirine yaklaştı mı" sorusuna "Eh..." yanıtını verdi. Kılıç, "Bürokrasi çevrelerinin sıfır zamdan da bahsetiğinin" belirtilmesi üzerine, "Sıfır zam önerenler, kendisine de zam almasınlar. Onlara selam olsun" dedi. Yetkililer DPT, Maliye ve Hazine'nin üç ayrı zam teklifi hazırladığını belirtti. Ancak üç önerinin de siyasi olarak ele alındığında, kabul görmediği ifade edildi. 
     
Unakıtan Memur zam oranları belli değil      SİNAN TOROS İstanbul 

     Maliye Bakanı Kemal Unakıtan Bahreyn'den başlayacağı Körfez ülkeleri gezisi öncesi Atatürk Havalimanı'nda gazetecilerin sorularını yanıtladı. Temmuz ayında devlet memurlarına verilecek zam miktarının belli olmadığını belirten Unakıtan, "Zam konusunda şu an için birşey söylemek mümkün değil. Çalışmalarımız devam ediyor" dedi. 
     

</TEXT>
</DOC>
