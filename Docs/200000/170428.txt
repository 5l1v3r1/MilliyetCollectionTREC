<DOC>
<DOCNO> 170428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sonspo13.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray penaltı atışları ile finalde... 
</HEADLINE>
<TEXT>

     Galatasaray, Danimarka'nın başkenti Kopenhag'da düzenlenen dörtlü turnuvada, ev sahibi ülkenin FC Kopenhag takımını, normal süresi 1-1'lik eşitlikle sonuçlanan karşılaşmada, penaltı atışları sonunda mağlup ederek finalist oldu. 
     Turnuvadaki ilk maçında, geçen sezon Danimarka Birinci Ligi'nde şampiyonluğa ulaşan FC Kopenhag ile karşılaşan Galatasaray, 61. dakikada Zuma'nın attığı golle 1-0 yenik duruma düştü. Sarı-kırmızılılar bu gole 71. dakikada Orhan Ak'ın kafa golüyle karşılık verirken, karşılaşma 1-1'lik beraberlikle sona erdi. 
     Penaltı atışlarında, Galatasaray'dan Arif, Murat, Ayhan ve Cihan'ın vuruşları golle sonuçlanırken, Ergün'ün penaltı vuruşunda kaleci Rabochzi gole izin vermedi. 
     FC Kopenhag'da ise Christiansen ve M'bauma penaltı atışlarını gole çevirdi. Ancak, Johnsen ve Tobiansen'in vuruşları golle sonuçlanmayınca, penaltı atışlarında Galatasaray 4-2 üstünlük sağlayarak turnuvada finale yükseldi. 
     Galatasaray, 21 Temmuz Pazartesi akşamı TSİ 20.00'de, AB Kopenhag Danimarka -Vitesse Arnheim Hollanda maçının galibiyle finalde mücadele edecek. 
     FC Kopenhag ile yapılan karşılaşmada Galatasaray Teknik Direktörü Fatih Terim 20 oyuncusuna görev verirken, Barcelona'dan transfer edilen Hollandalı Frank de Boer ilk kez sarı-kırmızılı formayı giydi. Bu futbolcunun yerine 68. dakikada oyuna dahil edilen bir başka yeni transfer Orhan Ak ise 71. dakikada, Galatasaray formasıyla ilk golünü kaydetti. 
     
     TERİM ''İYİ YOLDAYIZ'' 

     Bu arada maçtan sonra açıklama yapan Galatasaray Teknik Direktörü Fatih Terim, sarı-kırmızılı takımın iyi yolda olduğunu söyledi. 
     FC Kopenhag karşısında maça iyi başladıklarını ve ilk yarı boyunca başarılı olduklarını anlatan Terim, ''İkinci yarının ilk 20 dakikalık bölümünde iyi değildik. Bazı oyuncularımızın henüz hazır olmaması da bunda etkili olduk. Ancak, son 15 dakikalık bölümde yeniden kontrolü ele geçirdik. Bunun sonucunda golü bulduk. Galibiyet golünü de atabilirdik'' dedi. 
     Fatih Terim, Galatasaray'ın yeni transferi Rumen futbolcu Tamas ile ilgili bir soruya ise ''Yetenekli bir oyuncu. Uzun yıllar Galatasaray'a hizmet verecek'' diye yanıt verdi. 
     
</TEXT>
</DOC>
