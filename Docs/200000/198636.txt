<DOC>
<DOCNO> 198636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/soneko10.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası Genel Müdürü Çağlar Kaynak sıkıntımız yok 
</HEADLINE>
<TEXT>

     Ziraat Bankası Genel Müdürü Can Akın Çağlar, kaynak sorunlarının olmadığını, ancak mevcut yüzde 35 düzeyindeki faiz ile tarıma kredi kullandırılması halinde bu kredilerin geri dönüşünün mümkün olamayacağını söyledi. 
     Çağlar, bu nedenle tarımsal kredilerin sübvansiyonu için bütçeye konan 100 trilyon liralık ödenek ile 1.2 katrilyon liraya kadar avantajlı kredi kullandırma olanağına kavuşabileceklerini belirtti. 
     Kamu bankalarının özelleştirilmesine hazırlık amacıyla çıkarılan yasa ile bu bankalar için özel bir yapı oluşturulduğunu, bu kapsamda kaynak maliyetinin altına kalmamak üzere sektörel krediler kullandırılabilmesine olanak sağlandığını hatırlatan Çağlar, şöyle devam etti 
     ''Ben şu anki cari faiz oranlarımla tarımı finanse etmeye kalksam, bu kredinin geri dönüşü, bugünkü şartlarda mümkün olmaz. Kredi faiz oranlarının kullanıcılar açısından desteklenmesi konusunda bir çalışma yaptık ve bunu Tarım ve Köyişleri Bakanlığı ile paylaştık. Bu yıl esnaf kredilerinde olduğu gibi tarım kredilerinin sübvansiyonun yönelik bütçeye 100 trilyon lira civarında bir kaynak konması halinde, 1.2 katrilyon liraya kadar selektif tarımsal kredi kullandırma imkanına kavuşabileceğimiz söyledik. Bu uygun görüldü.'' 2004 yılı bütçesine konan 100 trilyon lira ödenek ile ''selektif tarımsal kredi politikası uygulamayı'' öngördüklerini açıklayan Çağlar, şunları söyledi 
     ''Sözgelimi organik tarımda cari faizin yüzde 10'u, ithalatı fazla yapılan mısırda cari faizin yüzde 50'si ile, ihracata yönelik tarım ürünleri üretiminde de farklı bir oranda kredi kullandırabilirim, aradaki farkı da bu kaynaktan karşılarım. Bizim aslında kaynak sıkıntımız yok. Ancak, kaynak maliyetinin altına inemediğimiz için kredi kullandıramıyoruz. Yüzde 35 faiz ile kredi kullandırırsak, geri dönmesi, bugünkü şartlarda zor. Sonuçta ülkeye döviz kazandırmaya ve ülke ihtiyacına yönelik üretim desteklenmeli. Ülkede şeker üretimi yeterli, şeker pancarına normal kredi faizi uygularken, ihraç etme şansı bulunan organik tarım ürünlerine, ithal edilen mısır üretimine daha farklı şartlarda kredi kullandırılmalı.'' 2004 yılı bütçesine, tarımda kredi faizlerinin sübvansiyonu için 100 trilyon lira ödenek konuldu. Bu ödeneğin nasıl kullanılacağı konusunda çalışmalar sürüyor. Ödeneğin Ziraat Bankası, tarım kredi kooperatifleri yanında özel bankaların kullandıracağı tarımsal kredilerin sübvansiyonunda da kullanılmasının söz konusu olabileceği belirtiliyor. 
     
</TEXT>
</DOC>
