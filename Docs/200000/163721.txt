<DOC>
<DOCNO> 163721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo01.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım'da Türk taraftarlarla kavgalı idman 
</HEADLINE>
<TEXT>

     FIFA Konfederasyon Kupası'na katılmak üzere Fransa'da bulunan A Milli Futbol Takımı'nın bu akşamki antrenmanında üzücü olaylar yaşandı. 
     Ay-yıldızlıların bugünkü idmanını izlemek üzere Saint Galmier'e gelen yaklaşık 200 Türk taraftar, Fransız polisi tarafından idman sahasına alınmayınca olaylar çıktı. 
     Antrenman boyunca, saha çevresinden Futbol Federasyonu Başkanı Haluk Ulusoy ve Milli Takımlar Teknik Direktörü Şenol Güneş aleyhine tezahüratta bulunan taraftarlar, saha etrafındaki tel örgülere tırmanarak, antrenmana müdahale etmek istediler. 
     Olaylardan rahatsız olan teknik direktör Güneş, menajer Can Çobanoğlu aracılığıyla Fransız polisini uyardı ve müdahale edilmesini istedi. Ancak kalabalık taraftar topluluğu karşısında yetersiz kalan Fransız polisi, gerginliğin sona erdirilmesinde etkili olamadı. 
     
     MİLLİLER MAHSUR KALDI 

     Antrenman sonrasında taraftarların kapıları tutması nedeniyle milliler yaklaşık 15 dakika boyunca sahada mahsur kaldı. 
     Fransız polisi, tam anlamıyla güvenliği sağlayamadan, büyük güçlükle kafileyi dışarı çıkarırken, ay-yıldızlıların otobüsüne, sopalar ve yumruklarla saldırıda bulunuldu. 
     Bazı taraftarlar polise de saldırırken, Güneş ve Ulusoy'a ''Bu takım bizim takımımız. Neden içeri almıyorsunuz, ailelerimizle birlikte kaç kilometreden geliyoruz'' diye bağırdılar. 
     Fransız polisi, Lyon'a yaklaşık 100 kilometre uzaklıktaki Saint Galmier'de, terör örgütü yandaşlarının bulunmasından dolayı, A Milli Takım'ın birinci derecede korunduğunu, hiçbir taraftarın antrenmanlara alınmayacağını açıkladı. 
     
     KEYİFSİZ ANTRENMAN 

     Olaylar nedeniyle oldukça gergin ve keyifsiz geçen antrenmanda, milliler tek top ve şut çalışması yaptı. 
     Futbolcularına yarı sahada çift kale maç yaptıran Şenol Güneş, yaklaşık 1,5 saat sürmesi beklenen antrenmanı erken bitirdi. 
     Çalışma sırasında saha dışından sürekli müdahalede bulunan taraftarla konuşmaya çalışan Güneş, hiçkimseyi ikna edemeyince bundan vazgeçti. 
     Teknik direktör Güneş, yarın TSİ 16.00'da bir basın toplantısı düzenleyecek. 
     Milliler, yarın saat 19.00'da bir antrenman yapacak. Gizli tutulan antrenman sahasının yeri, basın mensuplarına 1,5 saat önce açıklanacak. 
     
</TEXT>
</DOC>
