<DOC>
<DOCNO> 197154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/guncel/gun03.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelecek hayalleri karanlığa gömüldü 
</HEADLINE>
<TEXT>

   Kader, Hülya'yı vize kuyruğunda yakaladı. İngiliz sevgilisiyle gelecek planları yapan genç kız şimdi yoğun bakımda yaşam savaşı veriyor 
      AHU COŞKUN İstanbul 
   
   İngiliz basınına sevgilisi Graham Carter'ın "Kız arkadaşım gözlerimin önünde yok oldu" sözleriyle manşet olan Hülya Dönmez, Beyoğlu'nda düzenlenen saldırı sonrasında yoğun bakımda yaşam savaşı veren kurbanlardan sadece biriydi. 
   Konsolosluk önünde patlayan bomba, pek çok yaşamı olduğu gibi, önceki gün geleceğini garanti alma umuduyla sabah erken saatlerde konsolosluğun yolunu tutan 27 yaşındaki Dönmez'in de hayallerini kararttı. Umutla başvurduğu kapı, onu ve hayallerini enkaz altında bıraktı. 
   
   En büyük isteği 
   Dönmez, ailesiyle Marmaris'te yaşıyordu. En büyük isteği İngiltere'ye gidip dil öğrenmekti. Birkaç yıl önce çalıştığı Marmaris'teki bir otelde, İngiltere'de pazarlama müdürlüğü yapan Graham Carter'le tanışmıştı. İlişkileri ilerleyen genç çift, İngiltere'ye birlikte gitmeyi planlıyordu. 
   Ancak geçtiğimiz yıl birkaç kez denemesine rağmen vize alamamış, bu nedenle sevgilisi Carter, İnsan Hakları Mahkemesi'ne başvurmuştu. Davayı kazanan ve Türkiye'ye gelerek sevgilisine müjdeyi veren Carter, önceki gün Dönmez'e eşlik ederek konsolosluk önünde kuyruğa girmişti. Ancak birlikte olabilmek için girdikleri sıra onları ayırdı. 
   Hastaneye kaldırılan ve beyin ameliyatı geçiren Dönmez'in yaşam savaşı hastanenin yoğun bakım ünitesinde sürüyor. Gözlerinden yaralanan ve Amerikan Hastanesi'nde tedavisi devam eden 34 yaşındaki Carter da, İngiliz The Sun gazetesine saldırı anını anlatmıştı. Carter, dehşet anını, "Kapıya yaklaşan aracı gördüm. Patlama olduğunda kız arkadaşım gözümün önünde parçalara ayrıldı" diye özetlemişti. 
   
   Hastane nöbeti 
   Hastanenin kapısında nöbet tutan ve kızının iyileşmesi için dua eden inşaat işçisi baba Adem Dönmez, Hülya'nın sevgilisi Graham'ı, kızlarının patronunun aile dostu olarak tanıdıklarını söyledi. Patronlarının Hülya'yı kendi evlatları gibi sevdiğini ve "sağ kolu" olarak gördüğünü anlatan baba Dönmez, bu nedenle kızlarının İngiltere'ye davet edildiğini söyledi. 
   Hülya'nın ağabeyi Savaş Dönmez de, "Graham ve ailesi Hülya'yı çok seviyor, sempatik ve sıcak buluyordu. Graham, ona en son olarak 'Mahkemeyi kazandım seni kendim götüreceğim' demişti" diye konuştu. 
   
   
</TEXT>
</DOC>
