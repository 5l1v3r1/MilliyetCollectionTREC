<DOC>
<DOCNO> 163875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sondun05.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Harry Potter'ın yazarının serveti, Kraliçe'yi solladı 
</HEADLINE>
<TEXT>

     Tüm dünyada çok satan ''Harry Potter'' kitap dizisinin yazarı J.K. Rowling'in, şimdiye kadar kitaplardan 577 milyon dolar kazanç sağladığı ve servetinin İngiltere Kraliçesi 2. Elizabeth'i bile geride bıraktığı bildirildi. 
     Şimdiye kadar yayınlanmış 4 Harry Potter kitabı ile çevrilen 2 Harry Potter filminin toplam geliri 4.2 milyar dolara ulaşmış durumda. Rowling, satılan her kitaptan 4 dolar telif hakkı ile çevrilen filmlerden pay alıyor. 
     Rowling, cuma günü piyasaya çıkacak olan ''Harry Potter ve Anka Kuşu Tarikatı'' adlı kitabından da 85 milyon dolar alacak. 
     Son Harry Potter kitabının 8.5 milyon adet basıldığı bildiriliyor. Hillary Clinton'un anıları ise 1 milyon adet basılmıştı. Şimdiye kadar ABD'de 80 milyon, tüm dünyada ise 120 milyon adet Harry Potter kitabı satıldı. 
     Öte yandan, son Harry Potter kitabının, ''Warner Bros'' stüdyoları tarafından film haline getirileceği ve filmin 4 Haziran 2004 tarihinde gösterime gireceği açıklandı. 
     Daha önce çevrilen ''Harry Potter ve Sırlar Odası'' filmi, 966 milyon dolar gişe hasılatı yapmıştı. Bu gelir, 1.83 milyar dolar hasılat yapan ''Titanik'' filminden sonra ikinci büyük gişe hasılatını oluşturuyor. İlk çevrilen ''Harry Potter ve Felsefe Taşı'' filminin gişe hasılatı ise 866 milyon dolardı. 
     
</TEXT>
</DOC>
