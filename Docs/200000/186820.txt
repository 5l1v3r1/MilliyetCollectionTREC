<DOC>
<DOCNO> 186820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sonspo16.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere mesaisi başladı, Milliler toplandı... 
</HEADLINE>
<TEXT>

     A Milli Futbol Takımı, 12. Avrupa Şampiyonası 7. Eleme Grubu'nda İngiltere ile 11 Ekim Cumartesi günü yapacağı kader maçı için İstanbul'da toplandı. 
     Polat Renaissance Oteli'nde toplanan Milli Takım'ın Türkiye'de top koşturan tüm oyuncuları kampa katılırken, yurt dışında oynayan futbolculardan ise sadece Tugay Kerimoğlu yer aldı. 
     Yurt dışında top koşturan oyuncuların da bugün akşam saatlerinde tamamının İstanbul'da olacağı açıklandı. 
     Milliler, ilk antrenmanını saat 18.00'de Galatasaray'ın Florya Metin Oktay Tesisleri'nde yapacak. Ardından Ümraniye BJK Nevzat Demir Tesisleri'nde kampa girecek milliler, tesislerde 7 Ekim Salı ve 8 Ekim Çarşamba günü çift, 9 Ekim Perşembe günü akşam tek antrenman yapacak. 
     Bu arada A Milli Takım futbolcuları, 8 Ekim Çarşamba günü saat 13.30'da BJK Nevzat Demir Tesisleri'nde bir piknik yapacak. 
     A Milli Takım, 10 Ekim Cuma günü maçın yapılacağı Fenerbahçe Şükrü Saracoğlu Stadı'nda saat 20.00'de son çalışmasını gerçekleştirecek. 
     İngiltere ile tarihinin en önemli maçlarından birisine çıkacak A Milli Futbol Takımı aday kadrosunda şu futbolcular bulunuyor 
     Sergen Yalçın, İlhan Mansız, İbrahim Üzülmez, Emre Aşık Beşiktaş , Fatih Akyel, Tuncay Şanlı Fenerbahçe , Bülent Korkmaz, Hakan Şükür, Ergün Penbe, Hasan Şaş Galatasaray , Gökdeniz Karadeniz Trabzonspor , Zafer Özgültekin Ankaragücü , Ömer Çatkıç Gaziantepspor , Deniz Barış Gençlerbirliği , Tugay Kerimoğlu Blackburn Rovers , Rüştü Reçber FC Barcelona , Alpay Özalan Aston Villa , Okan Buruk, Emre Belözoğlu FC Inter , Ümit Davala SV Werder Bremen , Nihat Kahveci Real Sociedad , Tayfun Korkut Espanyol , Yıldıray Baştürk TSV Bayer 04 Leverkusen . 
     
</TEXT>
</DOC>
