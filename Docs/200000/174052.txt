<DOC>
<DOCNO> 174052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur20.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafikte reform haberleri kurslarda patlama yaptı... 
</HEADLINE>
<TEXT>

     Avrupa Birliği standartlarına uyum sağlamayı amaçlayan İçişleri Bakanlığı'nın Karayolları Trafik Kanunu'nda önemli değişiklikler içeren yasa taslağı, sürücü kurslarında talep patlamasına yol açtı. 
     Türkiye Trafik Güvenliği Vakfı Genel Sekreteri ve Ege Bölgesi Sürücü Kursları Derneği Başkan Yardımcısı Osman Oral, yaptığı açıklamada, taslağın kamuoyuna yansımasının ardından, sürücü kurslarında ''talep patlaması yaşandığını'', ilk haftada yüzde 50-75 oranında artış gözlendiğini bildirdi. 
     ''Bize en çok sürücü belgesi almak zorlaşıyor korkusuna kapılan insanlar başvuruyor'' diyen Oral, şu bilgiyi verdi 
     ''Aslında, tasarıda çok fazla bir değişiklik yok. Milli Eğitim Bakanlığı'nın genelgesinde sürücü kurslarının hepsinin eğitim pisti olması şart koşuluyor. Ama, Türkiye'de sürücü kurslarının yüzde 90'ı, bu eğitim pistlerini kullanmıyor. Eğitimin yarısının pistlerde, yarısının da akan trafikte verilmesi lazım. Direksiyon sınav sisteminde de, yasa, 15 dakikadan az sınav yapılamaz ve bu akan, yoğun trafikte yapılacak hükmü var.'' Osman Oral yeni taslakta, sürücü kurslarını başarıyla tamamlayanlara, 2 yıl süreyle geçerli olacak ''Stajyer Sürücü Belgesi'' verileceğini ifade etti. Oral, bu süre içerisinde 2 kez kırmızı ışıkta geçen, 2 kez hız limitini aşan, uyuşturucu, alkollü maddelerin etkisiyle araç kullanan, asli kusurlu olarak ölümlü ve yaralamalı kazalara karışan, 60 ceza puanını dolduran stajyer sürücülerin belgelerinin geri alınarak, iptal edileceğini öğrendiklerini bildirdi. 
     
</TEXT>
</DOC>
