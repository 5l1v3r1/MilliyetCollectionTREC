<DOC>
<DOCNO> 153501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/soneko19.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Bilgi Grubu Bulgar Telekom'a ilgimiz sürüyor 
</HEADLINE>
<TEXT>

     Koç Holding Bilgi Grubu Başkanı Ali Koç, Bulgar Telekom'a ilgilerinin devam ettiğini belirterek, ''bugün yarın Bulgar hükümetinin bir karar vermesini bekliyoruz'' dedi. 
     Ali Koç, Opet Altunizade Akaryakıt İstasyonu'nun açılışında, gazetecilerin Bulgar Telekom'un özelleştirilmesine ilişkin sorularını yanıtladı. 
     Bulgar hükümetinin özelleştirmede vereceği kararda, birinci seçilen konsorsiyumla müzakerenin olumlu veya olumsuz sonuçlanmasından sonra, kendileri açısından bir karar çıkacağına işaret eden Koç, ''olumsuz bir karar çıkarsa sıra bize gelecek, heyecanla bekliyoruz'' dedi. 
     
     İHALEDE TÜRK YUNAN REKABETİ 
     Ali Koç, özelleştirmede ABD'nin baskı yaptığı yönündeki haberlerin hatırlatılması üzerine, şunları söyledi 
     ''Onun doğru olduğunu zannetmiyorum. Bizim konsorsiyumumuzdan önce bir numara seçilen konsorsiyum Amerikan olduğu için, büyükelçi onlara doğal desteğini verdi. 
     Sonra bizim konsorsiyumumuza da bir Amerikalı grup girince, zaten o destek nötrlendi. Bu iş, Türk-Amerikan olayından çok Türk-Yunan olayı... Çünkü diğer konsorsiyumun içinde Kıbrıs Rum Kesimi'nden, Yunanistan'dan bazı yatırımcılar olduğunu geçen hafta açıkladılar. Dolayısıyla iş daha çok Türk-Yunan işi.'' 
     




</TEXT>
</DOC>
