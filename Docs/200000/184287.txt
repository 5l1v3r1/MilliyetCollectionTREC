<DOC>
<DOCNO> 184287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sondun07.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerlerinden AP muhabirine "terörist" muamelesi.. 
</HEADLINE>
<TEXT>

     Irak'ta Amerikan askerleri, Amerikan Associated Press AP haber ajansı için çalışan bir foto muhabiriyle sürücüsünü göz altına aldı. 
     Muhabir Kerim Kadim ve sürücüsü Muhammed Abbas, 2. Tabur, 70. Zırhlı Alay ve 1. Zırhlı Tümen'de görevli Amerikan askerlerinin, kendilerini başkent Bağdat'ın batısındaki Ebu Garip yakınlarında kelepçeleyerek göz altına aldıklarını bildirdi. 
     Kadim, basın mensubu olduklarını söyledikleri, bölgede patlayıcı arayan askerlerin önce kendilerinden fotoğraf çekmemeleri ve bölgeden ayrılmalarını, ancak yola koyulduktan hemen sonra geri dönmelerini istediğini kaydetti. 
     Zırhlı araçla yanlarına yaklaşan üç askerin silahlarını kendilerine doğrulttuklarını belirten Kadim, üzerlerinin aranmasından sonra kamerasına el koyulduğunu, ellerinin önce iple daha sonra plastik kelepçelerle bağlandığını söyledi. 
     Kadim, 43 derece sıcaklıkta üç saat boyunca bekletildiklerini, kendilerine su ve telefon kullanma şansı verilmediğini belirterek, göz altı sonunda götürüldükleri Amerikan üssünde Binbaşı Eric Wick'in muhabir ve sürücüden özür dilediğini bildirdi. 
     Sürücü Muhammed Abbas da, Amerikan askerlerinin kendilerini koalisyon güçlerine yönelik saldırılara katılmak ve patlayıcıları bölgeye yerleştirenleri tanımakla suçladığını ifade etti. 
     
</TEXT>
</DOC>
