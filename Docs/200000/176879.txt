<DOC>
<DOCNO> 176879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/spor/spo01.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rota Fernando 
</HEADLINE>
<TEXT>

   Beşiktaş, Gremio'nun 22 yaşındaki gole dönük orta saha oyuncusunu takibe aldı. Uçar'ın izleyeceği futbolcuyu Zago'nun tavsiye ettiği, Lucescu'nun da alınmasını istediği öğrenildi 
      ORHAN YILDIRIM 

   
   Geçen yıl olmamıştı 
   YABANCI forvet arayan Beşiktaş, rotasını Brezilya'dan Fernando'ya çevirdi. Gremio'nun gole dönük orta saha futbolcusunu, Antrenör Feyyaz Uçar'a izlettiren Siyah - Beyazlılar'ın, 22 yaşındaki Sambacı'yı transfer etmek için harekete geçtiği öğrenildi. Fernando ile geçen sezon Zago'nun tavsiyesiyle anlaşan Kartal, bu oyuncunun aynı anda Vasco de Gama'ya da imza atmasıyla transferi gerçekleştirememişti. Brezilyalı futbolcuyu Teknik Direktör Lucescu'nun da çok istediği ifade edildi. 
   
   Adana'ya yeni teklif 
   BEŞİKTAŞ, Adanaspor'un golcüsü Necati konusundaki ısrarını sürdürüyor. Sezon öncesinde bu futbolcuyu isteyen ancak kulüplerin teklif ettiği paralar arasında büyük fark olması nedeniyle vazgeçilen golcü için Turuncu - Beyazlılar'a yeni bir öneriyle gidilecek. Kartal'ın gurbetçi futbolcu için para ile birlikte takas teklifi götüreceği öğrenildi. Menajer Sinan Engin ile görüşen Necati ise Beşiktaş'a gelmek için can atıyor. Bu arada Adana Teknik Direktörü Yılmaz Vural, Necati ile ilgili transfer söylentilerinin oyuncusunun kafasını karıştırdığını belirtti. 
   
   İlhan Mansız golle döndü    
   15 kişiyle idman 
   ANKARAGÜCÜ maçının hazırlıklarına başlayan Beşiktaş, sadece 15 kişiyle idman yaptı. Milli takımlarda bulunan oyuncular dışında bağırsakları bozulan Ronaldo, boynu tutulan Giunti ile sakatlığı süren Yasin idmana çıkmadı. Kulüp doktoru Ayhan Optur, Giunti ve Ronaldo'nun bugün takımla çalışmaya başlayacağını açıkladı. Bu arada İlhan, Bochum'un minik takımında oynayan bir gurbetçi çocuk ile yakından ilgilendi. 
   
   Maça katıldı 
   TAKIMDAN ayrı koşularına devam eden İlhan, idman sonunda dar alanda yapılan maça katıldı. 10 dakika arkadaşlarıyla birlikte yer alan yıldız futbolcu bir de gol attı. İlhan, "Ayağımda herhangi bir rahatsızlık yok. Toplu ve topsuz çalışmalarda zorlanmıyorum. Böyle devam ederse İtalya'ya dönmeme gerek kalmayabilir" dedi. Siyah - Beyazlı golcü, 10 gün daha aynı tempoyla çalışmaya devam edeceğini ve en kısa sürede forma giymek istediğini söyledi. 
   
   Sergen fırtına gibi    Ağır kaldığı için eleştirilen süper solak, dünkü kros çalışmasında Beşiktaş'ın en hızlısı oldu, ikili yarışta da Serdar'ı geçerek, Lucescu'nun takdirini aldı 
   
   "Saha bitti " 
   SERGEN Yalçın, dün yapılan kros çalışmasında Süreyya Ayhan'a meydan okudu Her zaman ağır kaldığı yönünde eleştiriler alan Siyah - Beyazlı futbolcu, çalışmada tüm takımın önünde koştu. Bununla da yetinmeyen süper solak, idman bitiminde yapılan ikili yarışta Serdar'a 3-4 metre fark attı. Lucescu da espri yaparak, "Sergen nereye saha bitti " diye oyuncusuna takıldı. 
   
   Hırs ve azim 
   SAKATLIĞININ ardından formuna ulaşabilmek için çaba gösteren tecrübeli futbolcu, Şampiyonlar Ligi maçlarına kadar toparlanacağını ve Beşiktaş'a katkı sağlayacağını ifade etti. Sergen'in bu hırsı ve azmi, Teknik Direktör Lucescu tarafından da takdir gördü. Takımın en tecrübeli oyuncusunun bile, gençlere taş çıkarırcasına çalışması Rumen hocayı memnun etti. 
   
   Hassan'a moral    LUCESCU, dünkü antrenmanda Ahmed Hassan'a moral verdi. Ligin ilk iki haftasında maçlara yedek kulübesinde başlayan Mısırlı oyuncunun sıkıntısını gören Beşiktaş Teknik Direktörü, dünkü idmanda Ahmed ile bir süre görüştü. Ahmed Hassan'ın, bu konuşma sonrasında kendini çalışmaya daha çok verdiği gözden kaçmadı. 
   
   Bilgili tepkili    BEŞİKTAŞ Başkanı Serdar Bilgili, Asbaşkan Yıldırım Demirören ve Kıvanç Oktay ile yollarını ayıracağı haberine tepki gösterdi. Bilgili, "Şu an gündemimizde kongre yok. Beşiktaş'ın huzurunu bozmak, yönetim içinde anlaşmazlık varmış gösterip, bizi yıpratmaya çalışanlara camiamız asla müsaade etmeyecektir" diye konuştu. 
   
   
</TEXT>
</DOC>
