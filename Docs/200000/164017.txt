<DOC>
<DOCNO> 164017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/guncel/gun04.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çizgi Kahramanlar' eğitime destek oldu 
</HEADLINE>
<TEXT>

     GÜLAY FIRAT İstanbul 

     Vitra Seramik Sanat Atölyesi'nce düzenlenen "Çizgi Kahramanlar Sokakta" sergisini oluşturan seramik heykeller, Türkiye Eğitim Gönüllüleri Vakfı ile İstanbul Kültür ve Sanat Vakfı yararına gerçekleştirilen bağış maratonunda dün gece satışa sunuldu. Mimar Sinan Üniversitesi İstanbul Resim ve Heykel Müzesi bahçesinde müzayede öncesi verilen kokteyle Aydın Doğan Vakfı Başkanvekili Sema Doğan ile Doğan Medya Grubu Başkanı Mehmet Ali Yalçındağ'ın yanı sıra TEGV Başkanı Cengiz Solakoğlu, iKSV Başkanı Şakir Eczacıbaşı, Eczacıbaşı Holding Yönetim Kurulu Başkanı Bülent Eczacıbaşı da katıldı. Raffi Portakal'ın yönettiği müzayedede Oğuz Aral'ın Avanak Avni'sinden İrfan Sayar'ın Zihni Sinir'ine kadar 19 ünlü karikatür sanatçısının 45 eseri yer aldı. Oya Eczacıbaşı, elde edilecek gelirin iki vakıf arasında eşit olarak paylaştırılacağını belirtti. 45 parça eserin toplam 476 milyar liraya satıldığı müzayedede, Sema Doğan, Selahattin Beyazıt ve İnan Kıraç da seramik heykel satın aldı. Bağışçılar arasında Sevil Sabancı, Güler Sabancı, Oya Eczacıbaşı da yer aldı. 
     

</TEXT>
</DOC>
