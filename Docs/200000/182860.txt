<DOC>
<DOCNO> 182860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun08.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, Lindh cinayetinin siyasi olduğunu düşünmüyor... 
</HEADLINE>
<TEXT>

     İsveç'in başkenti Stockholm'de uğradığı bıçaklı saldırı sonucu hayatını kaybeden Dışişleri Bakanı Anna Lindh'i öldürdüğü sanılan katil zanlısının, cinayeti siyasi nedenlerle işlemediği düşünülüyor. 
     Stockholm polis şefi Leif Jennekvist, dün baş zanlının yakalandığını açıklamasının ardından, basında yakalanan kişinin neo-nazi çevrelere yakın olduğu iddiasının ortaya atılması üzerine, ''Bunu belirten bulgu yok'' dedi. 
     İsveç basınına göre, 35 yaşındaki İsveçli zanlı neo-nazi ve holigan çevrelerine yakın biri. Ancak polis, henüz zanlının kimliğini açıklamıyor ve yüzünü açıkça gösteren resimler dağıtmıyor. 
     
     POWELL, CENAZE TÖRENİNE GİDİYOR 
     Bu arada ABD Dışişleri Bakanı Colin Powell'ın, cuma günü Lindh için düzenlenecek cenaze törenine katılacağı açıklandı. ABD Dışişleri Bakanlığı'ndan yapılan açıklamada, ''Powell, meslektaşı ve arkadaşı Lindh için Stockholm'de düzenlenecek törene katılacak'' denildi. 
     Powell'ın perşembe akşamı Washington'dan ayrılacağı ve cuma günü törenin ardından ülkesine döneceği belirtildi. 
     Törene, aralarında bütün dünyadan devlet ve hükümet başkanlarının bulunduğu 1300 kadar kişinin davet edildiği ifade ediliyor. 
     
</TEXT>
</DOC>
