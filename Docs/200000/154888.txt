<DOC>
<DOCNO> 154888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo29.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de gergin idman... 
</HEADLINE>
<TEXT>

     Fenerbahçe, Kocaelispor ile oynayacağı lig maçının hazırlıklarını bugün yaptığı tek antrenmanla sürdürdü. 
     Teknik Koordinatör Tamer Güney yönetiminde Samandıra Tesisleri'nde gerçekleştirilen idmanda, sarı lacivertli futbolcular kondisyon çalışmasının ardından çift kale maç oynadı. 
     Antrenman maçında yeşil takım Beschastnykh ve Erhan'ın attığı gollerle, mavi takımı 2-1 yendi. Mavi takımın tek golü ise Rebrov'dan geldi. 
     Antrenmana sakatlıkları süren Johnson ve Ceyhun katılmayıp, tesislerde tedavi olurken, Mustafa Doğan ve Ali Güneş ise koşu yapmakla yetindi. 
     
     KEMAL İLE FAHRİ TARTIŞTI 

     Antrenman maçı sırasında birbirlerine sert giren Kemal ile Fahri, tartıştı. 
     Bir pozisyon sırasında Kemal, Fahri'nin sert hareketiyle yerde kaldı. Kemal, sakin oynaması için bu futbolcuyu uyarırken, Fahri de Kemal'e sözle karşılık verdi. Daha sonra Rüştü ve Steviç, Fahri'nin yanına giderek, bu futbolcudan sakin almasını istediler. 
     İdman bitiminde de Tamer Güney, iki futbolcuyu yanına çağırarak barıştırdı. Kemal ile Fahri de birbirini öperek tesislere girdi. 
     Bu arada, sarı-lacivertliler yarın yapacakları tek antrenmanla Kocaelispor maçının hazırlıklarını sürdürecek. 
     
</TEXT>
</DOC>
