<DOC>
<DOCNO> 151340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko07.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     Borsa'da bu hafta, Hazine'nin yarın gerçekleştireceği ihalelerin sonuçları ile Irak'ın yeniden yapılandırılmasında Türkiye'nin rolüne ilişkin gelişmeler belirleyici olacak. 
     Şeker Yatırım Portföy Yönetimi Müdür Yardımcısı Aslı Yüksel, yaptığı değerlendirmede, geçen haftanın ilk işlem gününde piyasada yön tayininin oluştuğunu belirterek, döviz piyasasında başlayan düşüşün, tahvil-bonolara para girişi dolayısıyla faizlerde sert geri çekilme ile devam ettiğini kaydetti. 
     Yüksel, bu olumlu hareketlerde, piyasaların Merkez Bankası'ndan beklenen faiz indiriminin fiyatlara dahil etmesinin ve Irak'ın yeniden inşasında Türk şirketlerinin pay alacağı yönündeki beklentilerin etkin olduğunu dile getirdi. 
     Bu hafta 1,7 katrilyonluk itfası bulunan Hazine'nin yarınki ihalelerine piyasanın vereceği tekliflerin, piyasanın yön tayininde etkili olacağını ifade eden Aslı Yüksel, ''Merkez Bankası'nın faiz indirimi beklentisi fiyatlara dahil edildi. Bu beklentinin ertelenmesi -ki biz faiz indirimi için enflasyon datalarının bekleneceğini düşünüyoruz- piyasada moralleri bozarak satışı güçlendirebilir'' dedi. 
     Hafta boyunca endekste 10,900 desteğinin takip edilmesini öneren Yüksel, endekste 11,100-10,900-10,500 puanların destek, 11,400-11,650-12,000 puanların ise direnç seviyeleri olduğunu kaydetti. 
     





</TEXT>
</DOC>
