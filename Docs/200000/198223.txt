<DOC>
<DOCNO> 198223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur13.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Dil Kurumu, bebeğinize isim buluyor... 
</HEADLINE>
<TEXT>

     Türk Dil Kurumu TDK , asli görevlerinin yanında artık çocuğuna isim bulmakta zorlanan ya da çeşitli kavram ve niteliklerle ilgili isim vermek isteyen anne-babalara kılavuzluk görevini de üstleniyor. 
     TDK Başkanı Prof. Dr. Şükrü Haluk Akalın, Ramazan Bayramı'nı geçirmek üzere geldiği memleketi Adana'da, AA Bölge Müdürlüğü'nü ziyaret ederek, çalışmaları hakkında bilgi verdi. 
     Akalın, son yıllarda ortaya çıkan yabancı dillerin etkisinin, ancak Türkçenin gücünden ve Türkçenin söz varlığından yararlanarak giderilebileceğine dikkati çekti. 
     Türkçenin geliştirilmesi amacıyla, temel başvuru kaynakları kapsamındaki çalışmaların bir bölümünün tamamlandığını belirten Akalın, bu kapsamda, TDK Ad Sözlüğü Çalışma Grubu'nun bir yıl süren çalışmadan sonra Türkçenin en kapsamlı Kişi Adları Sözlüğü'nü hazırladığını bildirdi. 
     Sözlüğün, öncelikle ağ ortamında kullanıma açılacağını, bu amaçla hazırlanan programın şu anda deneme aşamasında bulunduğunu vurgulayan Akalın, şunları söyledi 
     ''İnternet ortamında ücretsiz olarak kullanıma sunacağımız Kişi Adları Sözlüğü, isimlerin anlamlarını verecek, bunun yanı sıra istenilen kavramlarla ilgili isimleri de kullanıcıya sunabilecek. Birinci kullanım şekli, isminin anlamını öğrenmek isteyenler için yararlı olacak. 
     Kavramlarla ilgili isimler bölümü ise Türkçede çeşitli kavramlarla, niteliklerle ilgili hangi isimlerin bulunduğunu gösterecek. Doğacak çocuğuna isim arayan anne-baba, çocuğuna akıllı, güzel, çalışkan gibi çeşitli kavram ve niteliklerle ilgili isimler vermek istediğinde, programda bu kavramı sorgulayarak Türkçede bu anlamlardaki isimleri görebilecek.'' 
     
</TEXT>
</DOC>
