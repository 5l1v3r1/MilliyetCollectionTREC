<DOC>
<DOCNO> 193282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko31.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Türkiye'deki gelişmeler Avrupa'da şaşkınlıkla karşılanıyor 
</HEADLINE>
<TEXT>

     Maliye Bakanı Kemal Unakıtan, Brüksel'de düzenlediği basın toplantısında, Türk ekonomisindeki gelişmelerin AB kanadında memnuniyet, takdir ve şaşkınlıkla karşılandığını söyledi. 
     AB üyesi ve adayı ülkelerin ekonomi ve maliye bakanları toplantısına katılmak üzere Brüksel'de bulunan Unakıtan, düzenlediği basın toplantısında, ''Türkiye AB'ye girmek için önemli bir siyasi irade taşıyor'' diyerek şöyle konuştu 
     ''Uyum yasalarını çıkardık, bunların uygulamasına da aynı hassasiyeti göstereceğiz. Ekonomik durumu AB düzeyine getirmek gerekiyor. Enflasyon, bütçe açıkları ve borçlanma konuları çok önemli. Avrupa kriterlerine uymak zorundayız. Bu amaçla elimizden gelen gayreti gösteriyoruz. IMF istikrar programını kararlılıkla yürütüyoruz. IMF olsa da olmasa da bunu yapmak zorundayız.'' 
     
     ÖZELLEŞTİRME ÖNEMLİ 
     ''Türkiye olarak doğru yolda gidiyoruz ve bu yola devam edeceğiz'' diyen Unakıtan, özelleştirme konusunda şu değerlendirmeleri yaptı 
     ''Özelleştirme önemli bir konu. Türkiye'nin bir özelleştirme takvimi var. Buna riayet ediyoruz. Elimizde olmayan bazı unsurlar çıkabilir. Petkim'de olduğu gibi, ihalede karşı taraf yükümlülüklerini yerine getiremeyebilir veya yeterli fiyat alınamayabilir. Özelleştirmede irade ve ciddiyetle ilerliyoruz. Tekel, Petkim, Tüpraş gibi büyük ihaleler sona kaldı. Önce Tekel neticelenir. Gübre fabrikaları için Kasım ayı içinde ihale teklifleri alınıyor. Sonra, 2004 başında Milli Piyango, enerji dağıtım ve üretim tesisleri sırada. Telecom da 2004'ün ilk yarısında sonuçlanır.'' 
     
     ENFLASYONDA HEDEF 
     Avrupalıların Türkiye hakkındaki intibalarının son derece olumlu olduğunu belirten Unakıtan, ''Enflasyonda, 2003 yılı için yüzde 20 hedeflemiştik. Bunu kolaylıkla yakalayacağız, bu oranın altına inme olasılığı da var. Bütçede açık, tahminlerden daha düşük olacak. Kamu borçlanma ihtiyacı azalıyor. Bu yıl büyüme oranı Avrupa ortalamasının üstünde, yüzde 5 olacak. Gelecek yıl da aynı oranı hedefliyoruz'' dedi. 
     Unakıtan, şunları söyledi 
     ''Önceki hükümetler koalisyondu, kendine has sorunları vardı. Başbakan'ın rahatsızlığı gibi fiziksel sorunlar bile vardı. Türkiye'nin hak etmediği bir yönetim vardı. Türkiye'nin şimdiye kadar en büyük sorunu kötü yönetim olmuştur. Halk Parlamento'yu olduğu gibi değiştirdi, tek parti getirdi. Biz ekonomik programı devam ettirdik. Aklın yolu birdir. Başka çıkış yolu yok. Mühim olan iradenin sağlamlığıdır. Koalisyon hükümetlerinde farklı görüşler sıkıntı yaratıyor, bir kararname çıkması bile sorun oluyordu. Şimdi daha kolay karar alıyoruz, Türkiye'nin çarkları daha hızlı dönmeye başladı. Bu fırsatı iyi değerlendirmek lazım.'' 
     
     IRAK KRİZİNİ HAFİF ATLATTIK 
     AB'ye katılım sürecinde siyasi kriterlere de ekonomik kriterler kadar önem verdiklerini belirten Unakıtan, ''Temaslarımda herkes Türkiye'deki siyasi ve ekonomik değişikliklerin fevkalade memnuniyet verici ve şaşırtıcı olduğunu ifade ediyor'' diye konuştu. 
     Bakan Unakıtan, Irak konusunda da şu değerlendirmeyi yaptı 
     ''Irak savaşından başlangıçta zarar gördük. Turizm gelirlerinde büyük zarar gördük. Ekonomik bir tereddüt ve durgunluk yaşandı. Alışverişler bıçak gibi kesildi. Petrol fiyatlarının ve doların yükselmesinden kaynaklanan büyük enflasyon artışı oldu. Eğer bu olmasaydı enflasyon oranı şimdi çok daha düşük olurdu. Irak krizini hafif atlattık.'' 
     
     YATIRIMLAR 
     ''Türkiye iyi yönetildikçe her geçen gün daha iyiye gidecek. Potansiyeli, altyapısı, insan kaynağı bulunan Türkiye'nin olması gereken yerlere sıçrama yapması lazım'' diyen Unakıtan, sözlerine şöyle devam etti 
     ''Türkiye'nin en önemli meselelerinden biri direk yatırımların artmasıdır. İstihdam sorunu da buna bağlıdır. Yatırım ortamını daha da iyileştirmemiz gerekiyor. Yabancı yatırımcıların Türkiye'ye getirilmesi gerekiyor. Bu konuda özelleştirmeler önemlidir. Özeleştirmeler dolayısıyla yabancı yatırım gelecek ve 2004'te, AB'den takvim aldığımız zaman yabancı yatırım çok artacak. Tekel, Petkim, Tüpraş, Telecom, finans sektörü dahil olmak üzere çeşitli sektörlere gelmek isteyen Avrupalı, Amerikalı ve hatta Uzakdoğulu yabancılar var. Herkes bizi bizden daha iyi biliyor, takip ediyor.'' Unakıtan şunları söyledi 
     ''Türkiye'nin önü açık. Bu yolda devam edelim. Ekonomik ve siyasi istikrar çok önemli. Kafayı çalıştırmak lazım. Her ülke yabancı yatırımcıları çekmek istiyor. Bu, istihdam, üretim, ihracat getirir. Bürokratik engellerin azaltılması için çalışıyoruz. Şirket kurmak kolaylaştı. Yerli ve yabancı yatırımcılar arasında farklar kaldırıldı. Enflasyon muhasebesi getirerek zararları önlüyoruz. Mevzuatın istikrarlı olması, sürekli değişmemesi de önemlidir. Düşük gelirli bölgelere yatırım yapanlara sigorta primi indirimi, yüzde 50 ucuz enerji, bedava arazi gibi kolaylıklar sağlıyoruz. Bölgeler arası dengesizlikler gözetiliyor.'' 
     
     TÜRK LİRASI 
     Türk Lirası'ndan sıfırların atılması konusunda Batı Avrupalı muhataplarına bilgi verdiğini belirten Unakıtan, şöyle devam etti 
     ''Maliye bakanları bunu merakla bekliyorlar. Mevzuat değişikliği gerekiyor. Sistem tamamen değişecek. Bütçe, bilgisayar, para baskı kalıplarına kadar her şey değişecek. Bunun için 15 aylık bir hazırlık süreci gerekiyor. Bu süreç başladı. Maliye Bakanlığı, Hazine Müsteşarlığı, Planlama, Merkez Bankası koordineli bir şekilde çalışıyorlar. Hedefe 2004 sonu veya 2005 başında ulaşılacak.'' Unakıtan, Kıbrıs sorunu konusunda da şöyle konuştu 
     ''Kopenhag kriterleri arasında Kıbrıs sorunu yer almıyor. Kıbrıs veya başka bir sorun, Türkiye'nin AB'ye alınmasıyla mı, dışlarda bırakılmasıyla mı daha kolay çözülür Bunu düşünsünler. Aile ferdi olursak karşılıklı anlayışla ve adaletli bir şekilde sorunlar çözüm bulabilir. Hiçbir sorun bir düğmeye basmakla hemen çözülemez.'' Maliye Bakanı Unakıtan, bu akşam, Belçika Maliye Bakanı Didier Reynders ile ikili görüşmede bulunacak ve yarın Türkiye'ye dönecek. 
     
</TEXT>
</DOC>
