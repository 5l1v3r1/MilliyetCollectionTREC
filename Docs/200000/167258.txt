<DOC>
<DOCNO> 167258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sondun15.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını Berlusconi İtalya'yı zayıflatıyor... 
</HEADLINE>
<TEXT>

     Fransız basını, ''İtalya Başbakanı Silvio Berlusconi'nin siyasi kişiliğinin, ülkesinin Avrupa Birliği dönem başkanlığını zayıflattığı'' yorumunu yaptı. 
     Fransız gazetelerinde bugün, Berlusconi'nin Avrupa Parlamentosu'nda yaptığı konuşmayla ilgili tartışmalar yine geniş biçimde yer aldı. 
     Le Figaro gazetesi, İtalya'da halkın büyük bölümünün Berlusconi'nin tavrından ''utandığını'' yazdı. 
     Haberde, Almanya dışındaki AB liderlerinin Berlusconi'nin gafını ''görmezden'' gelmelerine rağmen, İtalya'nın dönem başkanlığının sıkıntılı geçeceği yorumunda bulunuldu. 
     Liberation gazetesi de, Berlusconi'yi İtalya'da yalnızca muhalefetin değil, kendi partisinin de eleştirdiğini yazdı. 
     Berlusconi, Avrupa Parlamentosu'nda Çarşamba günü yaptığı konuşma sırasında, Alman parlamenter Martin Schulz'a, Nazi kampı komutanı yakıştırmasında bulunmuştu. 
     
</TEXT>
</DOC>
