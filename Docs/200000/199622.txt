<DOC>
<DOCNO> 199622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur38.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'nin iade ettiği kişilerden biri dil öğrenmeye gitmiş... 
</HEADLINE>
<TEXT>

     İstanbul'daki terör olaylarıyla ilgisi olduğu iddiasıyla Suriye'den Türkiye'ye getirilerek çıkarıldığı Hatay Adliyesi'nde serbest bırakılan 20 kişi arasında bulunan Leyla G.'nin, anne ve babası, ''Kızımız Türk devletine karşı suç işleseydi onu asla affetmezdik'' dediler. 
     Suriye ile Türkiye arasında güvenlik ve işbirliği alanında imzalanan Adana Mutabakatı çerçevesinde, Cilvegözü Sınır Kapısı'nda teslim alınarak Hatay Jandarma Komutanlığı'nda sorgulanan ve çıkarıldığı mahkemede serbest bırakılan Leyla G. 20 , İskenderun İlçesi'ne bağlı Akarca Köyü'nde yaşayan ailesine kavuşmanın mutluluğunu yaşıyor. 
     Kızlarıyla ilgili suçlamaları gazetecilerin kendilerini araması üzerine öğrendiklerini belirten Zeliha ve Kenan G, ''Eğer kızımız Türk devletine karşı suç işleseydi onu asla affetmezdik'' dediler. 
     Kızlarını Suriye'ye İngilizce öğrenmesi için gönderdiklerini belirten Zeliha ve Kenan G. çifti, şunları söylediler 
     ''Kızımız İskenderun İmam Hatip Lisesi mezunu. İngilizce'ye çok meraklıydı. Evde sürekli kitaplardan kendi kendine çalışırdı. Onu görücü usulüyle evlendirdik. Ancak evlendiği kişi resmi nikah yapmadan onu onuncu günde terk etti. Bunalıma giriyordu. Biz de onu dil öğrenmesi için Suriye'ye gönderdik. Suriye'de devlet okulları sınavsız öğrenci alıyor diye duyduk. Bu yüzden Suriye'yi tercih ettik. Ağustos ayında pasaport aldı. Eylül ayı başlarında da otobüsle Suriye'ye yolcu ettik.'' Ailesine kavuşan Leyla G. de kendisi gibi Suriye'de çok sayıda Türk bulunduğunu ifade ederek, yasadışı bir şey yapmadığını ve suçsuz bulunduğu için mutlu olduğunu söyledi. 
     
</TEXT>
</DOC>
