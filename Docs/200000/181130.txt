<DOC>
<DOCNO> 181130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/ekonomi/eko01.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ti amo Italia Seni seviyorum İtalya 
</HEADLINE>
<TEXT>

   Erdoğan'ın dostu Berlusconi'ye 2.5 milyar dolarlık pazar kapısı açılıyor. İtalyanlar'la daha önce elendikleri helikopter projesi için temas kuruldu 
      UTKU ÇAKIRÖZER ANKARA 
   
   Başbakan Tayyip Erdoğan ile İtalya Başbakanı Silvio Berlusconi arasındaki sıcak ilişkiler silah alımlarına da yansıdı. Milli Savunma Bakanlığı'nın MSB 2.5 milyar dolarlık 4 katrilyon lira saldırı helikopteri projesinde ATAK , üç yıl önce Abdullah Öcalan krizini gerekçe göstererek elediği İtalyan Agusta firmasıyla "gayrıresmi görüşmeler" başlattığı ortaya çıktı. 
   Berlusconi, oğlunun nikah şahitliğini yaptığı Erdoğan'la yakın ilişkisinin meyvelerini toplamaya devam ediyor. Berlusconi'nin ricasıyla Telecom Italia'nın ortağı olan Aria'nın zararlarını ortadan kaldırmak için Aycell'le birleştirilmesine onay veren, İtalyan firması Astaldi'nin de yıllardır bekleyen 100 milyon dolarlık alacağını ödeten Erdoğan, İtalyan dostu için 2.5 milyar dolarlık yeni bir kapı aralamaya hazırlanıyor. 
   Türkiye'nin 1996'da başlattığı 50 saldırı helikopteri ortak üretimi projesinde ATAK , Temmuz 2000'de dönemin Başbakanı Bülent Ecevit ve eski Genelkurmay Başkanı Orgeneral Hüseyin Kıvrıkoğlu'nun katıldığı Savunma Sanayi İcra Komitesi'nde ortak üretimin yapılacağı yabancı üreticiler arasından ABD'nin Bell firması birinci, Kamov Rus -IAI İsrail ortaklığı ise ikinci seçilmişti. İhaleye katılan ve kısa listeye kalan İtalyan firması Agusta, Ankara ve Roma arasında Abdullah Öcalan'ın İtalya'da ikametine izin verilmesi nedeniyle yaşanan kriz gerekçe gösterilerek elenmişti. Üç yıl süren görüşmelerde bir helikopterin üretimi için 60 milyon dolarlık fatura çıkaran Bell firması daha sonra 40 milyon dolara doğrudan satış önerisi getirdi. Pazarlık gücünü artırma amacıyla Rus-İsrail konsorsiyumu ile de görüşmeleri kesmeyen MSB, kısa süre önce sürpriz bir şekilde İtalyan Agusta şirketiyle gayrıresmi temasa geçti. Yetkililerin ihale sırasında önerilen "A129" helikopteriyle ilgili bilgi istediği ileri sürüldü. 
   
   Sıcak rüzg rlar esiyor 
   "İtalya alternatifini" Milliyet'e doğrulayan üst düzey bir MSB yetkilisi, şunları söyledi "Amerikalılar karşılarında Ruslar olduğu için ciddi pazarlığa yanaşmıyor. Biz de daha önce performansı oldukça iyi olmasına rağmen dönemin siyasi koşulları nedeniyle elemek zorunda kaldığımız İtalyanlar'la yeniden müzakerelere dönüp dönmemeyi değerlendiriyoruz. Siyasi karar aşamasına gelinmedi, ama Bell'in karşısına Agusta'yı çıkardığımızda rekabet koşulları düzelir mi diye kendi kendimize soruyoruz." 
   Bu gelişme Ankara kulislerinde, Erdoğan ile Berlusconi arasında esen sıcak rüzg rlara ve Türkiye'nin AB'ye üyelik sürecine bağlanıyor. 
   
   
</TEXT>
</DOC>
