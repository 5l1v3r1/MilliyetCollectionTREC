<DOC>
<DOCNO> 189463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/yasam/yas03.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
En sağlıklısı buharda pişirmek 
</HEADLINE>
<TEXT>

   Sebzeler, haşlandığında veya mikrodalgada pişirildiğinde besin değerini ve koruyucu özelliğini kaybediyor. Ancak buharda pişirilirse özelliğini koruyor 
   DIŞ HABERLER SERVİSİ 
   
   Besin değeri azalmıyor 
   MİKRODALGADA veya haşlanarak pişirilen sebzelerin besin değerlerinin ve anti - oksidan özelliklerinin büyük kısmını kaybettiği belirlendi. Portekiz'deki Porto Üniversitesi araştırmacıları, mikrodalgada suyla pişirilen veya haşlama yapılan sebzelerin besin değerlerinin suda çözülerek büyük ölçüde kaybolduğunu belirtti. Araştırmacılar, sebzeleri buharda pişirmenin besin değerlerinin yok olmasını önlediği için en iyi pişirme yolu olduğunu söyledi. 
   
   Fazla su kullanmayın 
   ARAŞTIRMADA, içinde bol miktarda anti - oksidan kimyasal bulunan brokolinin mikrodalgada pişirilmesinin bu maddelerin yüzde 74 - 97 oranında azalmasına yol açtığı, buharla pişirilen brokolinin besin değerinin ise en fazla yüzde 11 oranında azaldığı görüldü. Dr Cristina Garcia - Viguera, dondurulmuş besinlerin de koruyucu özelliklerinin üçte birini kaybettiğini belirterek, sebzeleri pişirirken fazla su kullanmamak gerektiğini söyledi. 
   
   
</TEXT>
</DOC>
