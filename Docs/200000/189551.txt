<DOC>
<DOCNO> 189551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sontur04.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye en çok orta gelirli turist geliyor... 
</HEADLINE>
<TEXT>

     Türkiye'ye en çok orta gelir grubundaki turistlerin geldiği belirlendi. 
     Devlet İstatistik Enstitüsü'nün DİE yılın üçüncü çeyreğine ilişkin Çıkış Yapan Ziyaretçiler Anketi sonuçlarına göre, anılan dönemde gelen 4 milyon 947 bin 306 turistin yüzde 74.1 oranındaki 3 milyon 666 bin 646'sını, orta gelirliler oluşturdu. Turistlerin yüzde 12.1 oranındaki 600 bin 730'unun düşük, yüzde 13.7 oranındaki 679 bin 
     929'unun ise üst gelir grubunda olduğu belirlendi. 
     Anket sonuçlarına göre turistlerin geceleme sayısında en büyük payı göre yüzde 77.3'le otel, motel, pansiyon ve benzeri konaklama tesisleri aldı. Arkadaş, akraba evinde geceleme oranı yüzde 13.1, kendi evinde konaklama oranı yüzde 5.2, kiralık evde geceleme yüzde 2.7, diğer konaklama türlerinin payı da yüzde 1.7 olarak belirlendi. 
     
     TAHSİLLİ TURİSTLER AĞIRLIKTA 
     Türkiye'ye gelen turistlerin çoğunlukla Avrupa ülkeleri yurttaşı olmalarının da etkisiyle büyük bölümünü lise ve yüksek okul mezunları oluşturuyor. 
     Anılan dönemde gelen turistlerin yüzde 33.5'ini lise dengi okul, yüzde 41.6'sını da fakülte ve yüksek okul mezunları oluşturdu. Ayrıca yüksek lisans yapmış turistlerin toplamdaki oranı da yüzde 8.7 düzeyinde gerçekleşti. Buna karşılık ilkokul mezunu turist oranı yüzde 1.1, orta okul mezunlarının oranı da yüzde 3.3'te kaldı. 
     Turistlerin yüzde 70.5'inin tatil amacıyla geldiği belirlendi. Kültür turizmi için gelenlerin payı yüzde 6.9, yakınlarını ziyarete gelenlerin oranı yüzde 5.6, alış verişe gelenler yüzde 4.9, görev için gelenlerin payının da yüzde 2.9 olduğu belirlendi. Diğer turistlerin geliş nedenlerini 
     ise sağlık, dini amaçlar, toplantı, konferans, kurs, seminer, ticari ilişki, fuar, eğitim oluşturdu. 
     
     MESLEK PROFİLİ 
     Turistler içinde yüzde 31.6 ile en büyük grubu profesyonel meslek sahipleri oluşturdu. Büro ve müşteri hizmetlerinde çalışanlar yüzde 12.2 ile ikinci büyük grup oldu. Yardımcı profesyonel meslek mensuplarının oranı yüzde 9.4, kanun yapıcılar, üst düzey bürokratların oranı yüzde 8, 
     hizmet ve satış elemanları yüzde 6.3, sanatkar ve ilgili işlerde çalışanlar yüzde 5.5, niteliksiz işlerde çalışanlar yüzde 2.4, nitelikli tarım, hayvancılık gibi işlerde çalışanların oranı da yüzde 1.4 olarak belirlendi. Turistlerin yüzde 20.7'sinin mesleği ise belirlenemedi 
     
</TEXT>
</DOC>
