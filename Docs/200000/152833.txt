<DOC>
<DOCNO> 152833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sonspo33.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüseyin Kalpar Bu kadar basit goller yememeliyiz... 
</HEADLINE>
<TEXT>

     Altay ile Gençlerbirliği arasında oynanan karşılaşmadan sonra ev sahibi ekibin soyunma odasında büyük bir coşku yaşanırken, Gençlerbirliği futbolcuları son saniyede yenilen golün şokunu uzun süre üzerlerinden atamadı. 
     Altay Teknik Direktörü Hüseyin Kalpar, alınan bir puanın Altay'ı ligde bırakmak için çok önemli olduğunu vurgularken ''Bu kadar basit goller yemesek galip de gelebilirdik'' diye konuştu. 
     Kalpar, şunları söyledi 
     ''Bu maça çok iyi hazırlanmıştık. Son iki haftada yediğimiz 10 gol, hepimizin moralini çok bozdu. Ligde kalmak için Gençlerbirliği'nden alacağımız puan çok önemliydi. Rakibimizin hafta içinde Türkiye Kupası'nı kaybetmesi bizim için avantaj oldu. Ama takımımız çok basit goller yiyince ben de oyunu yönlendirmekte güçlük çekiyorum. Son saniyelerde Gençlerbirliği gibi bir takımdan 3-1 yenikken puan kurtarabiliyorsak, bu futbolcuları hepimizin kutlaması gerekir. Taraftarımızın skor 3-1 olduktan sonra aleyhimize yaptığı tezahüratlar hiç hoş değildi. Herkes şunu bilsin ki Altay takımı bu ligde kalacaktır.'' Gençlerbirliği Teknik Direktörü Ersun Yanal, futbolun en güzel özelliğinin her an değişebilen skorlar olduğunu belirterek, ''Bu maçı çok farklı bir skorla da kazanabilirdik. Ama futbolun adaleti olmadığı için Altay'a bir puan verdik'' dedi. 
     Yanal, şunları söyledi 
     ''Karşılaşmada son 10 dakikası hariç üstün olan taraf bizdik. Oyun 3-1 olduktan sonra bir çok pozisyon bulduk. Ama bunları değerlendiremedik. Defansımızda son dakikalarda yaptığımız hatalarla da kazanacağımız maçı berabere bitirdik. Şampiyonluk yolunda bu tabi ki önemli bir kayıp ama herşeyin bittiği anlamına da gelmemelidir. Kalan haftalarda son maçın son düdüğüne kadar şampiyonluk mücadelesi sürecektir. Hakemin yönetimini yorumlamak istemiyorum. Ancak takdir haklarını sürekli olarak Altay lehine kullandı.'' 
     





</TEXT>
</DOC>
