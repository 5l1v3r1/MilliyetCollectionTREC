<DOC>
<DOCNO> 170768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur05.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan üç gün odasına kapandı sonra mavi yolculuğa çıktı 
</HEADLINE>
<TEXT>

     İbrahim LALELİ- Gökhan ÇALBAY ANTALYA, DHA 
     

ANTALYA'nın Kemer İlçesi'nde önceki gece konser veren megastar Tarkan, dün de mavi yolculuğa çıkarak yorgunluk attı. 
     Yanına yakın dostlarını ve avukat sevgilisi Bilge Öztürk'ü de alan Tarkan, konakladığı Kemer Resort Hotel'e ait Ser 1' adlı beyaz lüks yatla Akdeniz'e açıldı. Otel odasından 3 günün sonunda dışarı çıkan Tarkan'ı hayranları da sevinçle karşıladı. Odadan denize gidinceye kadar birçok hayranıyla öpüşüp kucaklaşan Tarkan, hayranlarının yönelttiği Neden geldiğinden buyana dışarı hiç çıkmadın' sorusuna, "Herşeyin bir bedeli olsa gerek. Ben de bu bedeli ödüyorum'' deyip, gazetecileri işaret etti. 
     Tarkan, sarılan bir Rus turistin ısrarla konuşmak istemesi üzerine "Otele geldiğim gün de karşılaşmıştık. Sürekli benimle Rusça bir şeyler konuşmak istiyor. Ne yazık ki ben Rusça'yı iyi bilmiyorum'' dedi. 
     Konuşmaların ardından küçük bir tekneyle sahilden uzaklaşıp denizde Ser 1' adlı yata geçen Tarkan, sevgilisi Bilge'yle yatın arka bölümüne oturup etrafı izlemeye başladı. Siyah çizgili bir tişört giyen, başına da şapka takan Tarkan, yata binmesinin ardından şapkasını çıkartıp yerine saçlarını havada tutacak bir fular taktı. Kendisini başka bir tekneyle takip eden gazetecileri görünce, "Denize girmeyeceğim boşuna takip etmeyin'' diye seslenen megastar, görkemli Toros Dağları'nı ve eşsiz koyları izledi. Daha sonra süratini artıran yat, gözden kayboldu. 
     
</TEXT>
</DOC>
