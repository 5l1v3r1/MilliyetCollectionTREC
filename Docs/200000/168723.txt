<DOC>
<DOCNO> 168723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sondun30.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı da İtalya krizine karıştı... 
</HEADLINE>
<TEXT>

     Almanya Başbakanı Gerhard Schröder, Alman turistlere hakaret eden İtalya Ekonomi Bakanlığı Müsteşarı Stefano Stefani gibi bir kişinin kendi hükümetinde yer alamayacağını söyledi. 
     Schröder, Alman 1. televizyon kanalı ARD'de yayınlanan ''Bericht aus Berlin'' Berlin Raporu adlı programda, ''Bazı üst düzey politikacılar vatandaşlarıma yönelik önyargılardan faydalanırlarsa bir yerde sınır koymak gerekir'' dedi. 
     Schröder, Alman turistlere hakaret eden Stefani ile ilgili olarak da, ''Böyle bir kişi benim hükümetimde 1 saat bile görevde kalamazdı'' diye konuştu. 
     Öte yandan, Federal Meclis Turizm Komisyonu Başkanı Ernst Hinsken CSU Stefani'yi Almanya'ya davet etti. 
     Passauer Neue Presse gazetesi, Hinsken'in, Stefani'ye gönderdiği bir mektupta, kendisini Almanya'ya davet ettiğini, ancak Alman turistler ile ilgili sözlerini de açıklığa kavuşturmasını istediğini yazdı. 
     Stefani, İtalya Kuzey Ligi Partisi'ne yakınlığıyla bilinen ''Pedania'' gazetesine yaptığı açıklamada, Alman turistlerin ''sarhoş, kibirli, pervasız hareketler ve insanları rahatsız eden gürültüleri ile İtalya sahillerini doldurduklarını'' söylemiş ve iki ülke arasında gerginliğe neden olmuştu. 
     
</TEXT>
</DOC>
