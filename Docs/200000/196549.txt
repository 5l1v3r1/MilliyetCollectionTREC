<DOC>
<DOCNO> 196549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun23.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kretschmer Türkiye'nin üyeliği 2 milyonluk ülkeyi almaktan riskli 
</HEADLINE>
<TEXT>

     Avrupa Komisyonu Türkiye Temsilcisi Büyükelçi Hans Jörg Kretschmer, AB üyeliği için Türkiye'nin AB'nin değerlerini benimsemesi gerektiğini, bundan ödün verilemeyeceğini söyledi. 
     Kretschmer, Reuters ajansına verdiği demeçte, ''Ödün verilemez. Bu, kötü niyet değil. AB bir Hıristiyan kulübü değil, ancak Türkiye değerlerimizi kuvvetle benimsemelidir ve bize, reformlar konusunda dönüşü olmayan noktaya geldiğine inandıracak güveni vermelidir'' diye konuştu. Kretschmer, ''Türkiye'nin bugün bu noktada olmadığını'' söyledi. 
     Türkiye'nin jeopolitik açıdan önemli bir ülke, Avrupa ile Ortadoğu kavşağında önemli bir müttefik olduğuna dikkati çeken Kretschmer, ''Ancak burada AB'nin etkili işleyişi önemli'' dedi. 
     Büyükelçi Kretschmer, Türkiye'nin nüfusuna atıfta bulunarak, ''Gerçekte, bu büyüklükteki, bu ağırlıktaki bir ülkeyi almak, 2 milyonluk bir ülkeyi almaktan daha risklidir'' ifadesini kullandı. 
     ''Kriterlerimiz müzakere edilemez'' diyen Kretschmer, ''Gelecek yılın sonuna kadar Türkiye'nin sadece AB kurallarıyla yaşama niyetini değil, insan hakları, hukukun üstünlüğü, azınlıklara saygı ve diğerlerinde gerçekten köşeyi döndüğünü kanıtladığını görmek zorundayız'' diye konuştu. 
     Türkiye'nin kültürler ve inançlar arasında tarihi köprü rolünü kabul eden Kretschmer, AB Komisyonu'nun son ilerleme raporuna değinerek, Türkiye'nin dini azınlıkların hakları konusunda gerekeni yapmadığı iddiasında bulundu. Kretschmer, 1971 yılında kapatılan Heybeliada Ruhban Okulu'nun yeniden açılmasıyla ilgili olarak, ''Büyük çoğunluğu Müslüman nüfusa sahip Türkiye gibi bir ülke, gayri müslim azınlıklara tam serbesti içinde ibadet etme fırsatını tanıma gücünü ve güveni göstermelidir'' diye konuştu. 
     
</TEXT>
</DOC>
