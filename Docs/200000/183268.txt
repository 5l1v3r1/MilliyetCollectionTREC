<DOC>
<DOCNO> 183268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/magazin/amag.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şöhret kuyruğu 
</HEADLINE>
<TEXT>

   Yaklaşık 2 bin kişi sabahın erken saatlerinde uzun bir kuyruk oluşturdu. Hepsinin de tek bir amacı vardı 'Türkiye'nin pop starı' olmak 
      BAYRAM KAYGUSUZ İSTANBUL 
   
   Pazar günü Galatasaray ile Fenerbahçe arasında oynanacak derbi maçının bilet kuyruğu değil bu... Bu kuyruk, şöhret kuyruğu... Kanal D'nin yeni yayın dönemindeki iddialı programlarından biri olan 'Türkiye Pop Star'ın elemeleri, İzmir, Ankara, Antalya, Malatya, Adana ve Samsun'dan sonra, İstanbul'da yapıldı. 
   Sürmeli Oteli'ndeki elemelere, büyük ilgi vardı. Sabahın erken saatlerinden itibaren 2 bini aşkın aday, şöhretin kapılarını aralamak umuduyla Ercan Saatçi, Deniz Seki ve Ahmet San gibi isimlerden oluşan jürinin önünde kuyruğa girdi. Birinciye, DMC tarafından bir albüm yapılacak olan yarışmada, yedi ilde yapılan elemelerle belirlenen 50 aday sayısı önce 12'ye indirilecek, ardından da Kanal D izleyicileri, 'Türkiye'nin Pop Star'ını seçecek. 
   
   50'lik teyze de star adayı 
   DMC Genel Müdürü Ercan Saatçi ise yarışma ve katılımcılarla ilgili olarak şunları söyledi "Doldurulan formlar, star adaylarının Türkiye'nin starlarını sevmediğini gösterdi. Yarışmaya katılanların formları sayesinde, istatistik yapma şansı da bulduk. Yarışmacılar, kültürel erozyonun uçlarında. Bunu üniversite mezunlarında da görüyoruz. En vahim olanı da, medyada gördükleri ve televizyonda izlediklerinden şu izlenime kapılmışlar 'Biz bu işi yaparız, benim şundan ne eksiğim var' gibi sözler... Formlarda 'En sevmediğiniz sanatçı kim ' diye bir soru var. Bu soruya herkes mutlaka bir isim yazmış. 50 yaşında bir teyzenin bile yarışmaya başvurup, popstar olmak istediğini gördük. İnsanlar, kurtuluş arayışı içinde." 
   
   
</TEXT>
</DOC>
