<DOC>
<DOCNO> 186038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sonspo16.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İlklerin ve başarının adı Lucescu 
</HEADLINE>
<TEXT>

     İngiltere'nin Chelsea takımını deplasmanda 2-0 yenen Beşiktaş'ın teknik direktörü Mircea Lucescu, ilkleri gerçekleştirmeye devam ediyor. 
     Lucescu, Türkiye'de görev aldığı 2000-2001 sezonundan itibaren Galatasaray'a yaşattığı başarılarını, son 2 sezonda Beşiktaş'ta sürdürüyor. Siyah-beyazlı takım, Lucescu yönetiminde tarihinde ilk kez bir İngiliz takımını deplasmanda yenme başarısı gösterdi. 
     Uzun yıllar Avrupa kupalarında istediği başarıları alamayan ve ilk turlarda elenerek taraftarlarını hayal kırıklığına uğratan Beşiktaş, Lucescu'nun görev almasıyla Avrupa'da başarıya koşmaya başladı. 
     Beşiktaş, Lucescu yönetiminde tarihinde ilk kez UEFA Kupası'nda çeyrek finale çıktı. 
     Bosna-Hersek'in Sarejevo takımını ikinci maçta deplasmanda 5-0 yenen Beşiktaş, bu galibiyetle Avrupa kupalarında deplasmandaki en farklı galibiyetini almış oldu. 
     Lucescu yönetimindeki Beşiktaş, İspanyol ve Ukrayna takımlarını da ilk kez yenme başarısına imza attı. 

     
</TEXT>
</DOC>
