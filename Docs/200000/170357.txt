<DOC>
<DOCNO> 170357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/spor/spo04.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖRNEK KADRO 
</HEADLINE>
<TEXT>

Trabzonspor'un golcüsü Mehmet Yılmaz, takımda yerli yabancı ayrımının olmadığını, küçüklerin saygılı, büyüklerin sevecen davrandığını söyledi 
     MEHMET TAN 

     'İlk 5 hafta önemli' 
     BORDO - Mavili ekiple yeni sezona hazırlanan Mehmet Yılmaz çarpıcı açıklamalar yaptı. Genç golcü, Trabzon Telekom, Gümüşhanespor, Çanakkale Dardanel, Altay ve Samsun'dan sonra "Son durak" diye nitelediği Trabzonspor'da kalmayı kendisinin istediğini belirtti. Mehmet Yılmaz, kendileri için ilk beş haftanın çok önemli olduğunu da vurguladı, "Neler yapabildiğimizi geçen yıl ortaya koyduk. Şimdi ilk beş haftada neler yapabileceğimizi göreceğiz. Beklentilere cevap verebilmek için bu süreyi çok önemli buluyorum" dedi. 
     
     'Ayrımız, gayrımız yok' 
     MEHMET Yılmaz, önce takımın başarısının, sonra gol sayısını artırmanın önemine de değindi. Genç golcü şöyle devam etti "Elbette gol kralı olmak, milli takım forması giymek ideallerim arasında. Ancak, bir Trabzonlu ve Trabzonspor formasını giyen, şerefle taşıyan oyuncular olarak önceliklerimiz başka. Bu takımı bir yerlere biz taşıyacağız. Ayrımız, gayrımız yok. Yerli, yabancı ayrımımız hiç yok. Küçükler saygılı, büyükler müşfik ve sevecen. Takımdaşlık ruhu en üst düzeyde. Ve örnek bir kadroyuz." 
     
     Trabzon yağdı 9-1 
     YENİ sezon hazırlıklarını Avusturya'da sürdüren Trabzonspor dördüncü lig takımlarından Gelstiatanen'i 9 - 1 mağlup etti. Karşılaşmanın ilk yarısı 4 - 1 sona ererken Bordo - Mavililer'in gollerini Mehmet Yılmaz 3 , Mustafa Yalçınkaya 2 , Ali Şen, Göksel, Emre Toraman ve Emre Aygün attı. Ev sahibi ekibin tek sayısı ise Alen'den geldi. 
     
     
     

</TEXT>
</DOC>
