<DOC>
<DOCNO> 179271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/spor/spo01.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyinsizliği affetmem 
</HEADLINE>
<TEXT>

   Beşiktaş Teknik Direktörü Lucescu'nun, Denizli maçının son dakikalarında yapılan hatalara olan öfkesi dün de dinmedi, "Bundan sonra bana şu oyuncu neden oynamıyor diye sormayın" dedi 
      ORHAN YILDIRIM 

   
   Siniri geçmedi 
   MİRCEA Lucescu, Denizlispor maçının ardından yaptığı sert açıklamaları dün de sürdürdü. Son dakikalardaki düşüşü ve yenilen iki golü kabul edemeyen Rumen teknik adam, "Yapılan hataları affederim. Ancak beyinsizliği ve aptallığı affetmem. Son 10 dakika içinde olanları sizler de gördünüz. Artık bana gelip şu oyuncu niye oynamıyor diye sakın sormayın" diye konuştu. 
   
   'Böyle gitmez' 
   HERKESE şans verdiğini söyleyen Beşiktaş'ın hocası, sinirli ve üzgün olduğunu dile getirdi. Lucescu, "Bu hataların hepsini düzelteceğim. Bu iş böyle gitmez. Şampiyonlar Ligi için bir yerlerden başlamak lazım. Önceki yıllarda yeterli puanlar alınamamış. Bu yüzden böyle rakiplerle eşleştik. Galatasaray'daki gibi önemli puanlar toplamak zorundayız" dedi. 
   
   Yabancılar kurtardı    LUCESCU, Denizli maçından sonra izinlerde yapmayı planladığı değişikliği yabancı futbolcuların yurtdışı programları nedeniyle iptal etti. Üç günlük izini kötü futbol nedeniyle iki güne indiren Rumen teknik adam, oyuncularından gelen talep üzerine ceza antrenmanını bir gün sonraya kaydırdı ve tatili uzattı. Rumen hoca, salı sabahına sürpriz bir antrenman koydu. 
   
   İnönü müjdesi 
   KARTAL, 1 ay boyunca evinden dışarı çıkmayacak. İstanbulspor, Siyah - Beyazlılar'ın İnönü Stadı'nda oynama teklifini kabul etti. Bu gelişme üzerine Beşiktaş Malatya, İstanbul ve Trabzon maçlarını üst üste kendi sahasında oynayacak. 
   
   Fatura sahaya 
   BEŞİKTAŞLI futbolcular, Denizlispor maçındaki kötü futbolun olumsuz saha şartlarından kaynaklandığını iddia ettiler. Giunti, "Gördüğüm en kötü zemindi" derken, Pancu, "Koşarken ayak bileklerimizin dönmemesi şanstı" yorumunu yaptı. 
   
   Ronaldo sevinci 
   DENİZLİSPOR maçının ikinci yarısında oyundan çıkan Ronaldo'nun sakatlığının önemli olmadığı açıklandı. Kulüp doktorları, dizine darbe alan Sambacı'nın Malatyaspor maçında takımdaki yerini alabileceğini bildirdi. 
   
   Yönetim memnun 
   İKİNCİ Başkan Hüsnü Güreli, Denizlispor önünde alınan 3 puanın sevindirici olduğunu söyledi. Güreli, "Önemli olan galibiyete ulaşmaktı. Lucescu her şeye hakim. Saha içinde bir sorun varsa çözüm bulur" dedi. 
   
   Sergen iddialı 
   TÜRKİYE'NİN en güçlü kadrosuna sahip olduklarını savunan Sergen, "Evimizde bileğimiz bükülmez" dedi. Yıldız futbolcu, "Namağlup şampiyon olacak güce sahibiz. Biz bir aileyiz. Yedek kalan kapris yapmaz" diye konuştu. 
   
   
   
</TEXT>
</DOC>
