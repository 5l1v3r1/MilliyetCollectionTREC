<DOC>
<DOCNO> 190137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun49.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Weston KKTC seçimlerini gözlemciler izlesin 
</HEADLINE>
<TEXT>

     ABD'nin, KKTC'de 14 aralıkta yapılacak seçimleri gözlemcilerin izlemesini istediği bildirildi. 
     ABD'nin özel Kıbrıs koordinatörü Thomas Weston, AFP'ye verdiği demeçte, KKTC seçimlerinin ''serbest ve adil'' yapıldığından emin olmak için gözlemci istediklerini belirtti. 
     ''Objektif gözlemciler, sadece seçim gününü değil, bütün seçim sürecini izleyebilmeli'' diyen Weston, KKTC'nin sadece Türkiye tarafından tanındığına işaret ederek, gözlemcilerin, hükümetler değil, sivil toplum örgütleri tarafından gönderilebileceğini söyledi. 
     Başbakan Yardımcısı Serdar Denktaş, bugün yaptığı açıklamada, ''Gözlemci göndermek istiyorlarsa, buyursunlar, hiçbir çekincemiz ve sakınca yoktur'' demişti. 
     Öte yandan, Reuters ajansına da demeç veren Weston, KKTC lideri Rauf Denktaş'ın karşı çıkmasına rağmen Türkiye'nin BM planı üzerinde görüşmelerin yeniden başlamasına destek vereceğine inandığını söyledi. 
     Weston, bunun 14 aralıktaki KKTC seçimlerinden önce olmayabileceğini ancak Kıbrıs Rum Yönetimi'nin Mayıs ayında AB'ye katılmasından önce bir anlaşmaya ulaşılabileceğini söyledi. 
     
</TEXT>
</DOC>
