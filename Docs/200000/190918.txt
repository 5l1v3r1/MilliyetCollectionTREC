<DOC>
<DOCNO> 190918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/yazar/altan.html </URL>
<DATE> 2003/10/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Çağdaşlık makyajı" parça parça dökülüyor mu 
</HEADLINE>
<TEXT>

   
   Taşranın, İstanbul'u usul usul koynuna almasıyla peş peşe üreyip ortalığı kaplayan yüz binlerce gecekondudan en döküntüsünün önüne, kocaman bir ekran gerer de, üstüne bir uzay istasyonunun slaytını yansıtırsanız dünyanın hayran kaldığı bir kalkınmayla, çağın dahi önüne mi geçmiş olursunuz 
   Ya sonunda İstanbul'un ünlü lodosu, ekranı parça parça edip, sallamaya başlarsa arkadaki döküntü gecekondu ortaya çıkmaz mı 
   Ne yapacaksınız, "inkılaplarımıza ve çağdaşlığımıza karşı çıkıyor" diye, lodosu idam sehpasına mı götüreceksiniz 
   
   21. yüzyılın gitgide evrenselleşen projektörleri, üstümüze de dikildikçe "Türküm, doğruyum, çalışkanım" ekranının arkasındaki döküntü geceko ndu, çıkmaya başlıyor ortalığa... 
   Toplamı, 55 milyar doları aşan "cebelleziler"le, kokuşmuş ülkeler sıralamasındaki korkunç payemiz... 
   Birleşmiş Milletler'in yayımladığı "insani gelişmişlik sıralaması"nda, 175 ülke arasındaki yerimizin 96. basamak olması... 
   Yunanistan'dan dahi, 70 basamak daha aşağı düşmüş olmak ne demek 
   Ve sonunda Türkiye'nin resmen açıklanan yoksulluk haritası açlık sınırının altındaki 10 milyon insan... 
   Ya yoksulluk sınırı içindeki milyonlar 
   Ya adam başına düşen et tüketimi 
   
   Acaba ekranın arkasındaki gerçeklerin ortaya çıkmasını istemeyenler kimlerdi 
   Kimlerdi şu 3 sorunun yanıtını bir türlü veremeyenler 
   1- Son 70 yılda Hazine arazilerinin ne kadarı, kimler tarafından ve kimlerin aracılığıyla yağmalandı 
   2- Son 70 yılda, devlet bankalarından alınıp da, geri dönmemiş kredilerin toplamı ne kadardır ve kimler tarafından kullanılmıştır 
   3- Son 70 yılda kaç milyar dolarlık silah alındı ve bunların miadı ortalama ne kadar zamanda doldu 
   Biliyoruz ki, hiçbir zaman yanıtı verilmeyecek bu soruların... 
   Şarkta politika, insan yığınlarına 
   - Cambaza bak cambaza, derken kendi çıkarına bakmaktır. 
   
   Ekran yırtılıp sallanıyor, diye enseyi karartmayın. 
   Kendi toplumsal gerçeklerini perdeleyerek, çağla bütünleşme olanağı yoktur... 
   Çağla bütünleşmenin yolu, evrensel kurumlarla bütünleşmeyi engellememekten geçer. 
   Olanakları olanlar, gerektiğinde dışarıdaki hastanelere gidiyor, çocuklarını da dışarıdaki üniversitelerde okutuyorlar... 
   Ya olanakları bulunmayanlar 
   
   Böylesi bir ayrıcalığı çözümlemenin bendenizce yolu, AB içindeki sağlık kuruluşlarıyla, üniversitelerin Türkiye içinde de, örgütlenip faaliyet göstermelerine olanak sağlanması... 
   Nasıl olsa AB üyesi ve AB vatandaşı olduğumuzda, gerçekleşecek bir durum bu. Neden geciktirmeli 
   
   "Laiklik ve türban özgürlüğü" türü tartışmaların da, bizce çözümü "en büyük düşman" olarak sınırlardaki komşuların değil, "yoksulluk"un ön plana çıkarılmasında... 
   
   Bizim geri kalmışlığımızın nedeni İttihatçılarla, Cumhuriyetçilerin sandığı gibi İslam dini değil açık denizlerin kullanımından kökenlenen teknolojik bir birikimin Batı'nın toprağa bağlı aristokrasisine karşı, endüstriye bağlı bir burjuva ve işçi sınıfını, 500 yıllık bir sürede biçimlendirmiş olması... 
   
   İslam ülkeleri, açık denizleri kullanmadıklarından, öyle bir birikimi gerçekleştiremediler... 
   1800'lere kadar Budist Japonya da, aynı durumdaydı. 
   Ne var ki, bizim Tanzimatçılar, Batı burjuvazisinin yaşam ve tüketim biçimini taklit etmeye çalışırken Japonlar, üretim biçimini taklit etmeyi yeğlediler... 
   
   21. yüzyılın saydamlığıyla evrenselliği, buraları da kapsadıkça döküntü gecekonduları büyük bir ekran arkasına saklayarak, hamasi söylemlerle çağdaş görünme zorlanmaları da, aşılmış olacak... 
   
   Ne kadar zaman sonra mı 
   Eh, evrensel değişim nedeniyle içerideki olanaklarını yitireceklerin direnmesi yüzünden, ancak 20 - 30 yıl sonra... 
   Ama siz yine de enseyi karartmayın ve uğraş alanlarınızda, evrensel kaliteyle bütünleşmeye bakın... 
   
      
   
</TEXT>
</DOC>
