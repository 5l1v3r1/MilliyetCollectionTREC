<DOC>
<DOCNO> 177559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/ekonomi/eko09.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şüpheli paket fünyeyle patlatıldı 
</HEADLINE>
<TEXT>

      BÜNYAMİN YIL, OBEN KIRDÖK Adana DHA 
   
   Adana'da İmar Bankası şubesi önüne bırakılan şüpheli paket, bomba uzmanı tarafından fünyeyle patlatıldı. 
   Çakmak caddesi dörtyol kavşağındaki, Uzanlar'a aitken el konulan İmar Bankası şubesinin önüne dün saat 09.45 sıralarında bırakılan şüpheli paketin farkedilmesi üzerine, polis çevre emniyeti aldı. Cadde trafiğe kapatılırken, olay yerine gelen bomba imha uzmanı zırhlı kıyafet giyip, bankanın giriş kapısına bırakılan şüpheli pakete ip bağlayarak sürükledi. Cadde ortasına kadar iple çekilen paket, daha sonra fünye ile patlatıldı. 
   
   Paketten çivi çıktı 
   Araç ve yaya trafiğinin en yoğun olduğu Çakmak caddesinde patlama sesi heyecan yarattı. Uzman polisler, patlamanın etkisiyle paketin içinden caddeye saçılan çivi ve menteşeleri topladı. Paketin içinde ayrıca karton üzerine yazılı bir not olduğu belirlendi. Parçalanan notta ne yazıldığı anlaşılamadı. 
   
   
</TEXT>
</DOC>
