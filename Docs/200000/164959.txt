<DOC>
<DOCNO> 164959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/soneko42.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari işlemler dengesi 2.9 milyar dolar açık verdi 
</HEADLINE>
<TEXT>

     Türkiye'nin cari işlemler dengesi, bu yılın Ocak-Nisan döneminde, yüzde 142,7 artışla 2 milyar 962 milyon dolar açık verdi. 
     Geçen yılın ilk dört ayında ise cari işlemler açığı, 1 milyar 220 milyon dolar olmuştu. 
     Merkez Bankası'nın açıkladığı 2003 yılı Ocak-Nisan dönemi ödemeler dengesi verilerine göre, yılın dört ayında cari işlemlere etkisi olan kalemlerden dış ticaret açığı, yüzde 83,2 oranında artarak 3 milyar 135 milyon dolar oldu. 
     Bu gelişmenin başlıca nedenleri, ''ihracat gelirlerinin yüzde 30,6 artmasına rağmen, bavul ticaretinin yüzde 17,1 azalması ve ithalat harcamalarının CIF yüzde 32,3 oranında artması'' olarak gösterildi. 
     2003 yılı Ocak-Nisan döneminde hizmetler, yatırım gelirleri ve cari transferlerden elde edilen net gelirler yüzde 64,8 oranında azalarak 173 milyon dolar oldu. 
     
     DIŞ TİCARET 
     Geçen yıl Ocak-Nisan döneminde 10 milyar 682 milyon dolar olarak gerçekleşen ihracat FOB gelirleri, 2003 yılının aynı döneminde yüzde 30,6'lık artışla 13 milyar 951 milyon dolar olarak gerçekleşti. 
     Yine 2002 yılı Ocak-Nisan döneminde 14 milyar 571 milyon dolar olan altın dahil ithalat CIF harcamaları ise yüzde 32,3 oranında artışla 19 milyar 278 milyon dolara çıktı. 
     Bir önceki yıl Ocak-Nisan döneminde 1 milyar 303 milyon dolar olan bavul ticareti, bu yıl yüzde 17,1 oranında azalarak 1 milyar 80 milyon dolar oldu. 
     Hammadde olarak ihraç ithal edilen ve işlem gördükten sonra mamul madde olarak ithali ihracı yapılan mallardan oluşan ''İşlem Gören Mallar'' kalemi, 2003 yılı Ocak-Nisan döneminde net olarak 3 milyar 641 milyon dolar olarak gerçekleşti. Bu miktarın, net 55 milyon dolar tutarındaki kısmını yurtdışında işlem gören malların ihracı, net 3 milyar 586 milyon dolar tutarındaki kısmını ise yurtiçinde işlem gören malların ihracı oluşturdu. 
     Bu gelişmeler sonucunda, 2002 yılı Ocak-Nisan döneminde 1 milyar 711 milyon dolar olan dış ticaret açığı, 2003 yılının Ocak-Nisan döneminde yüzde 83,2 oranında artışla, 3 milyar 135 milyon dolar olarak gerçekleşti. 
     
     HİZMETLER 
     Turizm gelirleri, bir önceki yılın aynı dönemine göre yüzde 16,8 oranında azalması ve giderlerinin yüzde 17,6 oranında artması nedeniyle net turizm gelirleri yüzde 41,9 oranında azalarak 452 milyon dolar olarak gerçekleşti. 
     Taşımacılık gelirleri de 2002 yılının aynı dönemine göre yüzde 22,1 oranında artarken, giderlerinin yüzde 25,7 oranında artması nedeniyle net taşımacılık gelirleri 2003 yılı Ocak-Nisan döneminde yüzde 13,4 oranında artarak 263 milyon dolar oldu. 
     
     YATIRIMLAR 
     Bu yıl 4 aylık dönemde tahvil ihracı yoluyla 313 milyon dolarlık net borçlanma gerçekleştirildi. Geçen yıl aynı dönemde bu rakam 938 milyon dolar olmuştu. 
     2002 yılı Ocak-Nisan döneminde 543 milyon dolar net giriş gösteren portföy yatırımları, 2003 yılının aynı döneminde 349 milyon dolar net çıkışla sonuçlandı. 
     Türkiye'deki yabancı sermayeli şirketlerin yurtdışındaki ortaklarından kullandıkları kredileri de içeren yurtdışında yerleşik kişilerin yurtiçinde yaptıkları net yatırım bu yıl 4 ayda geçen yılın aynı dönemine göre 17 milyon dolar artarak 143 milyon dolar oldu. 
     
</TEXT>
</DOC>
