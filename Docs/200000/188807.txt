<DOC>
<DOCNO> 188807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/soneko26.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Roca Kuzey Irak'ta bazı olaylar olacağına dair endişeler var 
</HEADLINE>
<TEXT>

     Avrupa Parlamentosu Başkan Yardımcısı Alejo Vidal Quadras Roca, Kuzey Irak'ta bazı olaylar olacağına dair endişeler bulunduğunu belirterek, ''Bu anlamda biz Türk ordusuna güveniyoruz'' dedi. 
     12. Ulusal Kalite Kongresi'ne katılan Roca, basın mensuplarının sorularını yanıtladı. 
     Irak'a ilişkin soru üzerine Roca, Avrupa Parlamentosu'nun Irak'ın en hızlı şekilde yapılanması ve Irak halkının da kendi kendini yönetecek düzene kavuşması gerektiğini düşündüğünü belirterek, ''Irak'ın iç huzurunu sağlamak lazım. Buna Türkiye katkıda bulunursa memnuniyet duyarız. Kuzey Irak'ta bazı olaylar olacağına dair endişeler var. Bu anlamda biz Türk ordusuna güveniyoruz. Profesyonel anlamda bu işe yaklaşacaklarını, böyle sorunlar da çıkmayacağını düşünüyoruz'' şeklinde konuştu. 
     Alejo Vidal Quadras Roca ''Bağdat'taki Türk Büyükelçiliği'ne dün yapılan saldırıyı nasıl değerlendiriyorsunuz Irak'a Türk askerinin gönderilmesi kararından sonra olması bir tesadüf mü '' sorusunu ise şöyle yanıtladı 
     ''Irak'taki durum, maalesef geçici yönetimin tam olarak kontrolü altında değil. Daha önce BM ve başka resmi yerlere de saldırdılar. Bu tür olayların kontrol sağlanıncaya kadar olması kaçınılmaz. Türk Büyükelçiliği'ne yapılan saldırıyı özel olarak algılamayın. Hepimizin başına gelebilir. Orada geçtiğimiz günlerde bir İspanyol diplomat öldürülmüştü. 
     Saldırının nedeni konusunda şu anda bir şey söylemek erken. Böyle bir sonuca varacak gösterge yok. Her diplomatik misyon aynı tehlikeyi yaşıyor. Saddam rejiminin artıkları ve El Kaide hepsi aynı yönde çalışıyor. Birbirine düşman olabilecek güçler birleşmiş durumda. Dolayısıyla bunlar oradaki her türlü uluslararası organizasyon ile bir devleti temsil eden her türlü resmi yerin karşısında olacaktır.'' 
     
     ''KIBRIS'IN BİRLEŞMİŞ OLMASI GEREKİR'' 
     Avrupa Parlamentosu Başkan Yardımcısı Roca, Kıbrıs sorununun çözülmemesi halinde, diğer tüm kriterlerin yerine getirilmesi durumunda AB'ye üyelikte bir engel olup olmayacağına ilişkin soru üzerine siyasi, ekonomik ve kurumsal anlamda her kriterin yerine getirilmesine rağmen Kıbrıs problemi hakkında ortaya bir plan konulması gerektiğini kaydetti. Roca, şu görüşleri dile getirdi 
     ''Ortaya bir plan konabilirse o zaman olabilir, ancak mutlaka bir plan olması gerekiyor. Kıbrıs anahtar bir konu. Kıbrıs'ın üye olarak birleşmiş olması gerekiyor. Bir federasyon, konfederasyon... Bir çözüm bulunabilirse... Çözümün niteliğinden ziyade birleşmiş bir Kıbrıs önem taşıyor. Eğer çözüm olmazsa bu bir sorun. O zaman Kıbrıs Rum kesimi birliğe üye olarak girecektir. Netice itibariyle bu Türkiye'nin üyeliği açısından sorun çıkarabilir, ancak biz çözüm olacağına inanıyoruz. Böyle bir süreç içinde sorunun bir şekilde çözüleceğini umuyoruz.'' 
     
</TEXT>
</DOC>
