<DOC>
<DOCNO> 181031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/soneko13.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
2003-2006 arasında 12.4 milyar dolarlık özelleştirme hedefleniyor 
</HEADLINE>
<TEXT>

     Türkiye, 2003-2006 döneminde 12.4 milyar dolarlık özelleştirme geliri hedefliyor. 
     Avrupa Birliği'ne AB gönderilen kamu finansmanı projeksiyonlarında, öncelikle 2003-2006 döneminde, gelire ilişkin varsayımlar sıralandı. 
     Buna göre, bu yıl uygulanan programın hedeflere ulaşabilmesi amacıyla alınan ek emlak vergisi ve ek motorlu taşıtlar vergisi 2004 yılı başından itibaren yürürlükten kalkacak. Özel işlem ve özel iletişim vergileri devam edecek. 
     Vergi barışı projesinden 2004 yılında da gelir beklenirken, 2005-2006 yıllarında böyle bir gelir kalemi söz konusu olmayacak. 
     
     MAHALLİ İDARELERİN VERGİ GELİRİ PAYLARINDAN KESİNTİLER SONA ERİYOR 
     Mahalli idarelerin vergi gelirlerinden aldıkları paylardan kesinti yapılması ve döner sermayelerin gelirinden bütçeye aktarılan tutarların artırılması uygulamasına 2004 yılı başından itibaren son verilecek. 
     Kurumlar üzerindeki vergi yükünün azaltılması amacıyla yapılan düzenlemelerin ve fon sisteminde yapılan değişikliklerin 2004 yılında yürürlüğe girmesi nedeniyle 2004 yılından itibaren gelir ve kurumlar vergisinde azalma meydana gelecek. 
     Gelir idaresinin etkinliğinin artırılması sonucunda 2004 yılından itibaren beyana dayalı vergilerde bir miktar artış olacak. 
     Gelecek yıl, kurumlar vergisi oranlarının indirilmesi sonucunda vergi tabanının genişlemesi ve gelir idaresi ile ilgili yapılan düzenlemeler ile vergi tahsilatında sağlanacak artış, enflasyon muhasebesine geçilmesi nedeniyle oluşacak gelir kaybını telafi edecek. 
     
     ÖZELLEŞTİRME 
     Varsayımlara göre, özelleştirme nedeniyle 2004 yılından itibaren KİT'lerin hasılatından ve temettü gelirinden bütçeye ayrılan paylar azalacak. 
     2003-2006 döneminde 8.4 milyar dolar özelleştirme fonunda, 4 milyar dolar da bütçede olmak üzere 12.4 milyar dolar özelleştirme geliri hedefleniyor. 
     
     PROJEKSİYONLAR 
     Bu varsayımlar dikkate alınarak yapılan projeksiyonlar sonucunda, genel devlet gelirlerinin yüzde 61.4'ünü oluşturan vergi gelirlerinin gayri safi yurtiçi hasılanın GSYİH yüzde 26.7'si civarında olması bekleniyor. 
     Özelleştirme geliri hariç tutulduğunda, bu yıl GSYİH'nin yüzde 42.6'sı kadar olması beklenen genel devlet toplam gelirleri, özelleştirme gelirleri dahil edildiğinde 0.9 puanlık artışla yüzde 43.6'ya yükseliyor. 
     2003 yılında bir defalık alınan tedbirlerin 2004 yılında olmaması sonucu gerileyen vasıtasız vergiler ve vergi dışı normal gelirler nedeniyle 2004 yılı toplam gelir bir miktar düşecek. 
     Böylece, 2006 yılında, GSYİH'nin yüzde 41.3'ü kadar olması beklenen genel devlet toplam gelirleri, özelleştirme gelirleri dahil edildiğinde 1 puanlık artışla yüzde 42.3'e yükselecek. 
     
     HARCAMALARA İLİŞKİN VARSAYIMLAR 
     Projeksiyonlar yapılırken, kamu personel sayısının sınırlandırılması politikasının devam edeceği varsayıldı. 
     Kamu yatırım programında rasyonelleştirme çalışmalarının sürdürüleceği öngörülürken, transfer harcamalarının bu yıldan itibaren önemli oranda düşme eğilimi içine gireceği planlandı. 
     2003-2006 döneminde sosyal destek ödemesinin emekli aylıklarındaki artışlara paralel olarak azalarak sıfırlanıncaya kadar devam edeceği de öngörüldü. 
     Bu yıl sonunda yürürlüğe girmesi beklenen genel sağlık sigortası kapsamında meydana gelecek mali etki ise dengelere yansıtılmadı. 
     2003-2006 döneminde işsizlik sigortası fonuna işçi, işveren ve devlet katkı paylarının 2003 yılında olduğu gibi kanunda belirtilen oranlardan 1'er puan düşük uygulanacağı öngörüldü. 
     Doğrudan gelir desteğinin her yıl enflasyona paralel olarak artırılacağı ve her yıla ait yükümlülüklerin yılı içerisinde ödeneceği varsayıldı. 
     
     HARCAMA PROJEKSİYONLARI 
     Bu varsayımlar dikkate alınarak yapılan projeksiyonlar sorucunda, bu yıl GSYİH'nın yüzde 54.1'ine denk gelen genel devlet harcamalarının payının azalarak 2006'da yüzde 44.8'e inmesi planlandı. 
     Genel devlet harcamalarındaki düşüşte en büyük etken, konsolide faiz ödemelerinde beklenen önemli gerileme olarak belirtilirken, bu gelişmede ekonomik göstergelerde öngörülen iyileşmelerin yanı sıra kamu maliyesinin yeniden yapılandırılması kapsamında yapılan reformların da katkısı olacağı kaydediliyor. 
     
</TEXT>
</DOC>
