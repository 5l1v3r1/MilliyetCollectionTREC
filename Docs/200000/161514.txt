<DOC>
<DOCNO> 161514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sonspo22.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Öngören ve Mahmuti'nin 8. randevusu... 
</HEADLINE>
<TEXT>

     Türkiye Basketbol Ligi play-off final serisinde şampiyonluk için Ülkerspor ile Efes Pilsen takımları arasında büyük bir mücadele yaşanırken, 2 takımın antrenörlerinin rekabeti de bu heyecana ayrı bir renk katıyor. 
     Bu sezon takımlarının başında 7 kez karşı karşıya gelen 2 teknik adam, yarın 8. kez karşılaşacak. 
     Sezon içinde yapılan 7 karşılaşmada Tolga Öngören, Ülkerspor'un başında 4 galibiyet alırken, Oktay Mahmuti yönetimindeki Efes Pilsen ise 3 galibiyette kaldı. 
     İkili, ligde normal sezonda birbirlerine karşı 1'er galibiyet aldı. Play-off final serisinde ise Oktay Mahmuti 2 galibiyet alarak, 1 kez kazanan Öngören'e üstünlük sağladı. 
     Bu arada yarınki maçı Efes Pilsen'in kazanması durumunda antrenör Oktay Mahmuti, hem Öngören karşısında galibiyet sayısını eşitleyecek, hem de takımını 2. kez şampiyonluğa taşıyacak. Karşılaşmayı Ülkerspor'un kazanması durumunda ise Öngören, galibiyet sayısı olarak üstünlüğünü koruyacak ve takımının şampiyonluk iddiasını son maça taşımış olacak. 
     
     ÖNGÖREN, BU SEZON 2 KUPAYI RAKİBİNDEN KAPTI 
     Sezona Tolga Öngören ile başlayan Ülkerspor, bu çalıştırıcı yönetiminde Efes Pilsen'e 2 kupada üstünlük sağladı. 
     Sezon başında 2 takım arasında Ankara Atatürk Spor Salonu'nda yapılan Cumhurbaşkanlığı Kupası'nda, Efes Pilsen'i 83-79 yenen Ülkerspor, bu kupayı müzesine götürdü. 
     Kupadaki başarısını sürdüren turuncu-yeşilliler, yine antrenör Öngören yönetiminde bu sefer Türkiye Kupası yarı finalinde Ankara ASKİ Spor Salonu'nda Efes Pilsen'i 74-69 yenerek finale yükseldi. Ülkerspor, finalde de Türk Telekomspor'u yenerek Türkiye Kupası'nı da müzesine götürdü. 
     
     BU SEZONKİ EFES PİLSEN-ÜLKERSPOR MAÇLARI 
     Tolga Öngören ile Oktay Mahmuti'nin takımları başında bu sezon karşılaştıkları maçlar ve aldıkları sonuçlar da şöyle 
     Cumhurbaşkanlığı Kupası 
     Efes Pilsen-Ülkerspor..... 79-83 Ankara Atatürk . 
     Türkiye Kupası Yarı Finali 
     Ülkerspor-Efes Pilsen..... 74-69 Ankara ASKİ . 
     Türkiye Basketbol Ligi 
     Normal Sezon 
     Efes Pilsen-Ülkerspor..... 76-70 Abdi İpekçi . 
     Ülkerspor-Efes Pilsen..... 75-73 Ahmet Cömert . 
     Play-off final serisi 
     Ülkerspor-Efes Pilsen..... 79-83 Ahmet Cömert . 
     Efes Pilsen-Ülkerspor..... 87-80 Abdi İpekçi . 
     Ülkerspor-Efes Pilsen..... 80-72 Ahmet Cömert . 
     
</TEXT>
</DOC>
