<DOC>
<DOCNO> 192012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sondun27.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Komisyonu'nun azınlıklar toplantısı Yunan basınında... 
</HEADLINE>
<TEXT>

     TBMM İnsan Hakları Komisyonu'nun 15 Ekim'de yaptığı azınlıklar konulu toplantı, Yunan basınına, ''komisyonun İstanbul Rumlarının haklarının ihlal edildiğini kabul ettiği'' şeklinde yansıdı. 
     Atina'da yayımlanan Elefterotipiya gazetesi, komisyonun sorularını yanıtlayan Dışişleri Bakanlığı ve ilgili kuruluşların yetkililerinin, ''Rumlara yönelik sınır dışı etmeler ve azınlık okullarını ortadan kaldırma çabalarının azınlığı yok etmeye yönelik olduğunu itiraf ettiklerini'' iddia etti. 
     İddialarını ''TBMM tutanaklarına'' dayandıran gazete, komisyona bilgi veren yetkililerin, ''insan haklarının ve Lozan anlaşmasından kaynaklanan hakların ihlal edildiğini kabul ettiklerini'' öne sürdü. 
     Gazete, bu yetkililerin uygulanan politikanın Batı Trakya Türk azınlığının durumu dikkate alınarak karşılıklılık ilkesi çerçevesinde biçimlendiğini söylediklerini de yazdı. 
     
     PROTOPAPAS'IN AÇIKLAMASI 
     Bu arada Yunanistan Hükümet Sözcüsü Hristos Protopapas, ''Türkiye'nin geçmişte İstanbul Rumlarına yönelik politikasıyla azınlık haklarını ihlal ettiğinin TBMM İnsan Hakları Komisyonu tarafından kabulünün olumlu olduğunu'' söyledi. 
     Protopapas, yaptığı basın toplantısında, ''Türkiye'nin bu ihlalleri kabulünün bu tür olayların gelecekte bir daha tekrarlanmaması açısından önem taşıdığını'' belirtti. 
     
</TEXT>
</DOC>
