<DOC>
<DOCNO> 177150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sondun01.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Avrupalı müttefiklerinden Irak'a askeri takviye bekliyor... 
</HEADLINE>
<TEXT>

     Irak'ın başkenti Bağdat'taki BM merkezine düzenlenen kanlı saldırıdan sonra ABD Dışişleri Bakanı Colin Powell'ın, Irak'taki Amerikan askeri varlığına diğer ülkelerden takviye yapılmasıyla ilgili olarak Avrupalı müttefikleriyle telefon görüşmeleri yaptığı bildirildi. 
     Amerikalı üst düzey bir yetkili, Powell'ın dün gece BM Genel Sekreteri Kofi Annan'la telefonda görüştüğünü, ayrıca aralarında İngiltere Dışişleri Bakanı Jack Straw, Fransa Dışişleri Bakanı Dominique de Villepin, Almanya Dışişleri Bakanı Joschka Fischer ve İtalya Dışişleri Bakanı Franco Frattini'nin de bulunduğu Avrupalı müttefikleriyle bağlantı kurduğunu söyledi. 
     Amerikalı yetkili, Powell'ın Annan ve Avrupalı dışişleri bakanlarıyla görüşmelerinde yeni karar tasarısının gündeme gelmiş olabileceğini söyledi. 
     Dışişleri Bakanlığı sözcüsü Richard Boucher ise dün gece yaptığı açıklamada, şu aşamada asker takviyesinin sadece spekülasyon konusu olduğunu ifade etti. Boucher, diğer hükümetlerle bu desteği sürdürmenin en iyi yolunun ne olduğunu ve uluslararası toplumun destek imkanlarını görüştüklerini bildirdi. 
     ABD, savaşa karşı tutumları nedeniyle Fransa ve Almanya'nın Irak'a asker göndermelerine karşı çıkıyordu. 
     Powell'ın bu akşam biraraya geleceği Annan'la, BM'yi, Irak'taki uluslararası gücün genişletilmesi konusunda yetkili kılacak yeni bir Güvenlik Konseyi kararını da görüşmesinin beklendiği bildirildi. 
     Washington yönetimi, diğer ülkelerden Irak'taki Amerikan askerlerine katkı sağlamalarını istemiş, çok sayıda ülke asker göndermeyi istediklerini, ancak bunun BM şemsiyesi altında olması gerektiğini Amerikalı yetkililere iletmişlerdi. 
     
</TEXT>
</DOC>
