<DOC>
<DOCNO> 164757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/soneko17.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şener Eurovizyon'daki oylama üzerinde düşünülmelidir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, "Eurovizyon yarışmalarına girer ama önemli derece elde edemezken, Türkiye'nin son yarışmada birinci gelmesi, İngiltere'nin sıfır puan alması, üzerinde düşünülecek bir noktadır" dedi Sivas 4 Eylül Kapalı Spor Salonu'nda düzenlenen AK Parti Sivas İl Başkanlığı 1. Olağan Kongresi'ne katılan Şener, Sivas'ın temel sorununun işsizlik ve göç olduğunu belirterek, şöyle devam etti 
     ''Artık devletin fabrika kurduğu dönemler geride kalmıştır. Özellikle devletçi politikaların izlendiği dönemlerde, Cumhuriyetin ilk yıllarında başlayan ve 1990'lı yıllara kadar gelen süreç içerisinde, devletin sanayide öncülük yaptığı, fabrika kurduğunu, istihdam ağlarını genişlettiğini görürüz. Ancak tüm dünyada olduğu gibi Türkiye'de de devletin rolünde değişme olmuştur.'' Devletin ekonomideki temel görevinin düzenleyicilik, denetleyicilik olduğunu artık herkesin kabul etmesi gerektiğini belirten Şener, konuşmasını şöyle sürdürdü 
     ''Fakat bu düzenleme ve denetleme mekanizmasını işletirken, devletin temel görevlerinden biri de yatırım ortamını iyileştirmesidir. Devletin alacağı tedbirlerle, koyacağı kurallarla yatırım ortamını iyileştirmesi, özel sektörün harekete geçmesi demektir. Girişimcilerin fabrika açması, iş yeri açması demektir. Başbakanımızın açıkladığı gibi kişi başına yurtiçi hasıladan payı düşük olan illerimiz, bin 500 dolardan aşağı olan illerimizde, özel bir teşvik sisteminin uygulanacağı açıklanmıştır. Buna bağlı olarak ilgili kamu kuruluşlarımız nezdinde bölgesel teşviklerle ilgili çalışmalar sürdürülmektedir'' 
     
     IRAK SAVAŞI VE EUROVİZYON ŞARKI YARIŞMASI 
     Irak savaşında hükümetin izlediği politikalarla Türkiye'de tek bir vatandaşın burnunun kanamadığını, yabancı askerlerin ülkeye girmediğini ifade eden Şener, ''Yabancı askerler ülkemizden geçmemiş, yerleşmemiştir. Yüzbinlerce gelmesi beklenen mülteciden tek bir tanesi ülkeye gelmemiştir. 70 milyon insanımız çoluk çocuğuyla huzur içerisinde olmuştur'' dedi. 
     Piyasalarda da bozulma meydana gelmediğini anlatan Şener, Türkiye'nin uluslararası camiada itibarının, Ortadoğu, 3. dünya ülkeleri nezdinde saygınlığının arttığını söyledi. ''Avrupa Birliği ülkeleri Türkiye'deki demokratik sürecin işleyişindeki sağlıklı ortamdan memnuniyet duyduklarını ifade etmişlerdir'' diyen Şener, ABD ile Türkiye arasındaki ilişkilerin çok daha sağlıklı bir zeminde devam ettiğini kaydetti. 
     
     ULUSLARARASI ALANDA ELDE EDİLEN BAŞARILAR 
     Konuşmasında, bir süre önce bazı alanlarda uluslararası yarışmalar olduğunu hatırlatan Şener, şunları söyledi 
     ''Fransa'da yapılan bir film festivalinde bir Türk filmi birincilik aldı. Yıllardır Türkiye Eurovizyon yarışmalarına girer ama önemli derece elde edemezken, Türkiye'nin son yarışmada birinci gelmesi, İngiltere'nin sıfır puan alması, üzerinde düşünülecek bir noktadır. Bu tip değerlendirmelerde ulusların devletlerin, uluslararası intibalarının önemli olduğunu herkes bilmektedir. AK Parti'nin izlediği politikalar, bu ülkenin saygınlığını sağlamaya yöneliktir. Bu ülkenin büyümesini, gelişmesini kalkınmasını dünyanın dört bir yanında itibarlı vatandaşlar olmasına yöneliktir.'' AK Parti Sivas İl Başkanlığı'na aday olan Avukat Hakan Akkaş'ın tek liste ile gittiği kongrede oylama devam ederken, Devlet Bakanı Şener, merkeze bağlı 4 belde ve 15 köyün sorunlarının çözümü ve güçbirliği kurulması amacıyla oluşturulan, Meraküm ve Dumanlı Çayı Yöresi Belde ve Köyleri Sosyal Yardımlaşma ve Dayanışma Derneği'nin hizmet binasını açtı. 
     Açılış töreni sırasında bir yakının ölüm haberini alan Şener, törenden erken ayrılarak, Sivas Merkez Ulu Camii'nde akrabası Nadide İşler'in cenaze törenine katıldı. 
     
</TEXT>
</DOC>
