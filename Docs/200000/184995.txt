<DOC>
<DOCNO> 184995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sontur01.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakolda cinayet... Gözaltına alınan kişiye polis kurşunu.. 
</HEADLINE>
<TEXT>

     Kavacık Karakolu'nda gözaltına alınan Ahmet Aydın adlı kişi, polis memuru İlhan Çerçi tarafından öldürüldü. 
     Emniyet yetkilileri, Çerçi'nin 5 yıllık polis memuru olduğunu, bir süre önce dengesiz davranışlarından dolayı hastaneye gönderildiğini, hastane tarafından sağlam raporu verildiği için görevine döndüğünü ifade ettiler. 
     Keçiören'de oturan Ahmet Aydın 23 , eşi Leyla Aydın'la kavga etti. Kavga, Leyla Aydın'ın babasının katılmasıyla büyüdü. Mahalle sakinlerinin durumu polise bildirmesi üzerine Ahmet Aydın, eşi ve kayınpederi polis ekibi tarafından karakola götürüldü. 
     Tarafların birbirinden şikayetçi olması üzerine, Ahmet Aydın ile kayınpederi Adli Tıp'a götürüldü. Adli Tıp dönüşü Ahmet Aydın, karakolda bulunan çay ocağının yanındaki bekleme odasına alınırken, tarafların kavga etmemesi için eşi ve kayınpederi de başka bir odada beklemeye alındı. 
     Bu sırada Ahmet Aydın'ın bulunduğu bekleme odasına giren 5 yıllık polis memuru İlhan Çerçi, Aydın'la konuşurken aralarında bilinmeyen bir nedenle tartışma çıktı. Tartışma sonunda polis memuru Çerçi, silahını ateşleyerek Ahmet Aydın'ı vurdu. Silah sesi üzerine karakolda bulunan görevliler bekleme odasına girdiklerinde meslektaşlarının elinde silahıyla birlikte ayakta, Aydın'ı da kanlar içinde yerde buldular. Karakol görevlileri, İlhan Çerçi'nin elinden silahını aldıktan sonra hemen ambulans istediler, ancak Aydın'ın olay yerinde öldüğü tespit edildi. 
     Cinayet üzerine nöbetçi Cumhuriyet Savcısı Enver Erbakan, olay yerine geldi. Olay yerinde 4 boş kovan bulunurken, Ahmet Aydın'ın cenazesi otopsi yapılmak üzere Adli Tıp Kurumu Morgu'na kaldırıldı. 
     Gözaltına alınan polis memuru İlhan Çerçi, verdiği ilk ifadesinde, Ahmet Aydın'ın kendisine küfrettiğini iddia etti. Çerçi, sorgulanmak üzere Ankara Emniyet Müdürlüğü Cinayet Büro Amirliği'ne götürüldü. 
     Ankara Emniyet Müdürlüğü üst düzey yetkilileri, olay üzerine Kavacık Karakolu'na gelirken, Aydın'ın yakınlarının tepki göstermesi olasılığına karşı Çevik Kuvvet Şube Müdürlüğü de karakol bölgesinde yoğun önlem aldı. 
     Üst düzey bir emniyet yetkilisi, 5 yıllık polis memuru olan İlhan Çerçi'nin 2003 Temmuz ayında, sağlık kontrolünden geçirildiğini ve kendisine ''Sağlam Raporu'' verildiğini bildirdi. Aynı yetkili, ''Memurun olay sırasında ruhi bunalım geçirdiğini zannediyoruz. İncelemeyi Cumhuriyet Savcısı yapıyor'' dedi. 
     Kavacık Karakolu tarafından gözaltına alınan Ahmet Aydın adlı kişiyi karakoldaki bekleme odasında beylik tabancasıyla vurarak öldüren polis memuru İlhan Çerçi, tutuklandı. 
     
     HASTANEDEN SAĞLAM RAPORU VERİLMİŞ 

     Cinayet Büro Amirliği ekipleri tarafından nöbetçi mahkemeye çıkarılan Çerçi, verdiği ifadede Ahmet Aydın'ın eşi ve kayınpederi ile kavga ettiği için karakolu getirildiğini, karakolda da kavgayı sürdürdüğünü belirterek, Aydın'ı arkadaşları ile birlikte bekleme odasına aldıklarını söyledi. 
     Aydın'ın bekleme odasında kendisine de küfür etttiğini ve silahını almak istediğini iddia eden Çerçi, nöbetçi hakim tarafından tutuklanarak, Ulucanlar Cezaevi'ne gönderildi. 
     Bu arada, emniyet yetkilileri, Çerçi'nin 5 yıllık polis memuru olduğunu, bir süre önce dengesiz davranışlarından dolayı hastaneye gönderildiğini, hastane tarafından sağlam raporu verildiği için görevine döndüğünü ifade ettiler. 
     
</TEXT>
</DOC>
