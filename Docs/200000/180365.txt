<DOC>
<DOCNO> 180365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur48.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Sivaslı işadamları yatırım yapın, vergi almayacağız 
</HEADLINE>
<TEXT>

     Başbakan Recep Tayyip Erdoğan, Sivas-Erzincan Kırsal Kalkınma Projesi'nin yaklaşık 15 yıldır devam eden, ancak sonuçlanmayan bir proje olduğunu ifade ederek, bu projenin 1 Ocak 2004'ten itibaren yürürlüğe gireceğini bildirdi. 
     Erdoğan, ''Bu proje ile ilgili yatırım yaklaşık 30 milyon dolardır ve bunun 23 milyon doları dış destektir, 7 milyon doları ise bizim tarafımızdan karşılanacaktır'' diye konuştu. 
     Başbakan Recep Tayyip Erdoğan, Sivas Kongresi'nin yapıldığı tarihi binada başkanlığında gerçekleştirilen ve yaklaşık 2.5 saat süren Bakanlar Kurulu Toplantısı'nın ardından, toplantının gündemine ilişkin açıklamalarda bulundu. 
     Erdoğan, 59. Hükümet olarak, 4 Eylül Sivas Kongresi'nin yıldönümünde Bakanlar Kurulu toplantısını Sivas'ta yaptıklarını anımsatarak, toplantıda Sivas ilinin sorunlarını tek tek ele aldıklarını söyledi. 
     Sivas'ın yılların ihmaliyle ciddi gerilemeler içerisinde olduğunu ifade eden Erdoğan, 1 Ekim'de açılacak TBMM'de ilk çıkaracakları Teşvik Kanunu'nun, kişi başına milli geliri bin 500 doların altında olan illere yönelik olacağını kaydetti. Sivas'ın da bu illerden birisi olduğunu belirten Erdoğan, şöyle konuştu 
     ''Sizlerle el ele vereceğiz. Gerek İstanbul, gerek diğer iller gerek yurtdışında bulunan Sivaslı işadamlarımız Sivas'ı ihmal etmiş durumdalar. Biz buradan onlara çağrı yapıyoruz. Diyoruz ki Sivas'a yatırım yapmaya hazırlanın. Zira kesinlikle bu yatırım sebebiyle sizlerden vergi almayacağız. Araziyi ücretsiz tahsis edeceğiz. Kullanacakları enerjiyi yüzde 50 indirimli olarak vereceğiz ve bunun yanında SSK primlerini de düşüreceğiz. Buradaki tek arzumuz Sivas'ta kurulacak olan bu yatırımlarla ne kadar fazla vatandaşımız burada istihdam edilir. Derdimiz bu. Bu müjdeyi buradan veriyorum.'' Başbakan Erdoğan, Sivas'ın ulaşım konusunda ciddi sıkıntıları olduğunu dile getirerek, bu sıkıntılar içerisinde öncelikle karayolu bağlantısında, Sivas ve çevresindeki 15 kilometrelik duble yol çalışmalarının yoğun bir şekilde devam ettiğini bildirdi. Suşehri-Sivas arası Kızıldağ karayolu bağlantısını çözmek için de Bayındırlık ve İskan Bakanı Zeki Ergezen'e gerekli talimatları verdiğini kaydeden Erdoğan, Sivas'ın büyük ilçeleri arasındaki yolların da çift yol haline getirilmesi konusundaki talimatını ise il özel idaresine verdiğini dile getirdi. 
     Erdoğan, Sivas Havaalanı'nın 31 Ocak 2002'de kapandığını anımsatarak, ''Şimdi talimatı verdik. İnşallah bu ay sonu itibariyle, Ekim ayı başında Sivas, hava taşımacılığına yeniden açılıyor, açılacaktır. Bunu da sizlere bildiriyorum'' dedi. 
     Başbakan Erdoğan, Sivas-Erzincan Kırsal Kalkınma Projesi'nin yaklaşık 15 yıldır devam eden, ancak sonuçlanmayan bir proje olduğunu ifade ederek, bu projenin 1 Ocak 2004'ten itibaren yürürlüğe gireceğini bildirdi. Bu proje ile yaklaşık 2 bin insanın bu projeden yararlanmasının sağlanacağını dile getiren Erdoğan, ''Burada tarım ve hayvancılıktaki istifade ile birlikte kooperatiflerin de geliştirilmesi bu projede önem arz ediyor. Bu proje ile ilgili yatırım yaklaşık 30 milyon dolardır ve bunun 23 milyon doları dış destektir, 7 milyon doları ise bizim tarafımızdan karşılanacaktır'' diye konuştu. 
     Erdoğan, şöyle devam etti 
     ''Az önce meydanda pankartlar açılmıştı. Ben sizlere çok açık, samimi bazı şeyleri söylemek durumundayım. Önceki politikacılar çok farklı olarak bazı konuları anlatırlardı. Maalesef bizi de bunlara alıştırmışlardı, olmayacak şeyleri olacakmış gibi gösterirlerdi. Şimdi Sivas-Demir Çelik açılsın diyor bazı kardeşlerimiz. Arkadaşlar, Sivas Demir Çelik bizden önceki dönemde özelleştirilmişti ve şu anda bu özelleştirme neticesinde maalesef yürümemiş. Çünkü yanlış bir yatırımdı. Değerlendirmeler, etütler isabetli yapılmamıştı. Bunları söylemek zorundayım. Özel sektöre geçmesine rağmen burası yürümedi. 1998'de özelleştirilmesine rağmen yürümüyordu. Alan da burayı çalıştıramıyor. Bu hususun incelenmesi noktasında, Sivas Demir Çelik'in devletle, özelleştirme idaresi ile ilgili parasal konuda ne gibi irtibatı var. Bütün bunları araştırmak üzere, konuyu incelemek üzere Başbakan Yardımcım Abdüllatif Bey'i görevlendirdik. Neticeyi aldıktan sonra, değerlendirmeyi yapıp gerekli açıklamayı yapacağız.'' Sivas'ın bir de SİDAŞ ile ilgili bir sorunu olduğunu anımsatan Erdoğan, bu konuyu da Abdüllatif Şener'in yakından takip edip kendilerine bildireceğini ifade eden Erdoğan, Ereğli Demir Çelik'in Divriği madenleriyle ilgilendiğini ve fevkalade bir durum olmazsa Divriği madenlerini alacağını ve burayı işleteceğini kaydetti. 
     Başbakan Erdoğan, Sivas'ta merkeze yakın bir yerde Toplu Konut İdaresi'nin bin konut yapacağını ifade ederek, ''Bu konutlar 10 yıl vadeyle yüzde 10-25 arası peşinatla sizlere en geç 1 yıl içerisinde teslim edilmek üzere burada modern, çağdaş daireler yapılacak. Şu anda proje çalışmaları bitirilmek üzere. Bittikten sonra da temelini atacağız ve halkımızın alımına sunacağız'' diye konuştu. 
     Sivas'ta tarihi eser zenginliğinin olduğunu ancak bu eserlerin yok olma tehlikesi ile karşı karşıya kaldığını ifade eden Erdoğan, ''Adeta açık hava müzesi durumunda olan Sivasımızda bu eserlerimizi ayağa kaldırmakta kararlıyız. Onun için Kültür ve Turizm Bakanlığımız gerekli çalışmaları yapacak. Özelikle de Divriği Ulu Camii'ni inşallah fevkalade bir yatırım gerektirdiği halde orayı ayağa kaldırmayı ve bu dönemi inşallah bir sembol hareketi olarak görüyoruz.'' Başbakan Erdoğan, Sivas'ın su sıkıntısını, 2004 yılı içerisinde açmayı planladıkları 4 Eylül Barajı ile gidermeyi düşündüklerini anlattı. 
     Orta Anadolu bölgesinde bulunan Sivas'ın ciddi bir bölge hastanesine kavuşacağını da belirterek, ''Bunun yanında doğumevi ve göğüs hastalıkları hastanesi, üçünü birleştirmek suretiyle, İzzettin Keykavus Bölge Hastanesi haline getiriyoruz. Şu anda tıbbi cihazlar noktasında bazı eksikler kaldı. Bunları da gidermek suretiyle bu hastanemizi sadece Sivas'ın ve Sivaslı'nın değil, çevre illerin de emrine amade kılmış olacağız'' diye konuştu. 
     
</TEXT>
</DOC>
