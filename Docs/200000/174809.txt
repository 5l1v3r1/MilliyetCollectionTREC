<DOC>
<DOCNO> 174809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/yazar/sazak.html </URL>
<DATE> 2003/08/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Cem'in mektubu 
</HEADLINE>
<TEXT>

   
   Sosyal demokrat liderler, 2004 yerel seçimlerinde AKP karşısında güç birliği yapabilecekler mi 
   Yeni Türkiye Partisi lideri İsmail Cem, bu sorunun yanıtını aramak üzere Ecevit, Baykal ve Karayalçın'a birer mektupla başvurdu. 
   Cem'in mektubunda soldaki liderlere 'seçim işbirliği' çağrısı yapılıyor. Genel seçimde buna olanak vermeyen yasa, yerel seçimlerde partilere 'kendi kimliklerini koruyarak' işbirliği şansı tanıyor. 
   YTP liderinin önerdiği formül şöyle 
   'Her seçim bölgesinin il, ilçe, belde belediye başkanı ve belediye meclisi seçiminde demokratik sol - sosyal demokrat kimlikle kendini tanımlayan partilerden sadece birinin seçime katılması, diğerlerinin seçime katılmayarak, katılan partiye destek vermeleri. 
   Kural olarak önerdiğimiz ise, bu partilerden birinin mevcut belediye başkanı yahut belediye meclis üyesi o seçim çevresinde varsa, ortak adayları o partinin belirlemesidir.' 
   Cem, bu seçimde sol partilerin birbirini rakip görerek yarışa çıkmaları halinde 3 Kasım'da Meclis'te üçte iki çoğunluğu elde eden AKP'nin belediyelerin de yüzde 80'ini alma olasılığına dikkat çekiyor. Türkiye'nin bu duruma sürüklemesinin 'tarihi sorumluluğu' konusunda soldaki liderler uyarılıyor. 
   YTP liderinin çıkış noktası şöyle 
   'Sosyal demokrat partilerin yerel seçimde bir araya gelmesi, matematik bir toplama işleminden ibaret değildir. Mesele Türkiye'de yeni bir rüzgar estirmektir, kitlelerde umut yaratabilmektir. Kırgınlıkla, umutsuzlukla seçim sandığına gitmemiş seçmenlerimize şevk vermektir. Böyle bir beraberliğin yaratacağı ivme ve ortak güç, partilerin tek tek oyları toplamının üzerine çıkmalarını mümkün kılacaktır.' 
   İsmail Cem, solda seçim işbirliğine 'evet' denilmesi halinde anakentlerden başlayarak adayların mümkün olduğunca erken saptanmasını ve liderlerin birlikte Türkiye'yi il il dolaşmalarını öneriyor. Bu nitelikteki bir seçim kampanyasının 'muhtaç olduğu inancı ve güveni Türk halkına sunacağını' belirtiyor. 
   Mektubun sonuç bölümü de çarpıcı 
   'Yerel seçimler, Türkiye için ya siyasal bir tükeniş ve çıkışı olmayan karanlık bir tünele giriş olacaktır, ya da çağı paylaşabilmek adına diriliş olacaktır. Yerel seçimler, bu birikimsiz ve beceriksiz iktidarın tekelinden siyaseti kurtarmak için son şanstır. Bu düşüncelerle ve bütün saygımla, size başvurmaktayım. Gelin, çevremizi saran karanlığı, elbirliğiyle aydınlığa çıkaralım.' 
   Keşke Cem'in mektubu 2002 tarihli olsaydı .. YTP lideri 3 Kasım sonucuna göre göre seçime katılmakta ısrar etti. Ecevit, DSP'deki çözülmeden Derviş ve Özkan kadar Cem'i de sorumlu tutuyor. Baykal ise, 'yüzde 1'e düşmüş partilerle niye işbirliği yapayım' havasında. 
   Cem'in çağrısı üzerinde taraflar bir kez daha düşünmeli. 
   
      
   
</TEXT>
</DOC>
