<DOC>
<DOCNO> 180059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sonspo18.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Yavuz İlk 4 haftada hakemler fena değildi... 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Bülent Yavuz, hakemlerin Birinci Süper Lig'in ilk 4 haftasındaki performansının fena sayılmayacak derecede olduğunu söyledi. 
     MHK'nin İstanbul'da eğitim amaçlı olarak düzenlediği ve ligin ilk 4 haftasındaki maçlardaki tartışmalı pozisyonlarının değerlendirildiği hakem seminerinin ilk bölümünün ardından bir açıklama yapan Yavuz, sonuca etki eden yalnış bir kararın verilmemiş olmasından dolayı sevindiklerini kaydetti. 
     Hakem kararlarının belli bir standarda ulaşması için yoğun çaba sarfettiklerini ifade eden Yavuz, ''İlk 4 haftalık performans fena sayılmaz. 3. ve 4. haftalarda, ilk 2 haftaya göre daha farklı kararlar çıktı. Bu da biraz tepki çekti. Ancak, neticeye tesir eden karar olmaması sevindirici. Literatürde ''yüzde 40 hata yapan hakem en iyi hakemdir'' diye geçer. Ama bu artık geride kaldı. Biz sıfır hata istiyoruz. Önemli olan neticeye tesir etmemesi'' diye konuştu. 
     
     ''HAKEM OTORİTESİNİ KAPTIRMAMALI'' 
     Hakemlerin otorite ve kimliğini sahaya yansıttığı sürece, sergilenen futbolun izlenecek güzelliğe erişeceğini belirten Yavuz, hakemlerin dikkatini çekti. 
     Bu bilincin oluşturulması yönünde sezon öncesi Kuşadası'nda yapılan kampın yansımasının olumlu olduğunu ifade eden Yavuz, ''Hakem, otoritesini asla futbolcuya kaptırmamalı. Çünkü, futbolcu bundan cesaret alıp topla olan mücadelesini bırakır ve hakemle mücadele etmeye başlar. Hakemlerimize bunu öğrettik. Hakemler bunu uygulamaya başlayınca mücadelenin zevki de artıyor. Bu sistemi oturtabilirsek, hakem saygınlığını da yerine oturturuz'' şeklinde konuştu. 
     
     ALEX FERGUSON'U ÖRNEK GÖSTERDİ 
     Yavuz, maç sırasında takımların kenar yönetimlerinin hakemin kararlarına karşı gösterdiği tepkilerin, tribünlerdeki atmosferi doğrudan etkilediğini anlatarak, ''Hakemi idare etmek bizim işimiz. Bizim işimize bu kadar karışırlarsa tribün anarşisini engellemek ve seyirciyi zaptetmek güç olur'' dedi. 
     Bu konuda, ligin 2. haftasında Malatyaspor ve Akçaabat Sebatspor arasındaki maçta, Akçaabat Sebatspor'un yardımcı antrenörü Suat Tekelioğlu'nun, hakem tarafından saha dışına çıkarılma kararına gösterdiği tepkiyle, İngiltere Ligi'nde aynı tip bir kararla karşı karşıya kalan Manchester United Menajeri Alex Ferguson'un davranışlarını kıyaslayan Yavuz, şöyle devam etti 
     ''Akçaabat Sebatspor antrenörünü, kararın ardından 10 dakikada zaptedemediler. Benzer bir karar, Manshester United'in Newcastle United ile yaptığı maçta hakeme kötü söz söyleyen Alex Ferguson'a verildi. Ferguson, 4. hakemin kendisine kararı iletmesinin ardından sessizce sahadan ayrıldı. Kaybeden de kazanan da hakeme aynı saygıyı göstermek zorunda. Hakem işi bizim işimiz. Siz lütfen oyununuzu ve takımınızı idare edin.'' 
     
     SEMİNER 
     Akşama dek sürecek olan seminerin ilk bölümünde, ligin ilk 4 haftasındaki maçlarda yapılan hatalar barkovizyon gösterisiyle hakemlere gösterilerek, değerlendirmeler yapıldı. 
     Ofsayt ve hakemlerin resen kararlarının tartışıldığı ilk bölümde, sık sık araya girerek uyarılarda bulunan ve zaman zaman da hakemlere pozisyonlarla ilgili sorular yönelten Yavuz, hakemliğin saha içinde kaosa neden olabilecek durumlara hakim olabilmekle yapılacağını söyledi. 
     Karar verilirken kesin bir tavır sergilenmesi gerektiğini kaydeden Yavuz, ''Sahada bir kargaşa ve kaos olacaksa hakem hemen kararlı bir şekilde tavrını koyarsa durumu kurtarır. Esas hakemlik budur. Taça çıktığında taçı vermeyi sokaktaki çocuk bile yapar'' diye konuştu. 
     
     ''DURAN TOPLARA DİKKAT'' 
     Özellikle bu sezon duran topları iyi kullanan ve tek vuruşta gol yapabilen yıldız oyuncu sayısının arttığını belirten Yavuz, hakemlerden baraj mesafelerini iyi ayarlamalarını istedi. 
     Ligin ilk 4 haftalık bölümünde bu konuda hassas davranıldığını ve bundan sonrada aynı önemin gösterilmesi gerektiğini kaydeden Yavuz, şöyle devam etti 
     ''Taç atışları yerinden yapılmıyor. Köşe vuruşları ve duran toplan mutlaka yerinden kullanılmalı. Bu yıl yıldız oyuncu sayısı fazla. Serbest atışlarda tek vuruşta gol yapabilen oyuncular var. Bu nedenle baraj mutlaka 9 metre 15 santime getirilmeli.'' 
     
     RESEN VERİLEN KARARLAR 
     Seminerde, maçın ilk hakeminin, resen verdiği kararlara dikkat etmesi gerektiği ve bu nedenle pozisyonları çok yönlü olarak izlemesi gerektiği vurgulandı. 
     Fenerbahçe-Elazığspor maçının 29. dakikasında gelişen Fenerbahçe atağında Bülent Demirlek'in, yan hakemin ofsayt bayrağını kaldırmasına karşın kendi kararıyla oyunu sürdürdüğünü ve yalnış bir karar verdiğini belirten Yavuz, Demirlek'i eleştirerek, ''Böyle şeylere dikkat edin. Skor 1-1 iken böyle bir karardan sonra skor değişirse, oyunun bitimine kadar büyük bir kaos yaşanır. Her dakikası kavgalı geçer. Seyirci ne bulduysa sahaya atar'' diye konuştu. 
     Sözkonusu pozisyonda Bülent Demirlek'in ''devam'' kararına karşın ofsayt pozisyonuna giren Fenerbahçeli futbolcu Tuncay, yan hakemin bayrağını görünce durmuştu. 
     Seminerin ilk bölümünün sonunda hakemlerin koluna taktığı ofsayt uyarı cihazının sıkça bozulması konusu da görüşülürken, hakemler de terleme nedeniyle cihazın arıza yaptığını söyledi. 
     
</TEXT>
</DOC>
