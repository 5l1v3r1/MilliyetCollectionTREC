<DOC>
<DOCNO> 161552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sontur16.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkumlar kupa yerine sahanda yumurta istedi... 
</HEADLINE>
<TEXT>

     Bolu F Tipi Cezaevi'nde bulunan tutuklu ve hükümlüler arasında düzenlenen Bahar Turnuvası sona erdi. Dereceye giren mahkumlar, kupa yerine sahanda yumurta istediler. 
     Bolu F Tipi Cezaevi'nde, 16 Mayıs'ta başlayan Bahar Turnuvası, final maçlarıyla tamamlandı. Futbolda final maçı, organize suçlardan tutuklu ve hükümlü olanların yer aldığı Karagümrük Gençlik ile Karadeniz Fırtınası takımları arasında yapıldı. İlk yarısı 3-3 biten maçta, Karagümrük Gençlik, Karadeniz Fırtınası'nı 5-3 yendi. Maç boyunca karşılaşmayı izleyen diğer tutuklu ve hükümlüler de tezahüratta bulundu. 
     Futbol Turnuvası'nda Karagümrük Gençlik'in şampiyon, Karadeniz Fırtınası'nın ikinci, terör örgütü Hizbullah davasından hüküm giyenlerin bulunduğu 55 Spor takımı da üçüncü oldu. Adana Spor ise ''En Centilmen Takım'' seçildi. 
     Turnuvada ilk üçe giren ve en centilmen oyunu sergileyen takımlara kupalarını veren Bolu Cumhuriyet Başsavcısı Ünal Karabeyoğlu, amaçlarının, mahkumların sosyal alanlardan daha fazla yararlanmalarını teşvik etmek olduğunu belirtti. 
     Karabeyoğlu, turnuvaya katılan mahkumlara, ''Sizlerin katılımı beni sevindirdi. Katılan herkese teşekkür ediyorum. Bizler, sizlerin cezalarınızı en sağlıklı şekilde bitirip çıkmanız için bir dizi program hazırlıyoruz. Bu turnuvada başarılı olmak tabii ki çok önemli, fakat katılmanız daha da önemliydi'' dedi. 
     
     SAHANDA YUMURTA... 
     Karagümrük Gençlik'in kupasını alan Bülent Tarlak da, ''Bu kupayı Karagümrük ailesine armağan ediyoruz'' diye konuştu. 
     Turnuvada ikinci olan Karadeniz Fırtınası'nın kupasını alan Hasan Çakıroğlu ise Başsavcı Ünal Karabeyoğlu'na, ''Sayın Savcım, biz kupa yerine sahanda yumurta alsak olmaz mı '' diye sordu. Bunun üzerine Karabeyoğlu, ''Olur. Yarın yumurta çıkarsınlar. Yumurtayı ıspanaklı mı, kıymalı mı istersiniz Bu tür şeyler sorun olmaz. Ayrıca, turnuvanın hiçbir huzursuzluk yaşanmadan bitmesini sağladığınız için de teşekkür ediyorum'' yanıtını verdi. 
     Karabeyoğlu, maçları yönetecek hakemlerin korktukları için cezaevine gelmediklerini de vurgulayarak, ''Maçları infaz koruma memurlarımız yönetti. Turnuvanın yapıldığı alanda bayan cezaevi görevlileri de bulunuyor. Maçta taraftarlar tezahürat yapabilir. Bundan daha normal bir şey olamaz'' diye konuştu. 
     
     EN CENTİLMEN TAKIM 
     Cezaevinde düzenlenen Voleybol Turnuvası'na ise futbolda da yarışan Karagümrük Gençlik ve 55 Spor ayrı takımlarla katıldı. 
     Bu turnuvada, Çetin Emeç suikastı davasından hüküm giyenlerin kurduğu Özgür Spor, İBDA-C davasından hükümlü olanların oluşturduğu Gemiciler Spor'u yenerek şampiyon oldu. 
     Turnuvada Karagümrük Gençlik üçüncü olurken, dereceye girenlerin kupalarını Bolu Cumhuriyet Başsavcısı Karabeyoğlu verdi. 
     Şampiyonanın ''En Centilmen Takım''ı ise cezaevi psikoloğunun karşılaşmaları izleyen tutuklu ve hükümlülerle yaptığı görüşmeler sonucu seçildi. 
     ''En Centilmen Takım'' seçilen 55 Spor'da oynayan Hizbullah'ın lider kadrosundan Hacı İnan, ''Bahar Turnuvası çok güzel oldu. Turnuvanın devamını istiyoruz'' dedi. 
     Hacı İnan, Başsavcı'nın verdiği ''En Centilmen Takım'' kupasını alarak, arkadaşlarına verdi. 
     Bolu F Tipi Cezaevi'nde düzenlenen satranç ve masa tenisi turnuvaları ise duvarlarını cezaevindeki mahkumların yaptığı resimlerin süslediği görüşme alanlarında yapıldı. 
     Dereceye giren mahkumlara çeşitli ödüller verildi. 
     
     ''MAHKUMLAR YOĞUN İLGİ GÖSTERDİ'' 
     Bahar Turnuvası'nın yoğun ilgi gördüğünü belirten Bolu Cumhuriyet Başsavcısı Ünal Karabeyoğlu, turnuvada futbola 20, voleybola 14 takım, masa tenisi yarışmalarına 36 kişi ve satranç için de 18 kişinin başvurduğunu belirterek, ''Turnuvaya mahkumların yaklaşık yüzde 80'i katıldı. Katılmayanlar ise etkinlikleri tribünlerde izlemek için bize yazılı başvuruda bulundular. Mahkumların yoğun ilgisi cezaevlerinde de kaynaşmanın sağlanabileceğini gösterdi'' diye ekledi. 
     
</TEXT>
</DOC>
