<DOC>
<DOCNO> 156215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo27.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Milano derbisinde geri sayım... İnter'in en büyük silahı Emre.. 
</HEADLINE>
<TEXT>

     FC Inter-AC Milan arasında yarın oynanacak Şampiyonlar Ligi yarı final rövanş maçında, Emre Belözoğlu'nun ilk 11'de oynaması beklenirken, Okan Buruk yine kadroya alınmadı. 
     0-0 sona eren ilk maçın ardından seyirci üstünlüğünü elinde bulunduracak FC Inter, ligde şampiyonluğu FC Juventus'a kaptırdıktan sonra Şampiyonlar Ligi'nde finale ulaşmak ve kupayı kazanmak istiyor. 
     Teknik direktör Hector Cuper, 2 hafta süren sakatlığından yeni kurtulan Okan'ı ve sakatlığı halen devam eden Vieri'yi, AC Milan maçının kadrosuna dahil etmezken, Cuper'in orta sahadaki en büyük silahının Emre olacağı söyleniyor. 
     ''Corriere Dello Sport'' gazetesi, geçtiğimiz cumartesi günü lig maçında dinlendirilen Emre'yi takımın en formda oyuncuları arasında göstererek, ''Onun üstün yeteneklerinden ve mücadeleci yapısından çok şeyler bekleniyor. Bücür-büyük Türk, bakalım ne sır saklıyor '' değerlendirmesinde bulundu. 
     Milano'nun San Siro Stadı'ndaki maç, TSİ 21.30'da başlayacak. 
     

     
</TEXT>
</DOC>
