<DOC>
<DOCNO> 161199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sondun18.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da çocukların en büyük düşmanı Yo-Yo 
</HEADLINE>
<TEXT>

     Almanya'da her yıl yaklaşık 1 milyon 800 bin çocuğun, ''Yo-Yo'' adlı oyuncaktan yaralandığı bildirildi. 
     ''Çocuklar İçin Daha Fazla Güvenlik'' adlı çalışma grubunun sözcüsü Karoline Becker, ''4. Çocuk Güvenliği Günü'' vesilesiyle bugün Berlin'de yaptığı açıklamada, lastik bir ipe bağlı, içi sıvıyla dolu küçük bir lastik toptan oluşan Yo-Yo'nun, çok esnek olması yüzünden genellikle çocukların boynuna dolandığını söyledi. 
     Özellikle küçük çocukların, bu topun esnekliği yüzünden yaralandığını belirten Becker, ailelerin de çocuklarına ne çeşit oyuncak verebilecekleri konusunda dikkatli olmaları gerektiğini ifade etti. 
     İlaçların ve zehirli temizlik malzemelerinin de çocuklardan uzak ve kilit altında tutulması gerektiğini kaydeden Becker, 2001 yılı istatistiklerine göre Almanya'da, 247'si trafik kazalarında olmak üzere çeşitli kazalarda 15 yaşın altında 507 çocuğun öldüğünü söyledi. 
     Becker ayrıca, çocuklara prizlerin tehlikesinin ve ev hayvanlarına nasıl davranacaklarının da anlatılması gerektiğini belirtti. 
     
</TEXT>
</DOC>
