<DOC>
<DOCNO> 157485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/soneko21.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Bakan Marzano yarın Türkiye'ye geliyor... 
</HEADLINE>
<TEXT>

     İtalyan Üretim Faaliyetleri Bakanı Antonio Marzano, 2 günlük bir ziyaret için yarın Türkiye'ye gelecek. 
     Başbakan Silvio Berlusconi'nin geçtiğimiz hafta Türkiye'ye yaptığı ziyaretin bir devamı olarak Türkiye'ye gideceğini belirten Bakan Marzano, soruları yanıtladı. 
     Berlusconi'nin Türkiye ziyaretiyle ilgili olarak kendisine ''Çok samimi bir ortamda ve çok yararlı geçti'' dediğini ifade eden Marzano, Türkiye'deki temaslarda öncelikli olarak enerji konusunun ele alınacağını, bununla bağlantılı olarak da Mavi Akım projesinde birkaç teknik mesele üzerinde duracaklarını kaydetti. 
     İtalyan Üretim Faaliyetleri Bakanı, ''Enerji sahasında işbirliğimizi ilerletmek istiyoruz daha sonra Mavi Akım projesinde konuşmamız gereken teknik meseleler var. Çünkü Mavi Akım projesi çok karmaşık ve kesinlikle üzerine gitmek gerek'' dedi. 
     ''AB ülkeleri içerisinde enerjinin en pahalı satıldığı ülkelerden biri de İtalya. Bunu düzeltmeye yönelik olarak Türkiye'ye ziyaretiniz sırasında bazı adımlar atılabilir mi '' sorusuna Marzano, ''Bakalım. Ziyaretimizin konularından birisi de bu'' yanıtını verdi. 
     Başbakan Berlusconi'nin genel başkanlığını yaptığı Forza İtalya partisinden olan Marzano, Aria'nın İtalyan ortağı Tim'in Türkiye'deki sorunun çözüme gittiğini, bu yüzden temaslarında bunun üzerinde durmayacağını söyledi. 
     İtalyan Bakan, Türkiye'deki temasları sırasında turizm konusuna da ağırlık verecekleri belirterek, ''Önemli işler yapacağımıza inandığım turizm konusunda da görüşmeler yapacağız. İtalyan ile Türk halkları arasında çok fazla karşılıklı merak var ve tanışmak istiyoruz ve bunun için çok büyük fırsatlar var'' dedi. 
     Diğer Avrupa ülkelerine nazaran İtalya'dan daha az turistin Türkiye'ye gittiğinin hatırlatılması üzerine ise Bakan Marzano, ''Bu konuda biraz uluslararası gerginlik var. Bundan dolayı insanlar kendilerini tehlikeye atmadan hareket etmek istiyor. Ama Türkiye tam tersine, bana öyle geliyor ki rahatça dolaşılabilecek, hiçbir sorunun olmadığı bir ülke'' diye konuştu. 
     ''İtalya, Türkiye'ye ihracatında çok güçlü ama ithalatta aynı şeyi söyleyemiyoruz. Dengeyi kurmak için bir şeyler yapılabilir mi '' şeklindeki soruya Marzano, ''Evet. Tamamiyle bir şeyler yapılabilir diyorum. Şu anda Avrupa ve İtalya ekonomik gidişatta çok iyi olmayan bir dönemden geçiyor, zor bir ekonomik gidişat var. Bence bu gidişat düzeldiği anda ticari ilişkilerde artacak'' cevabını verdi. 
     İtalyan Bakan, yaşanan uluslararası ekonomik krizde İtalyan yatırımcıların Türkiye'yi nasıl gördüğü yönündeki bir başka soru üzerine ise şöyle dedi 
     ''Birçok İtalyan işadamının geçmişten beri Türkiye'ye bir fırsat ülkesi olarak baktığına inanıyorum. Ve bunlar Türkiye'de iş yapıyorlar. Ama bizim üstün olduğumuz bazı sahalar var örneğin altyapı ve inşaat sektörü gibi. Yani çok fazla sektörde işbirliği yapabiliriz. TÜSİAD, DEİK ve İtalyan işadamlarıyla bu konuları ele almak istiyorum.'' 
     
     TÜRKİYE'NİN AB'YE ÜYELİĞİ 
     Öte yandan Berlusconi'nin Türkiye'ye ziyaretinde ''Türkiye 2007'de AB üyesi olabilir'' temennisinin kendisine hatırlatılması ve bu konuda ne düşündüğünün sorulması üzerine Marzano, şunları kaydetti 
     ''Ben bunun olacağını düşünüyorum, ne olursa olsun bunu umuyorum. Buna başlamak için ilk olarak, AB dönem başkanlığımız süresince resmi olmayan ama önemli olan toplantılarımıza Türkiye'yi bir aday ülke olarak davet etmeyi temenni ediyoruz. Bu toplantıların arasında örneğin rekabet ve turizm konuları olacak. Yani Türkiye'nin AB'ye giriş konusu bizim gündemimizde hazır bulunacak ve AB dönem başkanlığımız süresince de bunu geliştirmenin yollarını arayacağız.''x Birçok kez Türkiye'ye gittiğini ve her seferinde büyük bir istek duyduğunu söyleyen İtalyan Bakan, ilk olarak İstanbul'a daha sonra Ankara'ya geçeceğini belirtti. 
     Marzano, 2 günlük ziyareti sırasında Başbakan Yardımcısı ve Devlet Bakanı Abdüllatif Şener, Sanayi ve Ticaret Bakanı Ali Coşkun, Kültür ve Turizm Bakanı Erkan Mumcu, Dış Ekonomik İlişkiler Konseyi'nden yetkililer, TÜSİAD heyeti ve İtalyan işadamları ile görüşecek. Marzano Çarşamba sabahı Yunanistan'ın başkenti Atina'ya geçerek Yunan Enerji Bakanı ile ikili temaslarda bulunacak. 
     
</TEXT>
</DOC>
