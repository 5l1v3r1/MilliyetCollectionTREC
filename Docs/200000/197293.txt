<DOC>
<DOCNO> 197293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sonspo15.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş - Konyaspor maçından notlar 
</HEADLINE>
<TEXT>

     Birinci Süper Lig'de, cezası nedeniyle Konyaspor maçını İzmir'de oynayan Beşiktaş'ı, siyah-beyazlı taraftarlar yalnız bırakmadı. 
     Atatürk Stadı'ndaki karşılaşmada, kapalı ve açık tribünün büyük bölümünü dolduran Beşiktaş taraftarları, takımlarını destekledi. Kale arkasındaki bir grup Konyaspor taraftarı da takımlarını yalnız bırakmadı. 
     İzmir Valisi Yusuf Ziya Göksu, Beşiktaş Kulübü Başkanı Serdar Bilgili ve Konyasporlu yöneticilere maçtan önce çiçek verdi. 
     Beşiktaşlı futbolcular, karşılaşma öncesinde Beşiktaş'ın Tekerlekli Sandalye Basketbol Takımı sporcuları ile biraraya gelerek fotoğraf çektirdi. 
     Beşiktaş Teknik Direktörü Mircea Lucescu, Konyaspor karşısında Kolombiyalı kaleci Cordoba'nın yerine Ramazan'a şans verdi. 
     Beşiktaş'ın Altay'dan transfer ettiği oyuncular Sinan ve Ramazan, karşılaşma öncesinde eski dostlarıyla hasret giderdi. 
     Maç başlamadan önce, İstanbul'daki saldırılarda hayatlarını kaybeden vatandaşlar için saygı duruşunda bulunuldu. 
     Karşılaşmada, 800 civarında güvenlik görevlisinin görev yaptığı bildirildi. 
     
</TEXT>
</DOC>
