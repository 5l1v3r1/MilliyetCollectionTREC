<DOC>
<DOCNO> 198446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sonspo19.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Nevio Scala UEFA terörün ekmeğine yağ sürdü 
</HEADLINE>
<TEXT>

     Beşiktaş'ın eski teknik direktörü İtalyan Nevio Scala, UEFA'nın, Türkiye'deki karşılaşmaları tarafsız sahaya almasına tepki gösterdi. 
     Gelecek yıl mart ayından itibaren Rusya'nın Spartak Moskova takımını çalıştırmaya başlayacak olan Nevio Scala, Corriere dello Sport Gazetesi'nde çıkan söyleşisinde, Beşiktaş Kulübü yöneticileri dışında Türkiye'nin kendisi için en güzel anılardan biri olduğunu söyledi. Scala, ''Orada çevre olarak kendimi gayet iyi hissediyordum. Ama Beşiktaş yöneticileri bana karşı hiç de dürüst davranmadılar. Bana para ödememek ve yükümlülüklerini yerine getirmemek için ellerinden geleni yaptılar'' dedi. 
     UEFA'nın bu kararla, adeta ''terörün ekmeğine yağ sürdüğünü'' savunan İtalyan teknik adam, İstanbul'daki son terör saldırılarının ardından Türkiye'ye gitmekten korkulmaması gerektiğini vurguladı. Bu konuda en ufak bir korkusunun bulunmadığını belirten Scala, ''Korkularımızı yenmek zorundayız. Terör saldırılarını gerçekleştirenlerin ne istediklerini unutmayalım. Zihnimizi bulandırmak, bizim hayatımızı şartlandırmak istiyorlar. Ama İstanbul'da kazanan, spor olmalı'' diye konuştu. 
     Scala, ''Ama bu biçimde terör kazanmış oluyor'' başlığıyla yayımlanan haberde UEFA'nın, Türkiye'deki maçları tarafsız sahaya almakla hata ettiğini vurguladı. İtalyan çalıştırıcı, ''UEFA ile aynı düşüncede değilim. Bence cesaretli olunmalıydı, güçlü bir sinyal verilmeliydi. Nitekim basketbolda, gerek Benetton gerekse Lottomatica yükümlülüklerini yerine getirmekten çekinmediler. Ben olsam, Galatasaray-Juventus maçını İstanbul'da oynatırdım'' diye konuştu. 
     
</TEXT>
</DOC>
