<DOC>
<DOCNO> 177570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/guncel/gun20.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Sürat teknesi çocuğa çarptı    Ortaköy'de önceki gece denize giren Derman Aldeniz adlı çocuk, sürat teknesinin çarpmasıyla hafif şekilde yaralandı. Teknenin altında kalan ve pervaneye takılarak yaralanan Aldeniz, sudan çıkarılarak Taksim Eğitim ve Araştırma Hastanesi'ne kaldırıldı. Kalçasında ve vücudunun çeşitli yerlerinde sıyrıklar oluşan Aldeniz, ayakta tedavisinden sonra taburcu oldu. 
   
   Diş hekiminin telefonu takipte    Polis, Şişli'deki muayenehanesin-de tabancayla vurularak öldürülen diş hekimi Yasef Yahya'nın 39 , katil ya da katil zanlıları tarafından alındığı belirlenen cep telefonunu takibe aldı. Telefon dökümleri de incelendi. Yahya'nın 43 milyon lirası ile kolye, saat ve yüzüğüne dokunulmadığına dikkat çeken yetkililer, cinayetin gasp amaçlı olmadığını belirtti. 
   
   Cumhuriyet Bayramı hutbesi    Devlet Bakanı Beşir Atalay'ın koordinasyonundaki Cumhuriyet'in 80. Yılı kutlamalarında okunacak hutbe belli oldu. 24 Ekim'de camilerde okunacak "Cumhuriyet Bayramı" başlıklı hutbede, İslamın cumhuriyete bakışı da yer alıyor. Diyanet İşleri'nin hazırladığı hutbede, cumhuriyetin Hz. Muhammed'in öngördüğü bir idare şekli olduğu vurgulanıyor. 
   
   Celal Bayar anıldı    Üçüncü Cumhurbaşkanı Celal Bayar, ölümünün 17. yıldönümünde, Bursa Gemlik'e bağlı Umurbey'deki anıtmezarı başında törenle anıldı. Törene Cumhurbaşkanı Ahmet Necdet Sezer adına Cumhurbaşkanlığı Basın Başdanışmanı Metin Yalman, DYP Genel Başkanı Mehmet Ağar, Bayar'ın kızı Nilüfer Gürsoy ile torunları ve vatandaşlar katıldı. 
   
   'Cop'lu polis kalmayacak    İstanbul Emniyet Müdürlüğü'nce, polislerin toplumsal olaylardaki müdahale gücünün etkinleştirilmesi için yakın savunma teknikleri eğitimi başlatıldı. Çevik Kuvvet'le görevli polisler bu eğitimin ardından göstericileri copsuz etkisiz hale getirelebilecek. Eğitimi veren Aikido Avrasya Organizasyonu Teknik Direktörü Nebi Vural , "aikido"da güvenlik güçlerine yardımcı çok sayıda teknik olduğunu söyledi. 
   
   
</TEXT>
</DOC>
