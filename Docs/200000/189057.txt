<DOC>
<DOCNO> 189057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/soneko27.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorola 75. yaşını kutluyor... 
</HEADLINE>
<TEXT>

     Kablosuz, otomotiv ve geniş bantlı haberleşme sistemleri alanında faaliyet gösteren Motorola, 75. yılını kutluyor. 
     Türkiye'de ise 10 yılı geride bırakan Motorola'nın basın toplantısında konuşan Motorola Yeni Pazarlardan Sorumlu Genel Müdürü Allen Burnes, bugün Afrika'daki en fakir ülkelerde bile cep telefonu sistemleri bulunduğunu anlattı. 
     Burnes, bu yılın sonunda piyasaya çıkacak Motorola'nın yeni ürünlerini tanıtırken, ''Yeni kuşak aygıtlarla Türkiye'de gerçek bir devrim yaşanacak'' dedi. 
     Motorola Türkiye Kişisel İletişim Sektörü Ülke Genel Müdürü Erdem Ertay da, 1928 yılında kurulan Motorola'nın her zaman ilkleri gerçekleştirdiğini ve bugün çalıştığı alanda dünya lideri olduğunu söyledi. 
     Ertay, Motorola'nın ilk telsiz iletişimini kullandığını, Ay'la ilk iletişimi sağladığını, ilk cep telefonu, ilk çağrı cihazı ve ilk uydu telefonunu ürettiğini bildirdi. 
     Çok parlak bir döneme girildiğini, dünyadaki telekom pazarının yeniden sağlıklı bir şekilde büyümeye başladığını ve 3. kuşak sistemlerin de artık Avrupa'nın birçok ülkesinde kullanıldığını kaydeden Ertay, şöyle dedi 
     ''3. kuşak telefonlarda Motorola en önemli üretici firma. 3. kuşak her ne kadar Türkiye için zor görünse de, bunun çok kısa bir zaman içerisinde değişeceğine ve ülkemize de Avrupa'daki değişimlerle beraber 3. kuşak sistemlerin yakında geleceğine inanıyorum.'' 
     
     BÜTÜN CİHAZLARA ENTEGRE KAMERA... 
     Erdem Ertay, önümüzdeki 3 ayda Motorola'nın 9 adet yeni cihazını piyasaya sürmeyi hedeflediklerini ve bunların 5'inde entegre kamera bulunacağını belirterek, şunları kaydetti 
     ''Artık bütün cihazlarımızın içine entegre kamera koymayı düşünüyoruz. Çünkü pazar bizden bunu istiyor. Rakiplerimizle aramızda bunun, çok önemli bir ayrıcalık yaratacağını düşünüyoruz. Bunu yaparken de her sosyo-ekonomik gruba ayrı bir telefon sunarak herkesin alabileceği, kullanabileceği bir telefon hedefliyoruz.'' Konuşmasında Türkiye pazarına da değinen Ertay, geçtiğimiz dönemlerde ciddi sıkıntıların yaşandığı pazarda son 2 yılda sağlıklı büyümeler olduğunu ifade ederek, geçen yıl yüzde 25 olan büyüme oranının bu yıl yüzde 25-30 arasında gerçekleşmesini beklediklerini söyledi. 
     Ertay, ''Bu durum sektörümüz açısından sevindirici bir gelişme ve ileriye güvenle bakmamız için bize ışık tutuyor. Motorola olarak Türkiye'yi demografik yapısı, gençliği, potansiyeli ve büyüklüğü ile çok önemli pazarlardan bir tanesi olarak görüyoruz'' diye konuştu. 
     Toplantıda, Motorola'nın Microsoft Windows Mobile içeriğiyle bilgisayarların gücünü kablosuz dünyaya taşıyan modeli MPx200, canlı fotoğraflar çekip gönderen ve telefon rehberine kişilerin yüzlerini isimleriyle birlikte kaydeden V600 tanıtıldı. 
     Hem iş hem de özel hayatlarındaki ihtiyaçlarını karşılayacak telefon isteyenlerle, lükse meraklı profesyonellerin tercih ettiği V500, mobil yaşam tarzını sürdürmek için gerekli olan dünya genelinde kullanım özellikleriyle donatılmış V300, kullanıcıları 365 gün renkli ve eğlenceli bir dünyaya sürükleyen E365, fiyatı ile dikkatleri çeken C200 ve en son teknoloji ürünü yeni C450 modlleri de toplantıda tanıtılan diğer Motorola ürünleri oldu. 
     
</TEXT>
</DOC>
