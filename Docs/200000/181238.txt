<DOC>
<DOCNO> 181238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun31.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak savaşı terör tehdidini artırdı mı 
</HEADLINE>
<TEXT>

     ABD'de, Irak savaşının ülkedeki terör tehdidini artırdığına inananların sayısı arttı. 
     ABC News tarafından 4-7 Eylül günlerinde 1004 kişiyle yapılan kamuoyu yoklamasına göre, ankete katılanların yüzde 48'i savaşın terör riskini artırdığını söylerken, yüzde 40 bunun aksini savundu. Irak savaşının terör riskini azalttığını düşünenlerin oranı Nisan ayında yüzde 60'tı. 
     ABD Başkanı George Bush yönetiminin, terörle mücadelede başarılı olduğunu düşünenlerin oranı da Nisan ayına göre yüzde 18 geriledi. Nisan ayında yüzde 73 olan oran yüzde 55'e düştü. 
     Öte yandan CNN-Time anketinde halkın yüzde 75'e yakınının, ABD'de gelecek bir yıl içinde yeni bir terör saldırısı düzenleneceğine inandığı saptandı. 
     Ankete katılan 1003 kişinin yarıdan fazlası, 11 Eylül 2001 terör saldırılarından sonra hayatının değiştiğini ve henüz eski düzenine dönmediğini söyledi. 
     
</TEXT>
</DOC>
