<DOC>
<DOCNO> 150520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sonspo32.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre Cuper'i savundu Söylentiler çok çirkin... 
</HEADLINE>
<TEXT>

     İtalya'nın FC Inter takımında oynayan milli futbolcu Emre Belözoğlu, teknik direktör Hector Cuper hakkında çıkan söylentilere, takım olarak karşı olduklarını söyledi. 
     La Gazetta Della Sport Gazetesi'nde yayımlanan demecinde Emre, Arjantinli teknik adamı savunarak, ''Cuper hakkındaki söylentiler çok çirkin'' dedi. 
     22 yaşındaki genç futbolcu, ''Bugünlerde Cuper'in tartışılması beni çok rahatsız ediyor. Çünkü herşeyden önce çok iyi bir insan. Ciddi ve rahat bir şekilde iyi çalışıyor. Yerini kaybedeceğine, sallantıda olduğuna dair yazılanları ben içime sindiremiyorum. Çünkü onu tanıyan birisiyim. Fakat Inter büyük bir kulüp. Bir düş kırıklığı olduğundan suç hep teknik direktöre çıkıyor. Söylentilerin çıkması da o yüzden doğru olabilir. Çünkü bütün spor dünyası böyle'' diye konuştu. 
     Ligin bitimine 6 hafta kala 5 puan farkla FC Juventus'un arkasından 3. sırada bulunmalarını değerlendiren Emre, ''Inter'in çok fazla yenilgi almasının nedeninin açıklanamaz olduğunu düşünüyorum. Takımdaki futbolcular yorgun ancak bu özür olamaz'' dedi. 
     İtalya'da Paskalya Tatili nedeniyle cumartesi günü deplasmanda Brescia takımı ile karşılaşacak FC Inter'in mutlak hedefini galibiyet olarak açıklayan Türk futbolcu, şampiyonluk umutlarını hala yitirmediklerini ama Avrupa Şampiyonlar Ligi'ne daha fazla sarıldıklarını bildirdi. 
     Kart cezası olduğu için gelecek hafta Avrupa Şampiyonlar Ligi çeyrek finalinde Valencia CF karşısında forma giymeyecek olan Emre, taraftar olarak İspanya'ya gideceğini söyledi. 
     La Gazetta Della Sport Gazetesi, Emre'nin İtalyanca'sının her geçen gün ilerlediğini, artık tercümanı Kazım'a ihtiyacı olmadığını yazdı. 
     





</TEXT>
</DOC>
