<DOC>
<DOCNO> 191800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sondun23.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da türban tartışması... İktidar yasaktan yana... 
</HEADLINE>
<TEXT>

     Fransa'da ''Cumhurbaşkanlığı Çoğunluğu İçin Birlik Partisi''nin UMP lideri Alain Juppe, okullarda türbanın kanunla yasaklanmasına destek verdi. 
     İktidar partisi lideri Juppe, Cumhurbaşkanı Jacques Chirac tarafından kurulan Laiklik Komisyonu'na, okullarda türban yasağına ilişkin görüşlerini açıkladı. 
     ''Türban konusunda inisiyatifi tek başına okul müdürlerine bırakmanın bir anlamda korkaklık olduğunu'' belirten Juppe, ''Siyasetin görevi, sorunların çözümü karşısında sorumluluk almaktır'' dedi. 
     Alain Juppe, ''Bu yasa, Müslümanlara yönelik değil, cumhuriyetin temellerini tehdit eden kökten dincilere yönelik bir yasa'' diye konuştu. 
     Bağımsız uzmanlardan oluşan Laiklik Komisyonu, türban yasağına ilişkin toplumun çeşitli kesimlerinin görüşlerini dinledikten sonra hazırlayacağı raporu, yılbaşından önce Chirac'a sunacak. 
     
</TEXT>
</DOC>
