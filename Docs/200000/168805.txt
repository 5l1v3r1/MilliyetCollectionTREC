<DOC>
<DOCNO> 168805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur12.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Epilasyon yaptırırken AIDS kapabilirsiniz... 
</HEADLINE>
<TEXT>

     Lazerli ve iğneli epilasyonun sağlıklı şartlarda yapılmaması halinde, kişilere, AIDS, Hepatit B gibi hastalıklar bulaşabileceği bildirildi. 
     Antalya Devlet Hastanesi Deri ve Zührevi Hastalıkları Uzmanı Dr. Kubilay Yücel, epilasyonun doğru yapılmaması halinde ciddi sağlık sorunları yaratabileceğini kaydederek, epilasyon yaptırmak isteyen kişilerin mutlaka dermatologlara başvurması gerektiğini belirtti. 
     Epilasyon öncesi hormonal testlerden geçmenin yararlı olduğunu da vurgulayan Dr. Yücel, kıllanmanın hormonal bir rahatsızlık nedeniyle olabileceğini, bu durumda epilasyondan bir sonuç alınamayacağını bildirdi. 
     Dr. Yücel, ehliyetsiz estetisyenlere gidilmesi halinde ciltte yanıklar ve lekeler oluşabileceğine, iğneli ve lazerli epilasyonda, başkasında kullanılan iğnenin tekrar kullanılması halinde AIDS, hepatit B gibi hastalıkların bulaşabileceğine dikkati çekti. 
     
     HAMİLELER... 

     Özellikle yaz aylarında güneş ışınları nedeniyle lazerle epilasyonda lekeler kalabileceğine işaret eden Yücel, esmerlerde tene rengini veren pigmentlerin fazla olması nedeniyle, leke riskinin daha yüksek olduğunu kaydetti. Dr. Yücel, ''Epilasyon yaptırmaya karar verenler, kendilerini güneşten çok iyi korumalılar. Mümkünse yaz aylarında lazerle epilasyon yaptırmamalılar'' diye konuştu. 
     Epilasyonda kullanılan kimyasal malzemelerin hamilelerde ve anne karnındaki bebeğe de zarar verebileceğini belirten Kubilay Yücel, hamileleri, epilasyondan uzak durmaları konusunda uyardı. 
     
     KREM, KIL KÖKÜNÜ KURUTAMAZ 

     Kubilay Yücel, bazı kremlerin kıl köklerini yok ettiği yönünde iddialar bulunduğuna da dikkati çekerek, böyle bir şeyin söz konusu olamayacağını söyledi. Yücel, ''Kremle, tüyün sadece üst yüzeyi yok edilebilir, ancak kökünün kurutulması mümkün değildir'' dedi. 
     
</TEXT>
</DOC>
