<DOC>
<DOCNO> 196368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/soneko31.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç'ta yeni yapılanma... 4 yönetici 60 yaş nedeniyle emekli oluyor 
</HEADLINE>
<TEXT>

     Koç Topluluğu, Stratejik Planı ve Yalın Organizasyon prensiplerine uygun olarak Koç Holding'in organizasyonu yeniden yapılandırıldı. 
     Koç Holding'ten yapılan açıklamaya göre, Dayanıklı Tüketim Grubu Başkanı Cengiz Solakoğlu, Fiat Grubu Başkanı Aydın İ. Çubukçu, Stratejik Planlama ve İnsan Kaynakları Başkanı Mehmet Ali Berkman ile Denetim ve Mali Grup Başkanı Nadir Özşahin, 60 yaş uygulaması nedeniyle yıl sonunda emekliye ayrılacaklar. 
     1 Ocak 2004 tarihinden itibaren geçerli olacak yeni organizasyonda, Turizm ve İnşaat Grubu ikiye ayrılarak, turizm şirketleri Tüketim Grubu Başkanlığı'na, inşaat şirketleri Dayanıklı Tüketim Grubu Başkanlığı'na bağlanacak. 
     Bu değişiklikle birlikte Dayanıklı Tüketim Grubu Başkanlığı'nın adı Dayanıklı Tüketim ve İnşaat Grubu Başkanlığı, Tüketim Grubu Başkanlığı'nın adı da Tüketim ve Turizm Grubu Başkanlığı olarak değiştirilecek. 
     Dayanıklı Tüketim ve İnşaat Grubu Başkanlığı'na Dr. Bülent Bulgurlu, Tüketim ve Turizm Grubu Başkanlığı'na Hasan Yılmaz atandı. 
     
     DENETİM MUSTAFA KOÇ'A BAĞLANDI 
     Denetim ve Mali Grup Başkanlığı'nın Denetim Grubu Başkanlığı olarak yeniden yapılanırken, denetim ve vergi dışında kalan fonksiyonlar Finansman Grubu Başkanlığı'na ve Denetim Grubu Başkanlığı ise Koç Holding Yönetim Kurulu Başkanı'na bağlandı. Denetim Grubu Başkanlığı'na Ali Tarık Uzun atandı. 
     FIAT Grubu Başkanlığı'na bağlı bulunan Tofaş A.Ş. doğrudan CEO'ya, diğer grup şirketleri olan Otoyol, Otoyol Pazarlama, Türk Traktör, New Holland Trakmak ve Birmot şirketleri Yan Sanayi ve Diğer Otomotiv Grubu Başkanlığı'na raporlama yapacaklar. 
     
</TEXT>
</DOC>
