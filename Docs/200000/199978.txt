<DOC>
<DOCNO> 199978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sondun24.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
En eski erkek canlı bulundu 
</HEADLINE>
<TEXT>

     Bilim adamları, İngiltere'de 425 milyon yıllık eski kaya oluşumlarının içinde bulunan fosilin, şimdiye kadar saptanan en eski erkek canlıya ait olduğunu tespit etti. 
     BBC'nin internet sitesi ve İngiliz Reuters ajansının bilim muhabiri Maggie Fox'un kaydettiğine göre, okyanus canlısına ait fosilin en önemli özelliği, 5 milimetre boyundaki hayvanın sadece sert kabuğunun değil, yumuşak organlarının da korunmuş olması. 
     Leicester Üniversitesi'nden Prof. Dr. David Siveter ve ekibinin bulduğu kabuklu eklembacaklı ''ostrakod'', volkanik kül içinde birdenbire mineralleştiği için en hassas dokuları korunabilmiş. Hayvanın gelişmiş solungaç ve dolaşım sistemi bulunuyor. Bağırsağı ve anüsü de belirgin görünüyor. 
     Siveter, kayanın içindeki canlıyı, özel bir fotografik teknikle üç boyutlu olarak görüntülediklerini, ''sonucun hayal ürünü sayılabilecek kadar inanılmaz olduğunu'' söyledi. Canlının olasılıkla denizin 150-200 metre derinliğinde yaşadığını belirten Siveter, ''Bu canlının olabilecek en iyi durumda bilim adamlarının karşısına çıktığını'' söyledi. 
     Siveter, 520 milyon yıl önce, canlılarda cinsiyet farklılaşması olduğuna dair veriler bulunduğunu, ancak bu fosilin cinsiyeti kesin olarak belirlenen en eski canlı olduğunu söyledi. 
     
     EN ESKİ PENİS 
     Fotoğraflarda, canlının beslenmesine ve yüzmesine yarayan uzantıların yanı sıra bilim adamlarının ''bilindiği kadarıyla dünyanın en eski penisi'' dediği organı da görülebiliyor. 
     Science dergisinde yayımlanan araştırmayı yürüten bilim adamları, ''arthropod-eklembacaklı'' grubuna dahil olduğu düşünülen canlının, bugün yaşayan türlere benzerliğinin de şaşırtıcı olduğunu söylüyor. 
     Yeni bir türü ilk keşfeden Siveter ve ekip arkadaşları, hayvana ''Colymbosathon ecplecticos-Büyük penisli şaşırtıcı yüzücü'' adını verdi. 
     Hayvan, Yer'in jeolojik tarihinin ayrıldığı 11 dönem içinde en eski üçüncü dönem olan, 430-395 milyon önceki Silüriyen Dönem'e ait. Çenelibalıklar, ilk kara bitkileri Silüriyen Dönem'de gelişmeye başladı. 
     5 milimetrelik bu önemli keşif hakkında konuşan ABD'nin Colorado-Jeolojik Araştırma Kurumu paleontologu Tom Cronin, ''Bu hayvanın fosili, 425 milyon yıl boyunca uğradığı az değişimle günümüzün canlılarına inanılamayacak derecede benziyor'' dedi. 
     Siveter, bugün bu tür kabuklu hayvanların binlerce çeşidinin bulunduğunu karides gibi canlıların küçük göller, akarsular ve denizlerde yaşadığını hatırlattı. 
     Bilim adamları, bu önemli keşfe konu olan canlının, olasılıkla et yiyen bir tür olduğunu belirtti. 
     
</TEXT>
</DOC>
