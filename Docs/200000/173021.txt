<DOC>
<DOCNO> 173021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sonspo01.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık TRT'nin de bir spor kulübü var... 
</HEADLINE>
<TEXT>

     Türkiye Radyo Televizyon Kurumu TRT , 3289 sayılı Beden Terbiyesi Yasası'nın 26. maddesi uyarınca, TRT Gençlik ve Spor Kulübü'nü yaşama geçirdi. 
     Tenis, basketbol ve hentbol branşlarında faaliyet gösterecek kulüp, en ciddi sınavını bu sezon Bayanlar Hentbol Süper Ligi'nde verecek. 
     TRT Gençlik ve Spor Kulübü Başkanı Yusuf Hacıoğlu, A.A muhabirine yaptığı açıklamada, böyle bir girişimi uzun zamandır gerçekleştirmek için uğraş verdiklerini belireterek, ''İlgili yasaya göre 500'den fazla personel çalıştıran kurum ve kuruluşların spor faaliyetlerinde bulunması zorunluluğu var. Biz de bu hükümlere dayanarak bu kulübü kurduk'' dedi. 
     TRT Genel Müdür Vekili Haluk Buran'dan da bu konuda gerekli izni aldıklarını vurgulayan Hacıoğlu, ''Bu iş için uzun zamandır uğraşıyoruz. Finansman sorunumuz vardı. Şu anda Ülker ve Otokoç firmalarıyla sponsorluk için görüşme halindeyiz. Sponsorluk konusunun olumlu sonuçlanacağına inanıyorum. 3 branşta faaliyet göstereceğiz. Hentbolda ise Bayanlar Süper Ligi'nde en üst düzeyde mücadele edeceğiz'' diye konuştu. 
     Hentbol şubesini kurduktan sonra federasyona başvurduklarını anlatan Hacıoğlu, şöyle konuştu 
     ''Hentbol şubesini açtıktan sonra federasyona başvurduk ve böyle bir girişimimiz olduğunu söyledik. Onlar da yönetim kurulunu topladı ve bizim takımımızın, Bayanlar Süper Ligi'nde oynamasını uygun gördü. Ligden çekilen 3 takımın yerine bizim kulübümüz lige alındı.'' 
     
     HENTBOL TAKIMININ SPORCULARI KURUM DIŞINDAN 
     Bayanlar Hentbol Süper Ligi'nde mücadele edecek TRT Gençlik ve Spor Kulübü'nün sporcularının kurum dışından oluşturulacağı bildirildi. 
     Yusuf Hacıoğlu, sporcularının kurum dışından olacağını ve bu sporculara ödenecek ücretlerin nasıl karşılanacağını yasalar çerçevesinde araştırdıklarını ifade ederek, ''Ülker ve Otokoç ile sponsorluk için görüşmelerimiz sürüyor. Biz kendilerine yasal çerçeve içinde sunabileceklerimizi bildirdik. Mümkün olabildiğince kurumumuza mali olarak yük getirmek istemiyoruz. Kulübümüze gerekirse gönüllü üyeler kazandırarak onlardan gelecek ücretleri değerlendireceğiz. Kurum çalışanlarının maaşlarından belli bir tutarı da kulübümüze aktarabiliriz. Tüm şartları zorlayacağız. '' diye konuştu. 
     Hacıoğlu, hentbol takımının idmanlarını Milli Eğitim Bakanlığı'nın MEB Beşevler'deki salonunda veya merkeze yakın bir okulda yapmayı planladıklarını anlatarak, maçlarını da Cebeci Hentbol Salonu'nda oynamayı düşündüklerini sözlerine ekledi. 
     
     TMO'DAN 6 OYUNCU KADRODA 
     TRT Gençlik ve Spor Kulübü, bu sezon ligde yer almayacak TMO Kulübü'nün 6 oyuncusunu kadrosuna kattı. 
     Geçen sezonun şampiyonu TMO'nun iskelet kadrosunu oluşturan oyunculardan Esra Sarı, Serpil İskenderoğlu, Güneş Atabay, Öznur Müge Alp, Youla Pachulia ve Sibel Karausta, Ankara Telekomspor'dan Funda Karabay ve Aydın Köprülüspor'dan Fatma Özbahar kulübün kadrosunda yer alacak isimler. 12 kişiden oluşan kadroda Birinci Lig'den alınan 4 genç oyuncu daha bulunuyor. 
     
</TEXT>
</DOC>
