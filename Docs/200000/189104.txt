<DOC>
<DOCNO> 189104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur02.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda barda çıkan kavgada silahlar konuştu 1 ölü, 5 yaralı 
</HEADLINE>
<TEXT>

     Beyoğlu'nda bir barda çıkan silahlı kavgada, 1 kişi öldü, 5 kişi yaralandı. 
     Beyoğlu Tepebaşı Kuytu Sokak'taki Kazablanka Bar'da sabaha karşı meydana gelen olayda, eğlence yerine müşteri olarak geldikleri belirtilen ve kimlikleri henüz tespit edilemeyen 3 kişi, barda bulunan bazı müşterileri rahatsız ettikleri gerekçesiyle dışarı çıkarıldı. 
     Bir süre sonra bara dönen bu kişiler bara ve burada çalışanlara ateş açtılar. Bardakilerin de silahla karşılık vermesi üzerine çıkan çatışmada, işyeri çalışanlarından Metin Uğur Kişmir 32 olay yerinde öldü, Uğurtan Demiraksak 23 ise yaralandı. 
     Saldırganlar, bardan 4 kadınla çıkarak taksiyle kaçmaya çalışan işyerinin işletmecisi Abdullah Özdoğan'a da ateş açtılar. 
     Olayda Özdoğan ile yanındaki kadınlardan Seda Peköz 22 , Pınar Özkor 20 ve Birsen Hatice Demir 20 yaralandı. 
     Taksim Eğitim ve Araştırma Hastanesi ile Şişli Etfal Eğitim ve Araştırma Hastanesi'ne kaldırılan yaralılardan Özdoğan'ın sağlık durumunun ciddiyetini koruduğu, diğerlerinin sağlık durumlarının ise iyi olduğu bildirildi. 
     Olayın ardından barda bulunan 5 kişi, polislerce gözaltına alındı. 
     Plakası belirlenemeyen otomobille kaçan saldırganların yakalanması için de geniş çaplı operasyon başlatıldı. 
     Polis yetkilileri, barda 34, dışarıda ise 6 olmak üzere toplam 40 boş mermi kovanı bulduklarını belirterek, olayda 3-4 silah kullanıldığını kaydettiler. 
     
</TEXT>
</DOC>
