<DOC>
<DOCNO> 195771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur11.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'deki yangın... Belediye Ceza kesmiştik, ihmalimiz yok 
</HEADLINE>
<TEXT>

     Bornova Belediye Başkanı Cengiz Bulut, önceki akşam meydana gelen ve 9 kişinin ölümüyle sonuçlanan kafeterya yangınında, belediyenin ihmali bulunmadığını bildirdi. 
     Bulut, AA muhabirine yaptığı açıklamada, işyerlerini sürekli denetlediklerini, yasalara uygun olmayan yapılarla ilgili gerekli işlemleri yaptıklarını söyledi. 
     Yangının meydana geldiği kafeteryanın ruhsatlı olduğunu, ancak yan taraftaki dükkanın duvarının yıkılarak, kafeteryanın genişletildiğini ifade eden Bulut, şu bilgiyi verdi 
     ''Yandaki dükkan ile kafeteryayı birleştirince ekiplerimiz gereğini yapmış ve geçen yılın Ağustos ayında kafeterya sahiplerine 1 milyar lira ceza kesmiş. Buna benzer işyerlerinde gerekli denetimler yapılıyor. Ruhsatsız olan ve yıkılması gereken yerlerin yıkımı için işlemler geciktirilmeden yerine getiriliyor. Yangında belediyenin ihmali yok. Belediye üzerine düşeni yerine getirmiştir.'' 
     
     ''ESAS SORUN DEKORASYONDA'' 
     Yangının İzmir'deki bir gerçeği ortaya çıkardığına işaret eden Bulut, ''Mesele zabıta meselesi değil, dekorasyonun farklı yapılmasında. Dükkanlarda yapılan dekorasyon değişikliğiyle yeni prizler, kablolar ve makineler kullanılıyor. Bunların TEDAŞ'a bildirilmesi ve denetimden geçirilmesi gerekir. Ama bu yapılmıyor'' dedi. 
     
</TEXT>
</DOC>
