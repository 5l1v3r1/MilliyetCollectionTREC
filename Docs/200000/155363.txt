<DOC>
<DOCNO> 155363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko39.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan basını Koç, BTK'yı alıyor 
</HEADLINE>
<TEXT>

     Bulgaristan'da en büyük özelleştirme projelerinden biri olan Bulgaristan Telekomünikasyon Kurumu BTK ihalesinde Özelleştirme Ajansı Denetim Kurulu'nun, ihalede birinci sıradaki Viva Ventures Konsorsiyumu'nun teklifini yetersiz bularak satış anlaşmasını iptal etmesi büyük yankı buldu. 
     Bulgar gazeteleri Özelleştirme Ajansı Denetim Kurulu'nun oy birliği ile aldığı kararı bugünkü sayılarında birinci sayfadan manşet haber olarak okuyucularına duyurdular. 
     Ülkenin en yüksek trajlı gazetelerinden ''24 Saat'' manşetine '' Koç BTK'yı alıyor'' başlığını kullanırken ''Trud '' gazetesi ''BTK ihalesinde büyük kaza'' başlığına yer verdi. ''Standart'' gazetesi ise Özelleştirme Ajansı Denetim Kurulu'nun Viva Ventures'in teklifinde 6 maddede anlaşma sağlanamadığını ve bu yüzden Koç Holding-Türk Telekom Konsorsiyumu'nun BTK'yı satın almak için şansının çok yükseldiğini yazdı. 
     
     VİVA VENTURES'İN TEPKİSİ 
     Viva Ventures Konsorsiyumu'ndan yapılan açıklamada ise, Özelleştirme Ajansı Denetim Kurulu kararının tam bir hayal kırıklığı yarattığı öne sürüldü. Kararın BTK'nın özelleştirilme sürecinde büyük bir gecikmeye neden olacağının belirtildiği açıklamada, ''Bunun sonuçları da hem BTK çalışanları, hem de BTK aboneleri için büyük bir felaket olacaktır'' iddiasında bulunuldu. 
     
     BTK İŞÇİLERİNDEN PROTESTO 
     Bu arada BTK'nın bazı çalışanları da Sofya'da bugün protesto gösterisi düzenledi. 14 Mayıs 2003 tarihinde süresi sona erecek toplu iş sözleşmesinin yenilenmesini öneren işçiler, BTK yönetimi ile görüşmelerin derhal başlaması ve işten çıkarılanlara uygun tazminat ödenmesini istediler. 
     BTK merkez binası önünde başlayan gösteride konuşan BTK İnsan Kaynakları Dairesi Müdürü İvan Panov, toplu iş sözleşmesinin yenilenmesi ile ilgili görüşmelere yarın başlanacağını ve 3 bin kişilik kadro indirimi sonucu işten çıkarılacak kişiler için ise başka işlerde çalıştırılmak üzere mesleki eğitim kursları verileceğini açıkladı. 
     İşçilerinin düzenlediği protesto gösterisi başbakanlık binası önüne kadar yapılan bir yürüyüşün ardından olaysız bir şekilde sona erdi. 
     Öte yandan, Ulaştırma Bakanı Plamen Petrov, BTK'nın sendika temsilcileri ile yarın başlayacak toplu iş sözleşmesi görüşmelerinin kısa bir sürede olumlu bir şekilde sonuca bağlanacağını açıkladı. 
     
</TEXT>
</DOC>
