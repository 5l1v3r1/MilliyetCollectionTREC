<DOC>
<DOCNO> 174414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/yasam/ayas.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da yaşam sıcağa ayarlı 
</HEADLINE>
<TEXT>

   Asfaltlar eridi, 37 kişi can verdi, sıcaklık rekorları kırıldı, havuzlarda balık kalmadı, hastalara dondurma servisi başladı... Avrupa sıcak, çok sıcak... 
      DIŞ HABERLER SERVİSİ 
   
   Avrupa doğusundan batısına, kuzeyinden güneyine 40 dereceyi geçen rekor sıcaklar altında kavruluyor. Eylül ayına kadar süreceği belirtilen cehennem sıcakları yüzünden İspanya, Portekiz, İtalya, Yunanistan, Hırvatistan ve Fransa'da büyük orman yangınları çıktı bazı yerlerde nehirler kurudu, bazı bölgelerde ise buzullar erimeye başladı. Sıcaklarla bağlantılı olarak şimdiye kadar 37 kişi hayatını kaybetti. 
   Uzmanlar, global ısınmanın tahmin edilenden fazla etkili olduğuna ve dünyanın önümüzdeki yıllarda ortalama 8 derece daha ısınabileceğine dikkat çektiler. Afrika ve Sahra Çölü üzerinden gelen sıcak havanın etkisi altına giren Avrupa'da durum şöyle 
   
   Mangala yasak 
   İngiltere Başkent Londra'da termometreler 35.4 derecelik rekoru gösterdi. Trenlere, aşırı sıcaklar yüzünden rayların bozulabileceği göz önüne alınarak yavaş gitme talimatı verildi. Hayvanat bahçelerinde hayvanların havuzlarına buz dolduruldu. 
   Fransa 2. Dünya Savaşı'ndan bu yana en sıcak ağustos yaşanıyor. Paris'te dün sıcaklık 39.5 olarak ölçüldü bazı kentlerde rekor kırıldı, sıcaklık Bordeaux'da 40.7 dereceydi. 54 bölge devletten afet yardımı istedi. 
   İtalya Milano'da 38.5 derecelik rekor sıcaklık ölçüldü. Son 150 yılın en sıcak yazında Tuscany bölgesi ve Elbe adası kuraklıktan kavruluyor. Başkent Roma hayalet kent görünümünde. 
   Almanya Karayollarında asfaltlar eridi, Berlin'de devlet memurları sıcaklığın 29 dereceyi geçmesi üzerine kanuni haklarını kullanarak işyerlerini terk etti. Berlin'de yeşil alanlarda mangal yasağı getirilmesi istendi. 
   
   Dağlarda kar kalmadı 
   Belçika 40 dereceyi geçen sıcaklık, 1833'ten bu yana kayıtlara geçen en yüksek ısı oldu. Hastanelerde hastalara bedava dondurma dağıtılmaya başlandı. 
   İspanya Seville ve Cordoba'da hava sıcaklığı 41 derece olarak ölçüldü. 
   İsviçre Moehlin'de hava sıcaklığı 40.2 derece oldu. 4 bin metrelik dağların doruklarındaki buzullar eridi. 
   Hırvatistan Sava Nehri'ndeki su seviyesi 160 yılın en düşük düzeyine indi. Havuzlardaki balıkların çoğu öldü. Tuna Nehri'nin suları da 2. Dünya Savaşı'nda batan gemilerin enkazı görünür şekilde azaldı. 
   
   
</TEXT>
</DOC>
