<DOC>
<DOCNO> 156521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/spor/spo03.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
SANCILI GÜNLER 
</HEADLINE>
<TEXT>

Rakipleriyle mücadelede yalnız kalan Terim bundan büyük rahatsızlık duyarken, transferler konusunda da teknik heyet ile yönetim arasında da bir uzlaşmazlık yaşanacağı belirtiliyor 
     HALİL ÖZER 

     Aslan'a Terim kalkanı 
     GALATASARAY, şampiyonluk yolunda mücadele ederken, Başkan Özhan Canaydın'ın Fair - Play uygulamalarının takıma zarar verip vermediği tartışmaları başladı. Özellikle Fatih Terim'in, rakiplerinin yoğun saldırısı karşısında tek başına kaldığı ve yönetimden istediği desteği bulamamaktan şikayetçi olduğu belirtildi. Terim'in, yönetimin sesini çıkarmaması yüzünden kamuoyu önünde yıprandığını düşündüğü ve konuyu sezon sonunda gündeme getireceği iddia edildi. 
     
     Pahalıya patlayacak 
     YENİ sezon transfer çalışmaları da yönetimi düşündürüyor. Takımda gençleştirme revizyonunun yapılmasının çok zor olduğunu düşünen yönetim, Ümit Davala, Hakan Ünsal, Arif, Revivo gibi oyuncuların kontratlarının bulunduğunu ve bu sözleşmelerin bozulmasının pahalıya patlayacağını belirtiyor. Bu yüzden Terim'in transfer listesinin buna eklenmesi halinde takımdaki şişmenin büyük sorun olacağı şimdiden tahmin ediliyor. 
     
     Pinto yolcu, Abel sırada 
     YABANCI oyuncularından Pinto'nun gönderilmesine kesin gözüyle bakılıyor. Bu oyuncuya gelen teklifler Galatasaray'ın işini kolaylaştırıyor. Ancak Revivo'nun elindeki sözleşmeyle ne yapacağı henüz belli değil. Ayrıca Abel Xaiver'in durumu da henüz belirsiz. Terim bu oyuncuya şu anda soğuk bakıyor. Ancak Portekizli oyuncunun sözleşmesi aralık ayında bitiyor. Abel'in önümüzdeki aralık ayında mukavelesinin uzatılması ise bugünkü durumda çok zor. 
     
Hakemlere gönderme      CİM-BOM bir günlük aranın ardından Ankaragücü maçı hazırlıklarını başladı. Antrenmana sakatlıkları nedeniyle sezonu kapayan Baliç, Hasan Şaş ve Berkant ile hafif sakatlığı bulunan Volkan Aslan katılmazken, Batista uzun bir aradan sonra çift kale maçta oynadı. Gözüne darbe alan ve dikiş atılan kaleci Kerem ile hafif bir sakatlık geçiren Ümit Davala antrenmanı yarıda bıraktı. Bir pozisyonda eline top çarpan Ümit Karan atağı durdurmak istedi ancak Fatih Terim duruma müdahale ederek, "Oyna, oyna, nasıl olsa hakemler elleri görmüyor. Biz de görmeyiz" dedi. 
     
Terim'e gözaltı      GALATASARAY Teknik Direktörü Fatih Terim'in Avrupa'nın iki ünlü kulübü tarafından takibe alındığı ileri sürüldü. Fransız bir menajerin İngiliz Fulham ve Fransız Paris Saint Germain adına Terim ile temasa geçtiği iddia edildi. Fulham'ın müslüman başkanı El Fayed'in Terim'i takımın başına getirmek istediği, bu nedenle sezon sonunu beklediği öğrenildi. Paris Saint Germain'in ise Bosnalı Vahid Halilhodzic nedeniyle Terim'i şimdilik askıya aldığı bildirildi. 
     
10'u bırakın 11'e bakın      ERHAN TELLİ 

     SEZON başından beri kulübüyle anlaşma sağlayamayan ve henüz hiç bir kulübe imza atmayan Hasan Şaş'ın gitmesine, önce kesin gözüyle bakan Galatasaray Yönetimi, şimdi ise yıldız oyuncusunu elinde tutabilmek için harekete geçme kararı aldı. Sarı - Kırmızılı idarecilerin, "10 numarada hep sorun yaşıyoruz, bari elimizdeki 11'i kaçırmayalım" dedikleri de belirtildi. 
     
Baliç'e başarılı operasyon      EROL DEMİRKOL 

     SOL dizinde menisküs yırtığı ile ön çapraz bağlarında kopma tespit edilen Galatasaraylı Elvir Baliç, dün Bakırköy Acıbadem Hastanesi'nde ameliyat oldu. Prof. Dr. Ömer Taşer, dizde beklenenden daha az hasar tespit ettiklerini ve sorun bulunan bölgeyi yeni baştan revize ettiklerini ifade etti. 
     TAŞER, "Baliç 2.5 ay içinde koşulara, 4 ay içinde ise takımla çalışmalara başlayabilir" dedi. Yurtdışında daha önce yapılan ameliyatının yanlış olduğunu da vurgulayan Taşer, "Bir aksilik çıkmadığı takdirde 4.5 - 5 ayda sahalara döner" yorumunu yaptı. 
     
Fanatiklere özel telefon      GALATASARAY'IN cep telefonu sponsoru olan Siemens Mobile, "GS" logolu cep telefonu kapaklarını tanıttı. Florya Metin Oktay Tesisleri'nde yapılan tanıtım toplantısında Cim - Bom'un 2. Başkanı Ali Dürüst, Teknik Direktör Fatih Terim, futbolcular ile Siemens Mobile bölüm Direktörü Ali Yılmaz, Pazarlama Müdürü Funda Taboğlu yer aldı. Cim - Bom taraftarı için özel olarak hazırlanan Galatasaray logolu cep telefonlarından, futbolculara ve yöneticilere de hediye edildi. 
     

</TEXT>
</DOC>
