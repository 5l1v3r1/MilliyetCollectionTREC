<DOC>
<DOCNO> 199013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/soneko13.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Gırgır'ın babası"ndan yeni projeler geliyor... 
</HEADLINE>
<TEXT>

     Türkiye'de bir döneme, geliştirip ürettiği süpürge cihazı ''gırgır'' ile damgasını vuran emektar sanayici Tacettin Hiçyılmaz, kriz nedeniyle kapattığı fabrikasını tekrar açtı. 
     Hiçyılmaz Madeni Eşya Sanayi ve Ticaret A.Ş Yönetim Kurulu Başkanı Hiçyılmaz, Tayvan'da gördüğü ve Türkiye'de geliştirdiği ısıtma cihazıyla başarısını tekrarlamak istediğini kaydetti. 
     İzmir Kemeraltı'nda elektrikli ızgara üretimiyle başladığı sanayiciliğinde, 1951 yılından bu yana ''hatırlanmayacak kadar çok çeşitte'' makina ürettiğini belirten Hiçyılmaz, 1994 yılındaki kriz sonrası yaşadığı sıkıntı nedeniyle fabrikasını kapatmak zorunda kaldığını anlattı. 
     Basit bir makina olarak kendisine getirilen süpürge cihazını geliştirip, çıkardığı ses nedeniyle ''gırgır'' ismini verdiklerini belirten Hiçyılmaz, ''Pratik bir kullanımı olan bu ürün büyük çığır açtı. Reklamlarda verdiğimiz gırgır giren eve dırdır girmez sloganıyla kısa sürede satış rekorları kırdık. Haftada 50 tane yapıyorken, 5 yıllık sürede günde bin 200 adetlik üretim hızına ulaştık. Sadece bizi taklit eden 24 fabrika kuruldu. Elektrik süpürgesinin çıkmasıyla satışımız düştü'' dedi. 
     
     GIRGIR İHRACATI 
     Gırgır üretimine sembolik olarak devam ettiklerini dile getiren Hiçyılmaz, ayda 500 adetlik satış yaptıklarını söyledi. Hiçyılmaz, Gırgır'ın Türkiye'de ömrünü tüketmesine rağmen Yunanistan, Ürdün ve bazı Arap ülkelerinde satışına devam edildiğini kaydetti. 
     Gırgır ve kokusuz elektrikli ızgara gibi ilginç, Türkiye'de benzeri olmayan fikirlere dayanan ve pratiklik sağlayan ürünlere karşı ilgisinin olduğunu belirten Hiçyılmaz, çocuklarının isteği üzerine tekrar açtığı fabrikasında yeni bir ürün üretmeye başladığını söyledi. Tayvan'ı ziyareti sırasında ortamdaki oksijeni tüketmeyen, tasarruflu, kızılötesi ısıtma cihazları gördüğünü dile getiren Hiçyılmaz, ''Bu ürünü de alarak geliştirdik. Bu ürünün ismini de Gırgır koyduk. Satışlarımız her geçen gün artıyor. Gırgır'ı 5 yılda zirveye çıkarmıştık, aynı markayla ürettiğimiz ısıtıcı fan da satış rekorları kıracak'' dedi. Geçen yıl Gırgır fan ürününden 2 bin adet sattıklarını ve bu yıl yüzde 50'lik artış hedeflediklerini kaydeden Hiçyılmaz, ürünün quartz sobaların yerini alacağını öne sürdü. 
     
</TEXT>
</DOC>
