<DOC>
<DOCNO> 152185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sontur16.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim teşkilat kanunu değişiyor... İşte yeni yönetmelik 
</HEADLINE>
<TEXT>

     Milli Eğitim Bakanlığı'nın atama ve görevde yükselme yönetmeliğinde Bakanlar Kurulu onayının kaldırılmasını öngören yasa tasarısı, TBMM Milli Eğitim, Kültür, Gençlik ve Spor Komisyonu'nda kabul edildi. 
     Tasarı, Milli Eğitim Bakanlığı'nda yönetim görevine atanacaklarda nitelik ve diğer şartların Bakanlar Kurulu yerine, Milli Eğitim Bakanlığı tarafından yürürlüğe konulacak yönetmelikle düzenlenmesi hükmünü getiriyor. 
     Ayrıca şehit eşi öğretmenler ile zorunlu yer değiştirmeye tabi tutulan kamu personelinin öğretmen eşlerinin yer değiştirmek suretiyle atanmalarında, hizmet puanı ve sıra esasının kaldırılması öngörülüyor. 
     Tasarıya göre, öğretmenlerin kanuni izin, geçici görev, disiplin cezası veya uzaklaştırma nedenleriyle görevlerinden geçici olarak ayrılmaları durumunda oluşacak ihtiyacının karşılanması ve şehit eşi öğretmenler ile zorunlu yer değiştirmeye tabi kamu personelinin öğretmen eşlerinin atamalarında kullanılmak üzere her ilin öğretmen kadrosu sayısının yüzde 5'ini geçmemek üzere il milli eğitim müdürlüklerine boş öğretmen kadrosu tahsis edilecek. 
     
     YÜZDE 90 VEKALET 
     Milli Eğitim Bakanı Hüseyin Çelik, Komisyonda tasarıyı sunarken, 1999 yılında Başbakanlık tarafından atama ve görevde yükselmelere ilişkin bir çerçeve yönetmelik çıkarıldığını hatırlatarak, ''diğer bakanlıklar kendi yönetmeliklerini kendileri hazırlayıp uygularken Milli Eğitim Bakanlığı'nın atama ve görevde yükselmeye ilişkin yönetmeliğine Bakanlar Kurulu onayı şartı getirilmiş'' dedi. 
     Bu uygulamanın yönetimde eşitlik ilkesine aykırı olduğunu ifade eden Çelik, sözkonusu uygulama ile Bakanlık yönetim birimlerine asaleten atama yapmanın olanaksız hale geldiğini ve yöneticilerin yüzde 90'ının vekaleten görevlendirildiğini söyledi. 
     Müsteşar yardımcısı, genel müdür ve genel müdür yardımcısı atamanın neredeyse imkansız hale geldiğini anlatan Çelik, vekaleten atanan insanların görevlerini kaybetme tehlikesiyle verimli olamadıklarını kaydetti. 
     Tasarı ile Bakanlar Kurulu'nun atama ve görevde yükselmeye ilişkin yönetmeliği onaylama yetkisinin kaldırılmasının öngörüldüğünü ifade eden Çelik, ''bir genel müdürün atanması için adeta askeri hiyerarşideki gibi bir alt kademede yıllarca görevde kalması şartı aranıyor. İnsanlar şarap değil ki, yıllandıkça makbul olsunlar'' diye konuştu. 
     Çelik, yapılacak atamalarda Cumhuriyet'in temel nitelikleri ve Başbakanlığın çerçeve yönetmeliğinin dışına çıkılmayacağını kaydederek, atamalarda liyakat ve kariyerin önemli olacağını söyledi. 
     
     ''BRÜTÜSLER ÇIKAR'' 
     CHP Denizli Milletvekili Mustafa Gazalcı, tasarının acele ile TBMM'ye sunulduğunu ileri sürerek, milletvekillerinin incelemesi için geri çekilmesini önerdi. 
     Tasarı ile her bakanın kendi keyfine göre atama yapmasının önünün açılacağını iddia eden Gazalcı, Milli Eğitimdeki değişiklerin Şura toplantılarında kararlaştırılmasını istedi. 
     Milli Eğitim Bakanlığı'nda 600 bin personelin görev yaptığını hatırlatan Gazalcı, ''Kendi dokunuzda ve tadınızda atamalar da yapabilirsiniz. Belki başarılı olamazsanız, yeni Brütüsler çıkar ve kaos olur'' diye konuştu. CHP İstanbul Milletvekili Berhan Şimşek de ''Açıkçası kadrolaşma yapmak ve kendi adamlarınızı atamak için bu tasarıyı getiriyorsunuz. Ama bunu Bakanlar Kurulu aracılığı ile de yapabilirsiniz'' dedi. 
     
     ''ANAYASAL SINIRLAR İÇİNDE...'' 
     AK Parti Yozgat Milletvekili Mehmet Çiçek de Milli Eğitim Bakanlığı'nın kurulduğu günden buyana üzerinde en çok 'oynanan'' bakanlık olduğunu söyledi. Çiçek, ''bırakalım kanunları tüzükleri, acaba eğitim programları kaç kez değişti'' diye sordu. ''Milli Eğitim Bakanlığı'nı Milli Eğitim Bakanlarının'' yönetmesi gerektiğini ifade eden Çiçek, ''Sayın Cumhurbaşkanı Anayasal sınırlar içinde mi hareket ediyor Meclis'in gönderdiği her yasa çift dikiş olunca Cumhurbaşkanı ayarladı diyorsunuz. Cumhurbaşkanı Anayasa sınırları içinde görevini yapsın'' diye konuştu. 
     





</TEXT>
</DOC>
