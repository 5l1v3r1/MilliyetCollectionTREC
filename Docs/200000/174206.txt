<DOC>
<DOCNO> 174206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sondun17.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bali Katliamı"nın baş zanlısı idama çarptırıldı sadece güldü.. 
</HEADLINE>
<TEXT>

     Endonezya'nın Bali adasında geçen yıl düzenlenen bombalı saldırının baş zanlısı Amrozi Bin Nurhaşim, ölüm cezasına çarptırıldı. 
     Mahkeme, bugünkü duruşmanın ardından, Amrozi'yi, 202 kişinin ölümüyle sonuçlanan saldırıyı planlamak ve uygulamaktan suçlu buldu. 
     Yargıç Karna, yaptığı açıklamada, 41 yaşındaki Amrozi'nin insanlığa karşı suç işlediğini ve terör eylemi düzenlemekten suçlu bulunduğunu söyledi. 
     Mahkeme, Amrozi'nin temyize başvurmak için 7 gün süresi olduğunu açıkladı. 
     Amrozi'nin, suçlu bulunduğunun açıklandığı an tebessüm ettiği, ölüm cezası açıklandığında ise Bali saldırısında yaralananlara ve ölenlerin yakınlarına doğru dönerek gülümsediği gözlendi. 
     Mahkemeden çıkıncaya kadar tebessüm ettiği dikkat çeken Amrozi'nin avukatları, yarın sabah temyiz başvurusanda bulunacaklarını açıkladılar. 
     Bali adasındaki saldırıda, 88'i Avustralyalı 202 kişi ölmüştü. 
     Katliamın arkasında El Kaide ile bağlantılı olduğu tahmin edilen İslam Cemaati adlı örgütün bulunduğu sanılıyor. 
     Endonezya'nın başkenti Cakarta'da iki gün önce de bir Amerikan oteline karşı girişilen bombalı saldırıda 10 kişi ölmüş, 150 kişi yaralanmıştı. Bu son saldırıyı da İslam Cemaati'nin düzenlediği sanılıyor. 
     
</TEXT>
</DOC>
