<DOC>
<DOCNO> 169676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/spor/aspo.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM'UN İSTEDİĞİ OLDU 
</HEADLINE>
<TEXT>

Fenerbahçe yönetiminin henüz af kararını vermediği genç golcü, Alman hocanın isteği üzerine kampa katıldı 
     YUSUF KOBAL 

     Takımdan ayrı çalıştı 
     ALMANYA'NIN Köln kentinde yeni sezon hazırlıklarına devam eden Sarı - Lacivertli takımın idmanında sürpriz bir isim vardı. Geçtiğimiz sezon Fenerbahçe'yi terk eden ve yönetim tarafından ceza verilen Serhat Akın, dünkü idmanın en dikkat çeken ismiydi. Sakatlığı nedeniyle takımdan ayrı düz koşu yapan ve fizyoterapistiyle tedavisine devam eden genç futbolcu böylelikle uzun bir aradan sonra arkadaşlarına kavuştu. Serhat'ın arkadaşlarıyla birlikte kampta kalması da gözden kaçmadı. 
     
     Kesin kararlı 
     BAŞKAN Aziz Yıldırım'ın affına başından beri karşı çıktığı ancak Daum tarafından ısrarla istenen futbolcu böylelikle af kararı henüz çıkmamış olmasına rağmen teknik direktörünün by - pass operasyonu ile takımdaki yerini aldı. Önceki gün yapılan yönetim kurulu toplantısının ardından Asbaşkan Nihat Özdemir, Serhat'ın affının gelecek hafta yapılacak toplantıya kaldığını açıklamasına rağmen genç futbolcunun idmana çıkartılması Alman çalıştırıcının bu konuda kesin kararlı olduğuna bağlandı. 
     
     Aslan pusuda 
     TEKNİK Direktör Christoph Daum, Serhat konusunda yaptığı açıklamada, "Kendisinin ağır sakatlığı var, tedavisine devam ediliyor. Önümüzdeki günlerde gerek sakatlığı ile ilgili gerekse sözleşmesi ile ilgili karar alınacaktır" derken, genç futbolcu da "Fizyoterapistim burada olduğu için kampa geldim" diye konuştu. Serhat konusunda yönetimin alacağı kararı bu futbolcuyla bir süre önce ilgilenen Galatasaray yönetiminin de merakla beklediği öğrenildi. 
     

</TEXT>
</DOC>
