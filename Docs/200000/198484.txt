<DOC>
<DOCNO> 198484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur18.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dakikada 11 kişi AIDS'e yakalanıyor... 
</HEADLINE>
<TEXT>

     Ankara AIDS Savaşım Derneği Başkanı Prof. Dr. Dilek Arman, son yıllarda yapılan çalışmalara rağmen dünya genelinde AIDS vakalarında gerileme yaşanmadığını bildirdi. 
     Prof. Dr. Arman, ''1 Aralık Dünya AIDS Günü'' dolayısıyla yaptığı açıklamada, 1993'te Dünya Sağlık Örgütü WHO tarafından yayınlanan raporda işaret edilen önlemlerin alınmadığına dikkat çekti. 
     Prof. Dr. Arman, HIV AIDS konusunda gerekli tedbirler alınmadığı için dünya genelinde bugüne kadar yaklaşık 22 milyon 500 bin kişinin AIDS virüsü nedeni ile hayatını kaybettiğini belirtti. 
     Son yıllarda yapılan çalışmalara rağmen AIDS vakalarında bir gerileme yaşanmadığını ifade eden Prof. Dr. Arman, dünyada dakikada 11 kişinin AIDS'e yakalandığını 40 milyon kişinin ise HIV virüsü taşıdığını vurguladı. 
     Ankara AIDS Savaşım Derneği olarak HIV AIDS hastaları için çeşitli çalışmalar yaptıklarını belirten Prof. Dr. Arman, bu amaca yönelik her yıl ''Dünya AIDS Günü'' nedeniyle bilgilendirme toplantıları düzenlediklerini belirtti. 
     Prof. Dr. Arman, bu yıl 30 Kasım'da yapılacak bilgilendirme toplantısında ise AIDS konusuna, doktor, hasta ve muhabirlerin yaklaşımının irdeleneceğini bildirdi. 
     
</TEXT>
</DOC>
