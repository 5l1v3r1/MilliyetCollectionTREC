<DOC>
<DOCNO> 163170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sondun16.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Malezya'yı örnek alıp IMF ile ilişkileri kesecek 
</HEADLINE>
<TEXT>

     Başbakan Recep Tayyip Erdoğan, öncelikli hedefin 2004 yılı sonuna kadar ekonomik programı ciddiyetle uygulamak olduğunu ifade ederek, daha sonra IMF ile yeni bir stentbay antlaşmasına gitmeden Türkiye'nin yola kendi gayretleriyle devam etmesini istediklerini söyledi. 
     Başbakan Erdoğan, Renaissance Otel'de Malezya gezisi ile ilgili genel bir değerlendirme yaptıktan sonra Türk ve Malezyalı gazetecilerin sorularını yanıtladı. 
     Bir gazetecinin, Malezya'nın 1990'lı yılların ortalarında Asya krizi nedeniyle zor günler geçirdiğini, ancak IMF programlarını reddederek, büyük bir gelişme gösterdiğini anımsatarak, Türkiye'nin buna yaklaşımını sorması üzerine Erdoğan, iki ülkenin şartlarının tam örtüşdüğünü söylemenin yanlış olacağını belirtti. Türkiye'nin iç ve dış borç stokunun ''felaket'' olduğunu kaydeden Erdoğan, IMF'ye olan borcun giderek azalmaya başladığını ifade etti. Halen Türkiye'nin IMF'ye 21 milyar dolar borcu bulunduğunu, Ak Parti döneminde önceki anlaşmalar gereği IMF'den 700 milyon dolar borç alındığını anlatan Erdoğan, IMF'ye Türkiye'nin bir borcunun sözkonusu olduğunu, dolayısıyla da IMF'ye olan bu borcun ödeneceğini belirtti. 
     Erdoğan, bir başka gazetecinin, 2004 yılında IMF ile stendbay anlaşması olacağı yönündeki sözleri üzerine, ''Öncelikli hedefimiz 2004 sonuna kadar bu ekonomik programı ciddiyetle uygulamak ve ondan sonra da yeni bir stendbay antlaşmasına gitmeden kendi gayretimizle yolumuza devam etmek'' dedi. 
     Başbakan Mahathir Muhammed ile yaptığı görüşmede hangi alanlarda işbirliği yapılabileceği konusunun ele alındığını anlatan Erdoğan, kendisine eşlik eden Devlet Bakanları Ali Babacan ve Kürşad Tüzmen ile Ulaştırma Bakanı Binalı Yıldırım ve eş bakanlarla bir araya gelerek temaslarda bulunduğunu anlattı. 
     Erdoğan daha sonra, gazetecilerin sorularını yanıtladı. 
     Başbakan Erdoğan, bir soru üzerine, Başbakan olduktan sonra ilk ziyaretinin Malezya ve Pakistan'a olmadığını anımsatarak, ''Bu ziyaretler asla din eksenli olmaz ve olmayacaktır'' diye konuştu. Türkiye'nin tüm dünya ülkeleri ile ilişkilerini geliştirme konusuna önem verdiğini kaydeden Erdoğan, Türkiye'nin bu bağlamda kaybedilmiş 10 yılının bulunduğunu ve bunu süratle düzeltmeye çalıştıklarını ifade etti. 
     
     FİLİSTİN-IRAK-KIBRIS 

     Başbakan Recep Tayyip Erdoğan, Muhammed ile yaptığı görüşmede, Filistin, Irak ve Kıbrıs konularının da gündeme geldiğini belirtti. Türkiye'nin Irak sorununa barışçıl yollarla çözüm üretilmesinden yana olduğunu her platformda dile getirdiğini kaydeden Erdoğan, Irak halkının geleceğine de büyük önem verdiklerini kaydetti. 
     Irak'ın toprak bütünlüğünün muhafaza edilmesi gerektiğini ifade eden Erdoğan, Güney Irak'taki bazı göç olaylarının engellenmesinin de şart olduğunu belirtti. Erdoğan, Irak'da BM denetiminde genel bir nüfus sayımı ve seçimlerin gerçekleştirilmesi gerektiğini ve ardından da yeni bir anayasanın hazırlanmasının önemine işaret ederek, bu aşamalardan sonra yabancıların da Irak'ı terketmesi gerektiğini belirtti. 
     Başbakan Erdoğan, Filistin konusunda da Türkiye'nin bölgeye bir ziyaret gerçekleştireceğini ifade ederek, bölgedeki halkın birbirlerine saygılı konumda olmaları gerektiğini kaydetti. Kıbrıs konusunda da Başbakan Muhammed'e olumlu düşüncelerini anlattığını belirten Erdoğan, bu yıl sonunda Malezya'da yapılacak 11. İKO Toplantısı'na KKTC'nin de tam üye olarak katılmasını talep ettiklerini bildirdi. Başbakan Erdoğan, Malezya Başbakanı'nın konuna olumlu yaklaştığını ifade etti. 
     
     CEM UZAN'IN SÖZLERİ 

     Başbakan Erdoğan, Genç Parti Genel Başkanı ve Uzan Grubu'nun Başkanı Cem Uzan'ın, ÇEAŞ ve KEPEZ'e el konulması kararının ardından yaptığı açıklamaların sorulması üzerine, bu konuya girmeyi hiç düşünmediğini belirtti. Malezya'ya gelmeden önce konuyla ilgili gerekli açıklamayı zaten yaptığını ifade eden Erdoğan, ''Gündemimizde Malezya ve Pakistan ziyareti vardır. Biz ülkemize birşeyler kazandırmanın gayreti içerisindeyiz. Bu gayretimiz aynı aşk ve heyecanla devam edecektir. Polemiklerin içerisinde ülkemizin çıkarlarını, halkımızın çıkarlarını azla zayi ettirmeyiz'' dedi. 
     Ege'de Yunanistan ile hava sahası konusunda gerilimler yaşandığına ilişkin gazetelerde yer alan haberlerin sorulması üzerine de Başbakan Erdoğan, şöyle konuştu 
     ''Bunlar yeni spekülasyonlar değil. Bu tür spekülatif haberler sık sık Ege'de olur. Onun için bunlara pek fazla bakmayın. Pek fazla da bunları gündeminizde tutmayın. Biz AB yolunda emin adımlarla yürümeye devam edelim. Bunlar ne kadar kaşınırsa o kadar zararlı olur.'' Başbakan Erdoğan, Malezya'da yapılacak İKO zirvesine katılabileceğini, bu ülkenin Başbakanı Muhammed'i de Türkiye'ye davet ettiğini söyledi. 
     Erdoğan, açıklamalarından önce de, Malezya'da yaşayan Türk vatandaşlarının Renaissance Otel'de verdiği resepsiyona katıldı. 
     Resepsiyonda vatandaşlarla bol bol hatıra fotoğrafı çektiren Başbakan Erdoğan, Muhammed adında bir bebeği sevdi. Bir gazetecinin, ''bir torun lazım size'' sözleri üzerine de Erdoğan, ''inşallah'' karşılığını verdi. 
     
     THY MALEZYA'YA SEFER PLANLIYOR 

     Alınan bilgiye göre, Erdoğan ile Muhammed arasında yapılan görüşmede, Türk Hava Yolları'nın Malezya'ya düzenli sefer düzenlemesi konusu da gündeme geldi. Muhammed'in, Avustralya'da 300 bin Türk yaşadığını ve bu insanların Türkiye'ye giderken Malezya güzergahını kullanabileceklerini söylediği belirtildi. 
     Görüşmede, her yıl yaklaşık 80 bin Malezyalının Hac yada umre nedeniyle Suudi Arabistan'a gittiğinin ifade edildiği belirtilirken, bu kişilerin bu faaliyetlerinden önce ya da sonra Türkiye'ye de uğrayabileceği ve turizmin canlanabileceği görüşünün de paylaşıldığı öğrenildi. 
     
</TEXT>
</DOC>
