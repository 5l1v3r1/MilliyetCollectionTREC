<DOC>
<DOCNO> 187764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/soneko13.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota RAV4 yenilendi... 
</HEADLINE>
<TEXT>

     Yeniden dizayn edilen ve bu ay içerisinde Türkiye'de de satışa sunulacak olan Toyota RAV4'ün yeni versiyonları, Roma'da tanıtıldı. 
     Roma'da düzenlenen basın toplantısında konuşan Toyota Avrupa Ürün İletişim Müdürü Fabio Capano, RAV4'ün, piyasaya ilk kez çıktığı 1994 yılından itibaren kendi segmentini yarattığını belirterek, güncel modelin ise 2002 yılında Avrupa'da 95 bin adet sattığını kaydetti. 
     Capano, bundan sonraki yıllarda da 100 bin adet satacak bir seviyeyi hedeflediklerini ifade ederek, ''Toyota, RAV ve Land Cruiser serilerinden oluşan arazi gurubu araçlarından 2002 yılında 114 bin adet satarak, Avrupa'da en fazla 4x4 arazi aracı satan otomotiv şirketi oldu'' dedi. 
     Yenilenen RAV4 modelinin özelliklerini anlatan Capano, teknoloji, konfor ve kalite kriterleri çerçevesinde yapılan yenilikleriyle, hedeflerinin yine en çok satan otomotiv şirketi seviyesini yakalamak ve sektörün liderliğini ellerinde tutmak olduğunu sözlerine ekledi. 
     Bu arada, toplantının ardından basın mensupları, otoyol ve karayollarından oluşan test güzergahının yanı sıra, özel olarak oluşturulan kısa bir off-road parkurunda, yeni RAV4'ün test sürüşlerini gerçekleştirdiler. 
     
     YENİ RAV4 

     Düz, otomatik ve ekstra olmak üzere 3 ayrı donanım versiyonu bulunan yeni Toyota RAV4'ün, Türkiye pazarı için bir ilk olduğu belirtilen ''Extra'' isimli yüksek donanım versiyonunda, deri döşeme, ısıtmalı ön koltuklar, otomatik hız sabitleme sistemi gibi konfor özellikleri bulunuyor. 
     Yeniliklerin önemli bir bölümünün güvenlik alanında yapıldığı kaydedilen RAV4'te, ön ve yan hava yastıklarının yanı sıra perde hava yastıkları da standart donanımda bulunuyor ve böylece hava yastığı sayısı 8'e yükseltiliyor, ön hava yastıklarında da, darbenin şiddetine göre iki kademede açılma özelliği bulunuyor. 
     RAV4 ayrıca, elektronik araç denge kontrol sistemi VSC , elektronik çekiş kontrol sistemi TRC ve fren destek sistemine de Brake Assist sahip bulunuyor. 
     Türkiye'de, yeni Toyota RAV4'ün beş kapılı ve sürekli dört tekerden çekişli versiyonunun satışa sunulacağı ve 2.0 litrelik VVT-i benzinli motora sahip 150 beygir gücündeki bu aracın motorunda yapılan düzenlemeyle yakıt tüketiminin sınıfındaki en düşük seviyeye indirildiği ve egzoz emisyonunun ''Euro 4'' normunu karşılayacak şekilde düzenlendiği kaydedildi. 
     Ekim ayı ortasından itibaren Türkiye pazarına sunulacak yeni RAV4'ün satış fiyatının, 37 bin 654 Euro 704 milyon liradan başlayacağı bildirildi. 
     
</TEXT>
</DOC>
