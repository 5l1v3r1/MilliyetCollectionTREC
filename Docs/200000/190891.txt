<DOC>
<DOCNO> 190891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/spor/aspo.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL YENİ UYANDI 
</HEADLINE>
<TEXT>

   Beşiktaş'ta Sparta Prag yenilgisi sonrası santrfor konusu yeniden masaya yatırıldı. Sezon başında ağırdan alan yönetim, şimdi dört gözle ocak ayını beklemeye başladı 
      ORHAN YILDIRIM 

   
   Lucescu frenlemişti 
   SEZON başında İlhan Mansız'ın sakatlığı nedeniyle bir süre forvet arayışına girişen Beşiktaş, Teknik Direktör Mircea Lucescu'nun takım içindeki dengeleri gözetmek zorunda olduğunu söylemesi üzerine geri adım atmıştı. Arjantinli Nanni'nin transferi gerçekleşmezken, diğer adaylar konusunda da olumlu adım atılmayınca, Rumen hocanın isteği ile transfer arayışına son verilmiş ve oy birliğiyle İlhan Mansız'ı bekleme kararı çıkmıştı. 
   
   Pişmanlık anları 
   ŞAMPİYONLAR Ligi'nde Chelsea galibiyetiyle umutlanan yönetim, Sparta Prag karşısında kaçırılan goller nedeniyle galibiyetin adeta rakibe hediye edilmesi üzerine kararını yeniden gözden geçirdi. İlhan Mansız'ın cezası nedeniyle görev alamaması, Ahmet Dursun'un kaçırdığı gollerle saç baş yoldurması, Ahmed Hassan'ın da Teknik Direktör Mircea Lucescu ile girdiği polemik yüzünden gözden düşmesiyle santrfor konusunu yeniden gündeme taşıdı. 
   
   Ve karar çıktı 
   MAÇ sonrası otelde durum değerlendirmesi yapan Başkan Serdar Bilgili ve yöneticiler, gruptan çıkılması halinde mutlaka bir santrfor alınması konusunda fikirbirliğine vardı. Buna göre ocak ayında başlayacak ara transferde yabancı bir golcü takıma takviye yapılacak. Daha önce Şampiyonlar Ligi'ni bu kadroyla çıkarabileceği mesajını veren Lucescu'nun da, forvet bölgesindeki sıkıntılar nedeniyle bu karara destek vereceği öğrenildi. 
   
   
   Suratlar asık    Dün öğleden sonra İstanbul'a dönen Siyah-Beyazlı takımda oyuncuların son derece üzgün ve moralsiz olduğu gözlendi 
   
   Şoktan çıkamadılar 
   YAKLAŞIK 2.5 saatlik bir yolculuğun ardından İstanbul'a gelen Beşiktaş kafilesi yaşadığı şokun izlerini taşıyordu. Başkan Serdar Bilgili, böyle bir sonuç beklemediğini vurguladı ve "Hak etmediğimiz bir yenilgiydi. Ancak büyük kayıp değil. İçeride oynayacağımız iki maçtan 6 puan alarak, gruptan çıkacağız" dedi. II. Başkan Hüsnü Güreli de, "Yenilgi aklımızın ucundan bile geçmiyordu" ifadesini kullandı. 
   
   Zago'dan taşlama 
   FUTBOL Şube Sorumlusu Yıldırım Demirören, kendi hataları ile rakibe teslim olduklarının altını çizdi. Futbolculardan Zago, ikinci yarıda disiplinden koptuklarını itiraf ederek, "Herkes savunmayı eleştiriyor. Ancak kaçan golleri de tartışmak lazım" diye konuştu. Sertlikten yakınan Sergen, "Bundan sonra puan kaybına tahammülümüz yok" derken, Ahmet Yıldırım da, "Biz kaçırınca onlara güven geldi" yorumunda bulundu. 
   
   
   İTALYAN BASINI    
   'Poborsky batırdı' 
   LAZİO'NUN deplasmanda İngiliz Chelsea'ye 2-1 yenilmesiyle üzülen İtalyanlar, Beşiktaş'ın Çek Cumhuriyeti'nden puansız göndermesiyle moral buldular. Çizme basını, haber başlıklarını skoru belirleyen Poborsky'ye ayırdı. La Gazzetta dello Sport, "Poborsky, Beşiktaş'ı son anda batırdı" başlığıyla verdiği haberde, "Beşiktaş'ın turu geçmesi için çok çalışması gerekecek. Sparta Prag ise umutlanmış durumda" diye yazdı. 
   CORRIERE dello Sport, "Poborsky, son dakikalarda attığı golle Sparta'yı yeniden hayata döndürdü" şeklinde uzun bir başlık kullanırken, "Herkes maçın berabere biteceğini zannederken, Poborsky'nin kaydettiği gol Sparta Prag'ın tur atlama umudunu da ateşlemiş durumda" değerlendirmesi yapıldı. Tuttosport gazetesi ise maç sonucunu ayrıntılara girmeden "Poborsky son anda Türkleri yere serdi" şeklinde duyurdu. 
   
   Gaziantep'e Umre engeli 
   TÜRK Hava Yolları uçaklarının Umre ziyareti için Suudi Arabistan'a gitmesi nedeniyle Beşiktaş sıkıntıya düştü. Pazar günü deplasmanda oynayacağı Gaziantepspor maçı için özel uçak kiralamak için başvuran Siyah - Beyazlı yöneticiler, bu konuda herhangi bir mesafe alamadılar. Çeşitli özel hava kuruluşları ile görüşen Beşiktaş Travel yetkililerinin, MNG şirketiyle anlaşmasına rağmen uçak konusundaki kriz henüz çözülemedi. 
   
   
   
   
</TEXT>
</DOC>
