<DOC>
<DOCNO> 177195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/soneko13.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İmalat Sanayiinde kapasite kullanımı arttı... 
</HEADLINE>
<TEXT>

     İmalat sanayiinde üretim değeri ağırlıklı kapasite kullanımı, bu yılın Temmuz ayında geçen yılın aynı ayına kıyasla artarak yüzde 80.9 seviyesinde gerçekleşti. 
     İmalat sanayiinde kapasite kullanımı, geçen yılın aynı ayında yüzde 77.5 olmuştu. 
     DİE'nin, 824 işyerinde yaptığı ''Aylık İmalat Sanayi Eğilim Anketi''ne göre, söz konusu dönem sektörel bazda irdelendiğinde kapasite kullanımı, gıda ürünleri ve içecek imalatında yüzde 65.5, tütün ürünleri imalatında yüzde 66.6, tekstil ürünleri imalatında yüzde 81.7, giyim eşyası imalatında yüzde 89.1, ağaç ürünleri imalatında mobilya hariç yüzde 83.9, kağıt ve kağıt ürünlerinde yüzde 90, basın ve yayım imalatında yüzde 82.6, ana metal sanayi imalatında yüzde 84.6, plastik ve kauçuk ürünler imalatı yüzde 85.9, radyo ve tv haberleşme cihazları imalatında da yüzde 87.8 ve diğer ulaşım araçları imalatında yüzde 89.6 oldu. 
     
     TAM KAPASİTE İLE ÇALIŞAMAMA NEDENLERİ 
     Bu arada Temmuz ayında işletmelerin tam kapasiteyle çalışamama nedenleri arasında, yüzde 64.7'lik oran ile iç pazarda talep yetersizliği ilk sırada yer aldı. 
     Tam kapasite ile çalışamama nedenlerinden dış pazarda talep yetersizliği yüzde 15.1 ile ikinci, yerli mallarda hammadde yetersizliği yüzde 3.4 ile üçüncü olurken, bunu yüzde 2.7 ile işçilerle ilgili meseleler, yüzde 2 ile mali imkansızlık ve yüzde 1.4 ile de ithal mallarda hammadde yetersizliği izledi. 
     
     2003 YILI AĞUSTOS AYI BEKLENTİSİ 
     Öte yandan DİE, işyerlerinin üretim, yurtiçi satış, satış fiyatları ve hammadde fiyatları konusunda bu yılın Ağustos ayı beklentileriyle ilgili değerlendirme de yaptı. 
     Yapılan değerlendirmeye göre, Ağustos ayında üretimde, işyerlerinin yüzde 34'ü artış, yüzde 31.1'i ise azalış bekliyor. 
     Söz konusu ayda, yurt içi satışlarda ise aynı işyerlerinin yüzde 35.5'i artış, yüzde 30.2'si azalış, satış fiyatlarında yüzde 10.7'si artış, yüzde 3.7'si ise azalış beklentisi içinde bulunuyor. 
     Hammadde fiyatları konusunda da işyerlerinin yüzde 10.8'i artış, yüzde 5'i azalış olacağı görüşünü belirtti. 
     
</TEXT>
</DOC>
