<DOC>
<DOCNO> 198481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur15.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğum her kadına mutluluk vermiyor... 
</HEADLINE>
<TEXT>

     İzmir'de yeni doğum yapmış kadınlarla yapılan araştırmada, katılımcıların sadece yüzde 22.8'i ''doğumu mutluluk verici'' olarak tanımladı. 
     Ege Üniversitesi Hemşirelik Yüksek Okulu'nca yeni doğum yapmış 364 kadınla gerçekleştirilen ''Doğum sonrası dönemde anne-yenidoğan etkileşimini etkileyen bazı etmenlerin incelenmesi'' başlıklı araştırma, ilginç sonuçlar ortaya koydu. 
     Araştırma sonucu, yüzde 68.1'i vajinal, yüzde 31.9'u da sezaryenle doğum yaptıkları belirlenen kadınların, yüzde 43.7'sinin de ilk bebeklerini doğurduğu tespit edildi. 
     Katılımcı kadınların yalnızca yüzde 22.8'inin ''doğum olayını mutluluk verici'' olarak tanımladığı araştırmada, annelerin yüzde 57.1'i de ''yenidoğan bebeklerinin büyütülmesi konusunda endişe duyduklarını'' belirtirken, bunların yüzde 55.3'ü de ''endişelerinin maddi nedenlerden kaynaklandığını'' bildirdi. 
     Aynı araştırmada, kadınların yüzde 89.8'i ''eşleriyle isteyerek evlendiğini'' söylerken, bu kadınların eşlerinin yüzde 39'unun ise bebeklerin cinsiyeti için ''erkek'' tercihinde bulunduğu saptandı. 
     Araştırma sonuçlarına ilişkin yapılan değerlendirmede de, ''eğitim durumu yüksek, ailenin geliri giderine denk, gebelik ve doğum sayısı az, gebeliğinde eşinden destek alan annelerin, 'doğum olayını mutluluk verici' olarak tanımladığı'' kaydedildi. 
     
</TEXT>
</DOC>
