<DOC>
<DOCNO> 192539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur13.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Nuri Öztürk Aldatıldım, alaya alındım .. 
</HEADLINE>
<TEXT>

     CHP'nin 30'uncu Olağan Kurultayı'nda "il Başkanları istemiyor" gerekçesiyle Genel Başkan Deniz Baykal tarafından Parti Meclisi listesine alınmayan İstanbul Milletvekili Yaşar Nuri Öztürk, "Aldatıldım, oyuna geldim, sömürüldüm ve işimin bittiği kanısına varıldığı için kızağa alındım" diyerek istifa edeceğinin sinyalini verdi. 
     Yaşar Nuri Öztürk, Star Gazetesi'ndeki köşesinde "CHP'de konuşmak farz oldu" başlığıyla kaleme aldığı yazısında, Deniz Baykal ve parti yönetimine ağır eleştirilerde bulundu. 3 Kasım seçimlerinde CHP'ye en az yüzde 5 oy kazandırdığını öne süren Öztürk, Genel Başkan Baykal'ın seçim öncesinde "hurafecileri okşamak adına aleyhine konuşması" olmasaydı bu oranın en az yüzde 10 olacağını savundu. Öztürk, seçim öncesinde Baykal ve ekibi konusunda uyarıldığını da anlatarak şöyle dedi 
     
     BAYKAL'IN İKTİDARINI ALLAH UYGUN GÖRMEDİ 

     "Allah adildir, vaadinde sadıktır. Demek ki, Cenabı Hak Baykal ve siyaset ekibinin kalplerine bakmış, iktidarda olmalarını uygun görmemiş, bir küçük bahane ile tabloyu çok başka bir şekle dönüştürmüş." 
     
     ÖNCE ÇITLATSALAR ÇOKTAN ÇEKİP GİTMİŞTİM 

     Öztürk, 30'uncu Olağan Kurultayda gönlünden geçmesine karşın PM'ye aday olmadığını ancak liste hazırlanırken Baykal'ın kendisi ile protokol odasında görüşmek üzere çağırdığını anlatırken, Baykal'ın "Yaşar Bey, ben seni PM'ye sokmak için teklifte bulundum, il başkanları buna itiraz ettiler. Çok uğraştım, onları ikna edemedim" dediğini aktardı. Öztürk, "Vay be Şu il başkanları benden ne kadar rahatsızmış. Bunu bana değil açıkça söylemek, şöyle bir çıtlatsaydılar, ben bu partiden çoktan çekip gitmiştim" dedi. Öztürk, halkın da, kendisinin de bildiği gibi gerçeğin Baykal'ın aktardığı gibi olmadığını, gerçeğin bunun tam tersi olduğunu ifade ederken, yazısını şöyle sürdürdü 
     
     BAYKAL KLASİĞİ 

     "İşte bir Baykal klasiği... o anda her şey anlaşılmış, taşlar yerine oturmuş, Anadolu evladı gönüldaşlarımın daha ilk günden kulağıma üfledikleri aynen çıkmıştı. Kısacası aldatılmıştım. O kadar da değil, bir de alaya alınmıştım." Herşeyin gözünün önünde belirginleştiğini, aldatıldığını, oyuna geldiğini, sömürüldüğünü ve işinin bittiği kanısına varıldığı için kızağa alındığını kaydeden Öztürk, onunla da yetinilmediğini, halktan gelebilecek tepkiler kırılsın diye "Halk temsilcileri seni istemiyor" gerekçesini dinlemek zorunda bırakıldığını ifade etti. 
     Öztürk, aslında Baykal'ın "has ekip" ile konuşup karar verdiğini ve uygulamaya geçtiğini söyledi. 
     
     BARAJ ALTI HEZİMET EKİBİ İŞBAŞINDA 

     Aynı gün oylamaya geçilmeden evine giderken bir telefon aldığını ve bir TV kanalında kendisinin PM'ye girmesinin delegelerce reddedildiğinin söylendiğini öğrendiğini aktaran Öztürk, bunun maddeten mümkün olmadığını belirterek, "Evet, bir kez daha anlaşılmıştı ki, sayın Baykal benimle konuşurken, baraj altı hezimet ekibinden birileri haberi boyalı basına uçurmuş" dedi. 
     İSTİFA SİNYALİ 
     Öztürk yazısının sonunda "Biten bir şeyler oldu elbette, ama bu benimle CHP seçmeninin ilişkisi değil. Peki ne İleride göreceğiz" diyerek istifa edeceğinin sinyalini verdi. 
     

     
</TEXT>
</DOC>
