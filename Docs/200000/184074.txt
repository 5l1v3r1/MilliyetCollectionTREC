<DOC>
<DOCNO> 184074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sondun14.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın üvey kardeşi Fransa'ya mı kaçtı 
</HEADLINE>
<TEXT>

     Irak'ın devrik lideri Saddam üseyin'in üvey kardeşinin Fransa'ya kaçtığı ileri sürüldü. 
     Bağdat'ta yayımlanan haftalık El Meda gazetesi, Saddam Hüseyin'in üvey kardeşi Semavi İbrahim El Hasan'ın, Suriye üzerinde Fransa'ya kaçtığını yazdı. 
     İttifak güçlerine yakın bir kaynak, gazeteye yaptığı açıklamada, El Hasan'ın Irak'tan Suriye'ye geçmek için bir çobana 20 bin dolar ödediğini öne sürdü. Gazete, Irak'tan Suriye'ye geçen El Hasan'ın Irak pasaportu taşıdığını ve bir işadamı olarak Fransa vizesi aldığını belirtti. 
     Eski yönetimde istihbarat ve emniyet teşkilatının başında bulunan El Hasan, ittifak güçlerinin en çok arananlar listesinde bulunan 55 kişi arasında yer alıyor. 
     Bu arada, Irak İslam Devrimi Yüksek Konseyi Başkanı Abdülaziz El Hekim, yabancı kuvvetlerin Irak'a girmesinin sorunları daha da artıracağını söyledi. 
     Geçici hükümet konseyi üyesi El Hekim, Ez Zaman gazetesine verdiği demeçte, ''Daha fazla sayıda askerin Irak'a gelmesi, Irak'ta sorunları çözmek yerine daha da karmaşık hale getirir'' dedi. 
     Irak'ın güvenliğinden Irak halkının sorumlu olmasını isteyen El Hekim, yaşanan sorunlardan kurtulmanın sadece halkın egemenliğiyle mümkün olacağını söyledi. 
     İttifak güçlerinin Irak'ta bazı kışkırtalamalara girdiğini ve bunları kınadıklarını belirten El Hekim, çok uluslu güçlerin Irak'a girmesine İslam Devrimi Yüksek Konseyi'nin itirazı olduğunu söyledi. 
     Irak'ta federal bir yönetim kurulmasıyla ilgili bir soruyu da yanıtlayan El Hekim, ''Biz federal bir iktidarın kurulmasına karşı değiliz. Bu konuda Londra Konferansı'nda anlaştık. Ama halk her türlü kararın sahibidir. Halkın kendisini devletin sistemi ve geleceğinin genel çerçevesini oluşturur'' dedi. 
     
</TEXT>
</DOC>
