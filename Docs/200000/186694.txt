<DOC>
<DOCNO> 186694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/siyaset/siy05.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'BM süreci beklenmez' 
</HEADLINE>
<TEXT>

   Başbakan Erdoğan Meclis, Irak'a asker gönderme konusunda geleceği düşünerek karar vermeli 
      ANKARA Milliyet 

   
   Başbakan Recep Tayyip Erdoğan, dün Kanal 7'deki "Ters Köşe" programına katıldı. Irak'a asker gönderme konusundaki soruları yanıtlayan Erdoğan, milletvekillerine çağrıda bulunarak, "TBMM bu konuda sadece bu anı, geçmişi değil, geleceğini de düşünerek karar verecektir" dedi. Türk Silahlı Kuvvetleri'nin yurtdışı görevlerde başarılı olduğunu belirten Erdoğan, "Yeter ki TBMM olumlu cevap versin, askerimiz Irak'ta da başarılı olur" dedi. 
   Erdoğan, komşu ülkelere asker gönderilmemesi yönündeki teamül nedeniyle BM sürecini beklemeyeceklerini de vurguladı. 
   Bakanlar Kurulu'nun bugünkü toplantısında tezkerenin ele alınacağını dile getiren Erdoğan, "Bundan sonra konuyu Meclis gündemine getirip işi bitirmek istiyoruz" dedi. Tezkere konusunda grup kararı alınmayacağını da açıklayan Erdoğan, izin veya yetki tezkeresi konusunda nihai kararın oluşmadığını da vurguladı. Erdoğan, bu konunun AKP grubunda kararlaştırılacağı mesajını verdi. 
   
</TEXT>
</DOC>
