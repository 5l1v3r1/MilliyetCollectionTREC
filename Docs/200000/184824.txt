<DOC>
<DOCNO> 184824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur03.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolu asansöre sıkışan öğrenci öldü 
</HEADLINE>
<TEXT>

     MUSTAFA İNSAN Mersin DHA 

Mersin'de ilköğretim okulu ikinci sınıf öğrencisi Berke Baran Doğan, oturdukları apartmanın asansöründe elinden düşürdüğü topunu almak isterken asansörle duvar arasında kolunu sıkıştırınca yaşamını yitirdi. 
     Mezitli Beldesi'nin Viranşehir Mahallesi'ndeki Ülsoy Sitesi C Blok'da oturan Doğan 8 arkadaşlarıyla apartman önünde oyun oynadıktan sonra evine döndü. Asansöre bindiğinde Doğan'ın patlamış plastik topu düşerek, asansörle duvar arasına sıkıştı. Doğan, topunu sıkıştığı yerden çıkartmaya çalışırken sol kolunu asansörle duvar arasına kaptırdı. Küçük çocuğun çığlıkları üzerine asansör, 5. katta durduruldu. İhbar üzerine olay yerine gelen polis ve itfaiye Doğan'ı sıkıştığı yerden yarım saat süren çalışmayla çıkardı. Özel Doğuş Hastanesi'ne götürülen küçük çocuk kurtarılamadı. Doğan'ın boynundaki ağır zedelenme ve iç kanama sonucunda öldüğü belirlendi. 
     Doğan'ın ölümü üzerine öğrencisi olduğu 75. Yıl İlköğretim Okulu yasa büründü. Sınıf arkadaşları Doğan'ın ölümü üzerine tahtaya "Seni seviyoruz Berke" yazıp kalp çizdiler. Doğan'ın boş kalan sırasını çiçeklerle süsleyen arkadaşları, "Seni hiç bir zaman unutmayacağız" diyerek gözyaşı döktü. 
     Doğan'ın cenazesi Erdemli İlçesi'nde toprağa verildi. Doğan'ın doktor annesi Ayşegül Doğan ile denizcilik eğitimi uzmanı baba Berdan Doğan sinir krizleri geçirdi. 
     
</TEXT>
</DOC>
