<DOC>
<DOCNO> 198187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sonspo05.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un en zor maçı geldi çattı .. 
</HEADLINE>
<TEXT>

     Fenerbahçe Teknik Direktörü Christoph Daum için 30 Kasım Pazar günü yapılacak Fenerbahçe-Beşiktaş derbisi ayrı bir anlam taşıyor. 
     Samsunspor karşısındaki 3-0'lık yenilgi sonrası şampiyonluk yaşında ağır yara alan ve zirveden kopmamak için derbide mutlak galibiyete ihtiyacı olan sarı-lacivertlilerde Alman teknik adam, daha önce 2 dönem görev yaptığı, lig ve kupa şampiyonlukları yaşadığı Beşiktaş'a karşı ilk kez rakip olacak. 
     Christoph Daum, daha önce 2 ayrı dönemde görev yaptığı Beşiktaş'ın başında derbi maçlarda genelde başarılı sonuçlar alamamıştı. 
     Beşiktaş, Teknik Direktör Christoph Daum yönetiminde ezeli rakipleriyle toplam 24 derbi maçına çıktı. 
     Beşiktaş'ta, 1993-94 sezonunun ikinci yarısından 1995-96 sezonun son 3 haftasına dek takımın başında kalan, 2000-2001 sezonunun 24. haftasında yeniden siyah-beyazlı takımın başına gelen Christoph Daum, görev süresi içinde takımıyla çıktığı toplam 24 derbi maçta 6 kez galip gelirken, 12 kez de ezeli rakipleri karşısında sahadan yenik ayrılmak zorunda kaldı. 6 derbi maçta ise taraflar birbirlerine üstünlük sağlayamadı. 
     Beşiktaş, bu 24 derbi maçta rakip fileleri toplam 29 kez havalandırırken, kalesinde 38 gol gördü. 
     Bu dönemde siyah-beyazlılar, Galatasaray ile 14, Fenerbahçe ile de 10 maç yaptı. 
     
     FENERBAHÇE DERBİLERİ 
     Daum yönetimindeki Beşiktaş, Fenerbahçe ile lig, Türkiye ve TSYD kupalarında yaptığı toplam 10 maçın sadece 2'sinde sahadan galibiyetle ayrılırken, 6'sında yenildi, 2 maçta da taraflar birbirlerine üstünlük sağlayamadı. 
     Yapılan 10 maçta Fenerbahçe'nin attığı 18 gole, siyah-beyazlılar 10 golle yanıt verdi. 
     Birinci Futbol Ligi'nde Daum döneminde yapılan derbi maçlarda, Beşiktaş sadece 1 galibiyet alırken, Fenerbahçe 4 kez sahadan 3 puanla ayrıldı, 2 maç da berabere sonuçlandı. 
     
     DERBİLER 
     Christoph Daum yönetimindeki Beşiktaş'ın, Fenerbahçe ile yaptığı derbi maçlar şöyle 
     
     
Kategori O G B M A Y Lig 7 1 2 4 5 10 Türkiye Kupası 1 1 - - 2 1 TSYD Kupası 2 - - 2 3 7 Toplam 10 2 2 6 10 18 
     Öte yandan Fenerbahçe, Daum yönetiminde bu sezon yaptığı ilk derbi maçta Atatürk Olimpiyat Stadı'nda Galatasaray ile 2-2 berabere kalmıştı. 
     
</TEXT>
</DOC>
