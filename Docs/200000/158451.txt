<DOC>
<DOCNO> 158451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sondun38.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ambargonun kaldırılması Türkiye'ye büyük fayda sağlayacaktır" 
</HEADLINE>
<TEXT>

     Türkiye'nin Bağdat Büyükelçisi Osman Paksüt, Irak'a yönelik ambargonun kalkmasının, orta ve uzun vadede Türkiye'ye çok büyük fayda sağlayacağını söyledi. 
     Büyükelçilikte gazetecileri kabul eden Paksüt, 1990 yılında Irak'ın Kuveyt'i işgalinin ardından getirilen yaptırımların kaldırılmasının memnuniyet verici olduğunu kaydetti. 
     Irak'taki eski yönetimin basiretsiz davranışları ve saldırgan tutumlarının neden olduğu ambargonun Irak halkını olumsuz etkilediğini belirten Paksüt, yaptırımların olumsuz etkilerinin Türkiye'de de hissedildiğini ifade etti. 
     Ambargo sırasında, birden fazla amaç için kullanılabilecek madde ve ürünlerin Irak'a girişinin yasaklanmasının, özellikle hastanelerde olumsuz sonuçlara neden olduğunu bildiren Paksüt, artık silah dışında tüm ürünlerin Irak'a girebileceğini belirtti. 
     Türkiye'nin, geçmişte olduğu gibi, Irak ile ticaretini geliştirerek devam ettireceğini söyleyen Büyükelçi, ''Ambargo öncesinde 3 milyar dolara ulaşan, 1999 yılında sıfıra inen, geçen yıl ise 750 milyon dolar civarında olan Irak'a ihracatımız, gelecek yıllarda yine milyar dolarlarla anılacaktır. Irak'a ticaret için her türlü kapı açıktır. Orta ve uzun vadede Türkiye için çok büyük fayda ve çıkar sağlayacaktır'' dedi. 
     Habur sınır kapısıyla ilgili şikayetlerin kendisine iletildiğini belirten Paksüt, gerekli düzenlemelerin yapılması için her türlü girişimde bulunacaklarını bildirdi. 
     Irak'a giriş ve çıkışın daha serbest olmasını sağlamak zorunda olduklarını anlatan Paksüt, ilerki dönemde demiryolu, hatta yeni bir sınır kapısının bile gündeme gelebileceğini belirtti. 
     Türk havayollarının hazırlıklarını tamamladığını ifade eden Paksüt, Irak havaalanlarının sivil uçuşa açılmasıyla birlikte kısa sürede Irak-Türkiye arasındaki uçak seferlerinin başlayacağını kaydetti. 
     Bir gazetecinin, Türkiye'nin tezkere süreciyle ABD'nin isteklerine tam yanıt veremediğini belirtip, şu an Irak yönetiminde Amerikalıların bulunmasının ticari olarak Türkiye'yi olumsuz etkileyip etkilemeyeceğini sorması üzerine Paksüt, şunları söyledi 
     ''Geçici yönetimin Irak'ta kalması BM kararınca 1 yıl olarak belirlenmiştir. Bu bir yıl uzatılabilir, ama ABD'nin Irak gibi bir ülkeyi 2 yıldan fazla işgal altında yönetmesinin zor olacağını düşünüyorum. Zaten bu, yanında bazı sıkıntılar getirir. Türk firmaları buradaki şirketlere ve buradaki yönetime tekliflerini veriyor. Bu tekliflerin de serbest piyasa ekonomisi koşullarında değerlendirileceğini umuyorum. Bunun dışında bir tutumun ve örnek veriyorum, herhangi bir şirketin ve ülkenin serbest piyasa koşulları dışında korunmasının daha sonraki dönemde ülkeye yarar getirmeyeceğini, sorunlar yaratacağını düşünüyorum.'' 
     
</TEXT>
</DOC>
