<DOC>
<DOCNO> 199911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/siyaset/siy20.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   SP'ye 'rumuzunu değiştir' uyarısı    Yargıtay'ın SP Genel Başkanı Necmettin Erbakan'ın kayıp trilyon davasından aldığı cezayı onamasının ardından Yargıtay Başsavcılığı da kapatılan Sosyalist Parti'ye ait rumuzun değiştirilmesi için SP'yi uyardı. 
   SP, partinin kuruluşunda bu isimle başvuruda bulunduğunu, tüm tanıtım işlemlerinin SP rumuzuyla yapıldığını, il ve ilçe teşkilatlarında bu rumuzun kullanıldığını belirterek, Başsavcılığın uyarısına olumsuz yanıt verdi. Başsavcılığın ihtarın yerine getirilmemesi nedeniyle suç duyurusunda bulunabileceği kaydediliyor. Başsavcılığın, SP'nin seçime bu rumuzla katılamayacağı konusunda YSK'yı da uyarabileceği dile getiriliyor. SP Genel Sekreteri Suat Pamukçu, rumuz değiştirmenin maliyetinin yüksek olduğunu savunarak, "Kuruluşumuzun üzerinden iki yıl geçti. Bu sürede hep SP'yi kullandık. SP, şöhret bulmuş bir rumuz. Çok masraf yaptık, bu ismi yenileyemeyiz" dedi. 
   Bu arada, Necmettin Erbakan'ın yerine SP Genel Başkanlığı için oğlu Fatih Erbakan'ın ismi de konuşulmaya başlandı. 
   
   3 parti ve bir grup birleşme kararı aldı    Cumhuriyetçi Demokrasi Partisi Genel Başkanı Yekta Güngör Özden, "Mümtaz Soysal'ın genel başkanlığını yaptığı Bağımsız Cumhuriyet Partisi, Sadettin Tantan'ın genel başkanı olduğu Yurt Partisi ve Uluç Gürkan grubuyla birleşme kararı aldık" dedi. Özden, "Birleşme, Mart 2004'te yapılacak yerel seçimler öncesi gerçekleşecek olursa, seçime tek parti olarak gireceğiz. Partimizin ismi ve genel başkanı konusunda karar verilmedi" dedi. 
   
   Yemekte görüştüler...    Sezer, dün Cumhurbaşkanı İliescu onuruna Köşk'te akşam yemeği verdi. Yemeğe, Başbakan Erdoğan da katıldı. Yemekte buluşacakları için dünkü olağan görüşmeleri iptal edilen Sezer ve Erdoğan, birlikte kadeh kaldırdı. Erdoğan'ın kadehinde su olduğu dikkat çekerken, Sezer şarabı tercih etti. CHP lideri Deniz Baykal'ın da eşiyle katıldığı yemekte, İliescu'yla kadeh tokuşturan Sezer, ardından Erdoğan'ı selamladı. 
   
   Emniyet müdürleri kararnamesi hazır    Hükümet, valiler kararnamesinin ardından geniş çaplı il emniyet müdürleri kararnamesi hazırladı. İstanbul, Ankara ve İzmir emniyet müdürlerinin değiştirilmediği kararnameyle, basın sözcülüğünü yapan Genel Müdür Yardımcısı Feyzullah Arslan'ın Gaziantep Emniyet Müdürlüğü'ne, personelden sorumlu Genel Müdür Yardımcısı Necati Altıntaş'ın da merkeze alınması planlandı. Boşalan iki makama Polis Başmüfettişi Osman Karakuş ile Mersin Emniyet Müdür Vekili Süleyman Ekizer'in getirileceği bildirildi. 
   Bursa Emniyet Müdürü'yken görevden alınan Aydın Genç'in Antalya'ya, Adana Emniyet Müdürü Hüseyin Çapkın'ın Bursa'ya, APK uzmanları Mehmet Cebe'nin Adana'ya, Ramazan Akyürek'in Trabzon'a, Celal Uzunkaya'nın Balıkesir'e, Salih Tuzcu'nun Konya'ya, Mesut İnce'nin Zonguldak'a, Ahmet Kaplan'ın Çanakkale'ye atanacağı kaydedildi. Polis başmüfettişleri Orhan Özdemir'in Kayseri, Savaş Yücel'in Eskişehir, Muzaffer Erkan'ın Aydın, Çanakkale Emniyet Müdürü Haluk Bahçekapılı'nın Erzurum, APK uzmanı Orhan Okur'un Diyarbakır, Diyarbakır Emniyet Müdürü Atilla Çınar'ın da Bartın'da göreve getirileceği belirtildi. Artvin Emniyet Müdürü Mustafa İlhan Samsun'a, TBMM Koruma Müdürü Şuayip Doğanç'ın Bilecik'e, APK Uzmanı Murat Dündar'ın Muğla'ya, Bolu Emniyet Müdürü Uğur Gür'ün Edirne'ye, Antalya Emniyet Müdürü Mehmet Yazıcı'nın Bolu'ya atanması planlandı. 
   
   
</TEXT>
</DOC>
