<DOC>
<DOCNO> 151919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sontur13.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara geleceği tehdit ediyor... 
</HEADLINE>
<TEXT>

     Hemen her gün sağlığa zararlı farklı bir yönü ortaya çıkan sigaranın, gelecekte tahmin edilenden çok daha fazla insanın ölümüne neden olacağı bildirildi. 
     Erciyes Üniversitesi Tıp Fakültesi Göğüs Hastalıkları Ana Bilim Dalı Öğretim Üyesi Prof. Dr. Ramazan Demir, sigaranın gelecek 30 yılda AIDS, trafik kazaları, intihar ve cinayetlerin toplamından daha fazla insanın ölümüne neden olacağını söyledi. Dünya Sağlık Örgütü verilerine göre dünyada her yıl 1 milyondan fazla insanın sigaranın neden olduğu hastalıklar sonucu öldüğünü hatırlatan Demir, şunları söyledi 
     ''Sigara, binlerce zararlı kimyasal madde içeren ve sadece akciğer ve solunum sistemi değil tüm vücut için zararlı etkileri olan bir maddedir. Küçük yaşlarda daha etkili ve her dozunda zararlı olmaktadır. Yapılan araştırmalar, sigaranın neden olduğu ölümlerin her geçen gün arttığını göstermektedir. Bu araştırmaların sonuçlarına göre, gelecek 30 yılda sigara, dünyada AIDS ve tüberküloz gibi tüm bulaşıcı hastalıkların, doğum ve sonrası anne ölümlerinin, intihar ve cinayet olaylarının toplamından daha fazla insanın ölümüne neden olacaktır. Dünya tütün pazarlarında 1991'den 2000'e kadar yüzde 5'lik büyüme olmuştur. Bu büyüme az gelişmiş ülkelerde daha fazladır.'' 
     
     ''AZ GELİŞMİŞ ÜLKELERDE DAHA ÇOK İNSAN ÖLECEK'' 
     Sigara içiciliğinin dünya genelinde her geçen yıl artmasına rağmen bu artışın az gelişmiş ülkelerde daha fazla olduğuna dikkati çeken Demir, az gelişmiş ülkelerde sigara içme oranının 1976'da yüzde 41 iken 2000'de yüzde 71'e çıktığını, buna karşın ABD'de bu oranın yüzde 60'dan yüzde 20'lere indiğini kaydetti. 
     Demir, sözlerini şöyle sürdürdü 
     ''Dünyada tütün satıcılığı daha çok gelişmiş ülkelerden gelişmekte olan ülkelere yapılıyor. Gelişmiş ülkelerde sigara içme oranı her geçen gün azalırken, tütün satış oranı her geçen gün artmaktadır. Yani gelişmiş ülkelerde insanlar sigara içmiyor, ama az gelişmiş ülke insanlarının sigara içmelerini sağlıyor. 
     Tütün pazarı dünya genelinde 1991-2000 yılları arasında yüzde 5 artarken, az gelişmiş ülkelerin fazla olduğu sadece Asya'da bu oran yüzde 30 olmuştur. Sigara tüketimiyle ülkelerin gelişmişlik düzeyi arasındaki bağlantı gözönünde bulundurulduğunda gelecekte sigara nedeniyle az gelişmiş ülkelerde daha çok insanın öleceği sonucu çıkarılabilir.'' 
     





</TEXT>
</DOC>
