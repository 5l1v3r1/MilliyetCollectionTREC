<DOC>
<DOCNO> 188452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/siyaset/siy20.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Gül'e Malezya karşılaması    Dışişleri Bakanı ve Başbakan Yardımcısı Abdullah Gül, İslam Konferansı Örgütü İKÖ Dışişleri Bakanları Toplantısı'na katılmak üzere önceki gün gittiği Malezya'da yerel kıyafetli genç kızlar tarafından karşılandı. Putrajaya kentinde düzenlenen toplantının açılış konuşmasını yapan Malezya Dışişleri Bakanı Seyid Hamid Albar, Irak'ın işgalinin ve "tek yanlılık" tehdidinin tüm Müslüman lemini risk altına soktuğunu söyledi. Ürdün Kralı Abdullah ise, "Komşu ülkeler Irak'a asker göndermemeli" dedi. 
   
   CHP'de kadına kurultay yok    CHP tüzüğünde "2 yılda bir yapılması" yönünde düzenleme bulunmasına rağmen, kadın ve gençlik kolu kurultayları uzun süredir toplanamıyor. 1980 öncesi düzenli olarak yapılan kadın kurultayı, 1980'den sonra sadece 22 Aralık 1996'da gençlik kurultayı da 1980 sonrası 23 Kasım 1996'da toplandı. Bu duruma tepki gösteren muhalifler, bu durumun parti tüzüğü ve kadın ve gençlik kolları yönetmeliğine aykırı olduğuna dikkati çekti. CHP Kadın Kolları Başkanı Güldal Okuducu ise "Konuya son 23 yıl diye bakmamak lazım" diyerek şöyle konuştu "Erken seçimler, yerel seçimler, parti kurultaylarıyla süreç kesildi. Kimse altında bir şey aramasın. CHP'nin dışında bunu yapan yok ki." 
   
   Kamu reformu Meclis'e gitmedi    Hükümet, kamu yönetiminde reform öngören Kamu Yönetimi Temel Yasası'nda geri adım atarak Bayındırlık ve Turizm bakanlıklarını tarihe gömen düzenlemeden vazgeçti ve görüş ayrılığının sürmesi üzerine yasa tasarısını TBMM'ye göndermedi. Son hali verilen yasa taslağında, daha önce öngörülen Bayındırlık Bakanlığı'nın Çevre ve İmar Bakanlığı, Turizm Bakanlığı'nın ise Kültür ve Tanıtım Bakanlığı adı altında yeniden yapılandırılmasından vazgeçildi. Orman Bakanlığı'nın, Tarım Bakanlığı'yla ortak çalışması fikri de rafa kaldırıldı. Hükümetin bu kararı almada, "Merkezi yönetimin yetkilerini yerele devrederken yeteri kadar karmaşıklık yaşanacak, bakanlıkları birleştirerek bu karmaşayı iyice artırmayalım" görüşünün etkili olduğu bildirildi. Bakanlıkların yapısı bugünkü haliyle tasarıda korundu. Genelkurmay, MİT gibi statejik kurumlar kapsam dışı bırakıldı. 
   
   DYP Genel Başkanı el öptü    Merzifon Huzurevi'nin yapımında ve donanımında emeği geçenlere verilen plaket törenine katılan DYP Genel Başkanı Mehmet Ağar, huzurevinin 11 odasını donatan emekli orgeneral Kemal Yamak'ın plaketini vermeden önce elini öptü. Ağar, "Memuriyetim sırasında birlikte çok çalıştık. Onu görmemiz beni çok mutlu etti" dedi. 1987-1989'da Kara Kuvvetleri Komutanı olan ve 8. Cumhurbaşkanı Turgut Özal'ın başdanışmanlığını yapan Yamak da, "Memleketime hizmet etmenin onur ve gururunu yaşıyorum" diye konuştu. 
   
   
</TEXT>
</DOC>
