<DOC>
<DOCNO> 178811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur54.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'u dev balonla turlama imkanı 
</HEADLINE>
<TEXT>

     Kadıköy'de kurulacak dev balonla, 200 metre yükseklikten kenti izlemek mümkün olacak. 
     Turkap Turizm Şirketi'nce Kadıköy Deniz Otobüsleri İskelesi yanında kurulacak olan ve ''TürkBalon'' adı verilen balon, yaklaşık 15 gün sonra hizmete girecek. 
     Çelik konstrüksiyonlar üzerine halatlarla bağlanacak ve helyum gazı ile çalışacak balon, bulunduğu platformdan yaklaşık 200 metre yükselecek. 
     Havada sabit kalacak olan balona binenler, 15 dakika süreyle 360 derecelik görüş açısıyla yüksekten İstanbul'un manzarasını ve tarihi dokusunu seyredecekler. 
     Pilot tarafından havalandırılacak olan ve 30 kişilik kapasitesi bulunan ''TürkBalon''a binmek isteyenler, 15 milyon lira bilet ücreti ödeyecekler. Ayrıca, bilet ücretine öğrenci indirimi uygulanacak. 
     Saatte 3 kez havalanacak balon, şehrin gece manzarasını havadan görmek isteyenler için gece de havalanmaya devam edecek. Balon, rüzgarın saatte 30 kilometreden hızlı estiği günlerde güvenlik nedeniyle çalışmayacak. 
     Dünyanın 9 ülkesinde 22 adet bulunan balonun benzeri olan ''Türkbalon'', modern teknolojiyle donatılacak ve uluslararası standartlara uygun özellikleri ve sessiz çalışmasıyla yolcularına huzurlu bir ortam sunacak. 
     Türkiye Fransa, Almanya, ABD, Kanada, Çin, İtalya, Avusturya, Japonya ve Avustralya'dan sonra bu dev balona sahip 10'uncu ülke olacak. 
     Balonun bağlanacağı konstrüksiyon ile sepet kısmı tamamlanırken, balonun kumaşı önümüzdeki günlerde Fransa'dan getirilecek. 
     Balon şişirilip platforma bağlandıktan sonra test uçuşları gerçekleştirilecek ve ardından vatandaşların hizmetine açılacak. 
     İstanbul turizmine önemli katkı sağlayacağı düşünülen ''TürkBalon'', dev balonların 23'üncüsü olarak İstanbul semalarını renklendirecek. 
     ''TürkBalon'' parti, nikah, defile gibi özel organizasyon ve etkinlikler için de kiralanabilecek. 
     
</TEXT>
</DOC>
