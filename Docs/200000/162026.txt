<DOC>
<DOCNO> 162026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/soneko35.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Nihat Kahveci'nin transferinden pay alacak 
</HEADLINE>
<TEXT>

     Beşiktaş, Nihat Kahveci'nin Real Sociedad'dan başka bir takıma transferinden de pay alacak. 
     Beşiktaş Futbol Yatırımları A.Ş.'den Borsa'ya gönderilen bilgilendirme yazısına göre, Nihat Kahveci'nin başka bir kulübe satılması durumunda, alınacak olan bedelin Real Sociedad'ın ödediği 5 milyon dolarlık satış fiyatı düşüldükten sonraki kısmının yüzde 30'u Beşiktaş'a ait olacak. 
     Bu konuda, şirketin hisselerinin halka arzından önce Nihat Kahveci ile ilgili olarak Real Sociedad ile Beşiktas Jimnastik Kulübü Derneği arasında yapılan bir sözleşme bulunuyor. 
     UEFA tarafından uygulanan mevcut Şampiyonlar Ligi gelir dağılımı sistemi konusunda da bilgi verilen yazıda, lige katılım ücretinin 2 milyon 500 bin İsviçre Frangı ve 1. gruba katılım ücretinin ise 3 milyon İsviçre Frangı olduğu kaydedildi. 
     Ayrıca oynanacak olan maçlarda maç başına galibiyetlerde 500 bin İsviçre Frangı, beraberlikte 250 bin İsviçre Frangı almaya hak kazanıldığı belirtilen yazıda, UEFA tarafından önerilen ve henüz onaylanmamış yeni statüye göre ise Şampiyonlar ligi katılım ücretinin 2 milyon İsviçre Frangı, 1. gruba katılım ücretinin ise 3 milyon İsviçre Frangı olduğu bildirildi. 
     Ayrıca oynanacak maçlarda maç başına galibiyetlerde 700 bin, beraberlikde ise 350 bin İsviçre Frangı almaya hak kazanılacağı kaydedilen yazıda, UEFA tarafından kamuya açıklanmamış dağıtım kriterlerine göre de ilk turda elenilmesi durumunda yaklaşık 2 veya 3 milyon İsviçre Frangı havuz yayın bedeli elde edilmesinin söz konusu olduğu duyuruldu. 
     
</TEXT>
</DOC>
