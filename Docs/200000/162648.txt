<DOC>
<DOCNO> 162648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun06.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Musevilerden Bush'a "Türkiye ile ilişkileri onarın" 
</HEADLINE>
<TEXT>

     Merkezi Washington'da bulunan etkili düşünce kuruluşu Musevi Ulusal Güvenlik İşleri Enstitüsü JINSA , ABD Başkanı George W. Bush'u, ''Türkiye ile güçlü ilişkileri geliştirmeye ve gerilen Türk-Amerikan ilişkilerini onarmaya'' çağırdı. 
     JINSA tarafından yapılan açıklamada, ABD'nin, terörizmle savaş çabalarını kuvvetlendirmek ve Ortadoğu'da istikrar için Türkiye ile güçlü ilişkileri sürdürmesi gerektiği vurgulandı. 
     Musevi düşünce kuruluşunun açıklamasında, ''gerilen Türk-Amerikan ilişkilerinin onarılması için'' Bush yönetiminin, demokratik bir Irak inşa etme çabalarında Türkiye ile işbirliği yapması ve Suriye ile İran'ın oluşturduğu tehdide karşı Türkiye ile koordineli çaba içine girmesi tavsiyesinde bulunuldu. 
     Kuruluşun 2 gün süren İcra Direktörleri toplantısının ardından yapılan açıklamada, ''Türkiye'nin, Irak savaşında topraklarında Amerikan askerlerine üs vermeyi reddetmesinin büyük hayal kırıklığına yol açması ve kuzey cephesinde Türkiye'nin işbirliği yapmamasına karşın, Türkiye'nin laik demokrasisi, Ortadoğu'nun geri kalanı için bir model olmayı sürdürüyor'' ifadesi kullanıldı. 
     Türkiye'nin, İsrail ile ortaklığının önemine de işaret eden JINSA, iki ülkenin ortaklığının, terörizme destek veren ülkelere karşı bölgede istikrar ve güvenlik kaynağı olduğunu kaydetti. 
     Açıklamada, Türkiye, İsrail ve ABD'nin işbirliğinin bölge için büyük önem taşıdığına işaret edildi. JINSA, Türkiye'yi de, ''Ortadoğu'daki bütün devletler arasında barış ve istikrara yardımcı'' olmaya davet etti. 
     JINSA, 1976 yılında kurulan, bağımsız ve kamuoyunu uluslararası konularda bilgilendirmeyi, Ortadoğu'da demokrasiyi desteklemeyi amaç edinen bir Musevi düşünce kuruluşu olarak biliniyor. 
     ABD'nin eski savunma bakan yardımcılarından ve Pentagon'un şimdiki danışmanlarından Richard Perle de, JINSA'nın danışmanları arasında bulunuyor. 
     
</TEXT>
</DOC>
