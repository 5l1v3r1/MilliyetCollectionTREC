<DOC>
<DOCNO> 159913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun12.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçenistan'da otobüse bombalı saldırı 3 ölü, 9 yaralı 
</HEADLINE>
<TEXT>

     Çeçenistan'ın başkenti Grozni'de mayına çarptığı belirtilen otobüsün bombalı saldırıya uğradığı bildirildi. 
     Grozni Belediye Başkanı Oleg Zidkov, Derbentskaya bölgesinde yola bırakılan uzaktan kumandalı bombanın patlamasıyla 3 kişinin öldüğünü, 9 kişinin de yaralandığını söyledi. 
     Patlamada, otobüsün yanı sıra 2 aracın hasar gördüğünü kaydeden Zidkov, hayatını kaybedenlerin, otobüste bulunan 2 inşaat işçisiyle yakındaki araçta bulunan bir kişi olduğunu kaydetti. 
     Olayın, Zavatskoyi bölgesi polis şefi Rahman Bilayev'e suikast girişimi olabileceğini ifade eden Zidkov, ''Çünkü patlama tam Bilayev'in arabasının önünde meydana geldi. Otobüs patlamanın önünde bir set oluşturdu. Bilayev'in arabasının camı patlamadan dolayı kırılırken, elinde de cam kırıklarından kaynaklanan hafif sıyrıklar oluştu'' diye konuştu. 
     Zidkov, Rus istihbarat servisi FSB, İçişleri Bakanlığı ve yerel polisin olayı soruşturduğunu kaydetti. 
     
</TEXT>
</DOC>
