<DOC>
<DOCNO> 152376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo08.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da şampiyonluk heyecanı... 
</HEADLINE>
<TEXT>

     Konya Büyükşehir Belediye Başkanı Mustafa Özkafa, şampiyonluk yolunda önemli avantaj yakalayan Konyaspor'a her türlü desteği vermeye hazır olduklarını belirterek, ''Takımları Birinci Süper Lig'e çıkamadığı için her sezon gözyaşı döken yeşil-beyazlı taraftar, bu sezon sevinç gözyaşları dökecek'' dedi. 
     Grubunda lider durumda olan Konyaspor'un, oynadığı futbolla Birinci Süper Lig'e çıkmayı sonuna dek hakettiğini ifade eden Özkafa, takımlarının kalan maçlarda da yenilmeden Birinci Süper Lig'e çıkacağından emin olduklarını söyledi. 
     Özkafa, emin adımlarla şampiyonluğa doğru ilerleyen Konyaspor'a, Konya'daki sivil toplum örgütlerinin ve vatandaşların desteğinin de görmezden gelinemeyeceğini kaydederek, ''Konyalılar, yıllardır mutlu sona son haftalarda alınan başarısız sonuçlarla ulaşamıyordu. Takımları Birinci Süper Lig'e çıkamadığı için her sezon gözyaşı döken yeşil-beyazlı taraftar, bu sezon sonunda sevinç gözyaşları dökecek'' diye konuştu. 
     Özkafa, her başarının daha fazla sorumluluk getirdiğini belirterek, Konyaspor'un gelir kaynaklarının artırılması için çaba içinde olduklarını vurguladı. 
     Bu arada Şeker-İş Sendikası Konya Şubesi Başkanı Mustafa Yılmaz ise üyelerinden Konyaspor'a yardım için toplanan 7 milyar lirayı başkan Özkafa'ya teslim etti. 
     Yılmaz, Konyaspor'un Birinci Süper Lig'e yükselmesinin kentin ekonomise büyük yarar sağlayacağını belirterek, Konyaspor'un sonuna dek yanında olacaklarını sözlerine ekledi. 
     





</TEXT>
</DOC>
