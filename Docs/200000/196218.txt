<DOC>
<DOCNO> 196218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/ekonomi/eko03.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeker gibi iş... 
</HEADLINE>
<TEXT>

   Şeker Bayramı öncesi 60 gün olan vadeli şeker satışı sadece iki fabrikada 120 güne çıkarıldı. Piyasa bu satışları konuşuyor 
   AHMET ERHAN ÇELİK Ankara 
   
   Şeker Fabrikaları 45 bin ton şekeri 120 günlük "özel vadeyle" satacağını açıklayınca hem toptancılar hem de imalatçılar ayağa kalktı. Şirket yönetimi "kimseye taviz yok" kararı alınca bazı imalatçılar, bürokratlara yönelik tehdit ve baskı yaptı. 
   Şeker Fabrikaları Yönetim Kurulu 22 Ekim'de ortalama 60 gün olan vadeyi 120 güne çıkararak Yozgat fabrikasının 30 bin, Erciş fabrikasının ise 15 bin ton stok fazlası şekerini satma kararı aldı. Şekerin satılacağı müşteri tipi akide, çikolata gibi ürünleri üreten imalatçılar olarak belirlenirken 3 Kasım'da satışlar başladı. Yozgat'taki stokun tamamı bir haftada taahhüde alınınca, şeker alamayan imalatçı ve toptancılar harekete geçti. 
   
   Kopuz lobisi 
   Şeker Fabrikaları yetkililerinden edinilen bilgiye göre, imalatçılara öncelik verilmesinde hem piyasa dengeleri hem de Şekerli Mamul Sanayicileri Derneği'nin ŞEMAD baskıları etkili oldu. ŞEMAD Başkanı Şemsi Kopuz "Bize uzun vadeli şeker satın" diyerek Sanayi Bakanı Ali Coşkun nezdinde uzun süre lobi yaptı. 
   Kopuz'un isteklerini makul bulan Coşkun, bürokratlarına "İstediğini yapın" talimatı verdi. Kopuz, Şeker Fabrikaları yönetimine "Bakan'ın talimatı var. 45 bin ton şekerin tamamını bize satın" diye baskıya başladı. Bürokratlar, Kopuz'a "Dernek üyeleri dışında da müşterilerimiz var. Dengeli satış yapacağız" diye karşı çıkınca bu kez tek tek imalatçı firmalardan tehditler başladı. 
   
   Yozgat sattı 
   Yozgat'a başvuran 46 şirket, 69 bin ton şeker almayı istedi. Fabrika taleplerin 30.7 binini karşılayabileceğini bildirdi. Satış işlemleri yürürken uzun vadeli şekeri alamayan imalatçılar "Karar bizden saklandı. Şimdi de kontenjan yok deniyor" diyerek fabrika yönetimi ve bakanlık üzerinde baskı kurmaya başladı. Oysa Şeker Fabrikaları Yönetim Kurulu, satış kararını 30 Kasım'da bildirmişti. 
   
   'Sonunuz Akçakoca'ya benzer'    Türkiye Şeker Fabrikaları yöneticileri, kendilerine baskı yapan şirketlere "Biz nişasta bazlı tatlandırıcılarla kaybettiğimiz piyasaya yeniden gireceğiz. Bu yüzden şeker size satılacak. Ancak sizinle birlikte küp şeker üreticileri de bizden alım yapabilir" diyerek direndi. Şeker imalatçıları istediklerini yaptıramayınca bürokratlar, "Sonunuz BDDK eski Başkanı Engin Akçakoca gibi olur" diye tehdite başladı. 
   Tehditler bürokrasiyi kararından döndürmedi, iki fabrikadan çok sayıda firmaya satış kararı alındı. Stok fazlası şekerin satış operasyonu piyasa oyuncularının tamamını memnun etmezken, ŞEMAD Başkanı Kopuz, hem Bakan Coşkun'a hem de Şeker Fabrikaları Genel Müdürü Mehmet Azmi Aksu'ya teşekkür mektubu yazdı. Mektubun anlamını ilk elde kavrayamayan Coşkun, daha sonra bürokratlarını kutladı. 
   
   
</TEXT>
</DOC>
