<DOC>
<DOCNO> 162324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sontur24.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İki ambulans ile bir vidanjör zincirleme kazaya karıştı... 
</HEADLINE>
<TEXT>

     Trabzon'da iki ambulans ile bir vidanjörün karıştığı zincirleme trafik kazasında, biri hamile 3 kişi yaralandı. 
     Alınan bilgiye göre, Beşirli Mahallesi Devlet Karayolu'nda, Giresun Doğum Hastanesi'nden Karadeniz Teknik Üniversitesi KTÜ Tıp Fakültesi'ne hamile bir kadını götüren Osman Özdemir yönetimindeki 28 EP 972 plakalı ambulans, sürücünün dikkatsizliği sonucu kırmızı ışıkta duran Mustafa Gündoğdu yönetimindeki 28 AF 701 plakalı Giresun Prof. Dr. İlhan Özdemir Devlet Hastanesi'ne ait ambulansa arkadan çarptı. 
     Çarpmanın etkisiyle Gündoğdu yönetimindeki ambulans, önünde bulunan Trabzon Belediyesi'ne ait Hakan Şahin yönetimindeki 61 DV 414 plakalı vidanjöre çarptı. 
     Kazada, Giresun Doğum Hastanesi'ne ait ambulansta bulunan ve doğum için KTÜ Tıp Fakültesi'ne götürülen Şükran Çoban ile eşi Şenol Çoban ve annesi Leman Sarı yaralandı. 
     Şükran Çoban ile Leman Sarı KTÜ Tıp Fakültesi'nde, Şenol Çoban ise Trabzon Numune Hastanesi'nde tedavi altına alındı. 
     
</TEXT>
</DOC>
