<DOC>
<DOCNO> 193734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun33.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Lahey Büyükelçiliği "Saldırı hafife alınamaz" 
</HEADLINE>
<TEXT>

     Türkiye'nin Lahey Büyükelçiliği, önceki gün Büyükelçilik binasına bir kişi tarafından yanıcı maddeyle yapılan ''planlı saldırının, nedeni ne olursa olsun hafife alınamayacağını'' bildirdi. 
     Büyükelçilikten yapılan yazılı açıklamada, saldırının hafif atlatılmış olmasına rağmen maddi hasarın büyük olduğu vurgulandı. 
     Açıklamada, Hollanda basınında yer aldığı şekliyle, saldırganın vize için geldiği ve büyükelçilik görevlileriyle tartışmadan sonra saldırıda bulunduğu iddialarının doğru olmadığı belirtildi. 
     Açıklamada, Türkiye için, vize işlemlerinin yalnızca Rotterdam ve Deventer başkonsolosluklarında yapıldığı hatırlatıldı. 
     Saldırının ''önceden planlanmış bir eylem olduğu'' belirtilen açıklamada, gözaltında tutulan sanığın sorgulamasının sürdüğü bildirildi ve bu olaydan sonra güvenlik önlemlerinin artırıldığı kaydedildi. 
     
</TEXT>
</DOC>
