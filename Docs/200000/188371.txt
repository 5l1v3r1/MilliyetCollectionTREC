<DOC>
<DOCNO> 188371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sonspo23.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını G.Saray'ı masaya yatırdı.. 'Boğaz'ın boğaları yaralı' 
</HEADLINE>
<TEXT>

     Avrupa Şampiyonlar Ligi'nde Pire Olimpiakos ile birlikte D Grubu'nda mücadele eden Galatasaray, Yunan spor basını tarafından da yakından takip ediliyor. 
     Atina'da yayınlanan Elefteros Tipos Gazetesi, ''Boğaz'ın boğaları yaralı'' başlıklı haberinde, Galatasaray'ın sezon başından bu yana çıtayı bir türlü yükseltemediğini yazdı. 
     Galatasaray taraftarının, takımının istenilen performansa ulaşamaması nedeniyle adeta sinir krizleri geçirdiğini iddia eden gazete, sarı-kırmızılıların, Şampiyonlar Ligi'nde Olimpiakos ile yapacağı maça adeta ''Şakağına tabanca dayamış'' olarak çıkacağı değerlendirmesini yaptı. 
     Gazete, Türk taraftarların galibiyet istemesine rağmen, Galatasaray'ın şu ana kadar çizdiği grafikle kendisini destekleyenleri mutlu etmekten uzak bir takım görüntüsü verdiğini ifade ederken, teknik direktör Fatih Terim'in takım kadrosunda değişiklikler yaparak, oyuncularını içinde bulundukları kötü psikolojiden kurtarmaya çalıştığını, ancak bu değişikliğin de beklenen sonucu vermediğini kaydetti. 
     BÜYÜK YILDIZ HAKAN ŞÜKÜR Elefteros Tipos Gazetesi, Galatasaray'ın en büyük transferini, takıma geri dönen ''Büyük yıldız Hakan Şükür'' olarak vurgularken, Hollandalı Frank De Boer, Hasan Şaş ve Abdullah'ın iyi oyun sergileyen futbolcular olduğuna ifade etti. 
     Hasan Şaş'ın sol kanatta muhteşem olduğunu, sahanın her yanında hakimiyet kurduğunu yazan gazete, Real Sociedad maçında kart gören bu futbolcunun, kendileri karşısında forma giyemeyecek olmasının büyük bir şans olduğuna dikkati çekti. 
     YEDEK KULÜBESİ ZAYIF Gazete, Galatasaray'ın güvenilecek yedek oyuncularının olmadığını iddia ederek, Terim'in bu dezavantajının, teknik direktör Oleg Protasof'un avantajı olduğunu iddia etti. 
     Yunan gazetesi, Galatasaray'ın Kolombiyalı kalecisi Mondragon'un performansının da değişken ve istikrarsız olduğunu kaydetti. 
     KORKU Elefteros Tipos, bütün olumsuz koşullarına rağmen, Galatasaray'ın yabana atılacak bir takım olmadığını yazdı. 
     Gazetedeki yorumda, ''Sarı-kırmızılılar, saldırgan bir ritm tuttururlarsa, rakiplerini parçalayabilecek güçteler. Aslanlar, son dakikaya kadar pes etmemeyi iyi biliyorlar'' ifadesine yer verildi. 
     
</TEXT>
</DOC>
