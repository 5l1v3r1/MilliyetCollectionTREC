<DOC>
<DOCNO> 174951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/spor/yozdilek.html </URL>
<DATE> 2003/08/11/ </DATE>
<TIME>  </TIME>
<AUTHOR> Mehmet ÖZDİLEK  </AUTHOR>
<HEADLINE>
Daha yolun başı 
</HEADLINE>
<TEXT>

   
   Yazıma 2003- 2004 futbol sezonunun bütün kulüplerimize ve taraftarlarına hayırlı ve uğurlu olması dileklerimle başlamak istiyorum. Kendisi ile çalışma olanağı bulduğum Christoph Daum'un, Fenerbahçe'nin şampiyonluk hedefine ulaşması kadar, kendi teknik direktörlük kariyerinde yaşadığı istenmeyen olayları hafızalarından silmek için ayrı bir mücadelenin içinde olacağı görüşündeyim. 
   Diğer büyük kulüplerimiz gibi bu sezona da şampiyonluk hedefiyle giren Fenerbahçe, yeni transferleri ve muhteşem seyirci desteğiyle sezona iyi bir başlangıç yapma arzusundaydı. Sarı - Lacivertli ekip yeni hocası ve yeni oyun taktiği ile çıktığı bu ilk maçta ilk devre yakaladığı pozisyonları gole çeviremeyince, oyunun genelinde uygulamayı düşündüğü düşünce yapısını sahaya yansıtamadı. Rakibi karşısında bilinçsizce baskı kuran Fenerbahçe ilk devre boyunca futbol adına bekleneni veremedi. İstanbulspor ise özellikle ilk devre çok koştu, iyi mücadele etti ve kendi gücünü bilen, topla iyi hücum eden bir görüntü çizdi. Bu etkili oyunun neticesinde bulduğu kontratatak golleriyle devreyi 2 - 0 önde kapattı. İkinci yarı ise ilk yarıdan farklıydı. Erhan'ın kırmızı kartla oyundan çıkmasıyla moral ve motivasyonunu kaybederek oyundan düşen Fenerbahçe istediğini sahaya yansıtamadı. Sarı - Lacivertli ekibin şok yaşadığı bu dakikalarda üçüncü golü bulan İstanbulspor skoru garantiye almanın rahatlığıyla ataklarını sıklaştırdı. 
   Futbol ciddi bir oyun. Koşacak ve usanmadan mücadele edeceksin. Herşeyden önce takım olma özelliğini sahaya yansıtacaksın. Fenerbahçe bu özellikleri bünyesinde toplayan bir takım görüntüsünde değildi. Henüz yolun başı. Bu uzun maratonda Fenerbahçe taraftarlarını sabırlı olmaya davet ediyorum. Tüm maç boyunca rakibine göre lige daha hazır bir takım görüntüsü içinde olan İstanbulspor'u ise tebrik ediyorum. 
   
      
   
</TEXT>
</DOC>
