<DOC>
<DOCNO> 162971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo05.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
PSV'de yeni seks skandalı... Ronaldo da kurban... 
</HEADLINE>
<TEXT>

     Hollanda'nın tanınmış futbol kulüplerinde PSV Eindhoven, kısa süre içinde ikinci kez seks skandalıyla kamuoyu gündemine geldi. Kulübün eski direktörlerinden Fons Spooren'ın çocuklarla cinsel ilişkiye girdiğinin öğrenilmesinin ardından, kulüp doktorunun da bazı sporculara cinsel tacizde bulunduğu öne sürüldü. 
     Telegraaf Gazetesi'nde bugün manşetten verilen haberde, kulüp doktoru Arthur Wolf'un, aralarında yıldız futbolcu Ronaldo, şampiyon yüzücü Marcel Wouda gibi kişilerin de bulunduğu bazı sporculara, tedavileri sırasında cinsel tacizde bulunduğu iddia edildi. Taciz girişimlerinin dışarıya sızdırılmayarak sürekli gizli tutulduğu ve kulüp doktorunun 2000 yılında kulüple ilişiğinin kesildiği belirtildi. 
     Haberde, hem yüzücünün hem de Brezilyalı futbolcunun 90'lı yılların ortalarında maruz kaldıkları bu taciz olaylarına ilişkin şikayette bulundukları, ancak bunun gizli tutulduğu savunuldu. 
     Gazetede yer alan taciz suçlamasına ilişkin haber, eski kulüp doktoru tarafından yalanlanırken, kulüp sözcüsünün yorum yapmaktan ve bilgi vermekten kaçındığı kaydedildi. 
     Daha önce de PSV kulübünün eski direktörlerinden Fons Spooren'ın, AIDS'e yol açan HIV virüsü taşıdığını bildiği halde erkek çocuklarla cinsel ilişkiye girdiği belirlenmiş ve kulüpten kovulmuştu. Geçen Mayıs ayında gözaltına alınan eski direktör, bilerek ölüme yol açmak suçundan yargılanmak üzere halen tutuklu bulunuyor. 

     
</TEXT>
</DOC>
