<DOC>
<DOCNO> 185392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur26.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
HİV taşıyıcısı Y.O'nun dramı sürüyor. Sadece 2 aile destek verdi 
</HEADLINE>
<TEXT>

     HIV taşıyıcısı Y.O., eğitimine tekrar başlayıp, arkadaşlarıyla birlikte olmanın mutluluğunu yaşarken, diğer öğrencilerin velileri, soruna köklü çözüm bulunmasını istedi. 
     İlk dersin ardından, yaşadığı stres nedeniyle derse giremeyeceğini belirten Y.O.'nun öğretmeni Belgin Hüsenoğlu, revirde doktor ve hemşire gözetiminde dinlendikten sonra sınıfa geri döndü. Hüsenoğlu'nun yokluğunda 2 dersi rehber öğretmen Gözde Yenisey sürdürdü. Yenisey çocuklarla sohbet ederek, oyun hamuru ile şekiller yaptırdı. 
     Y.O'nun sınıfı 1-B'nin öğrencileri, diğer sınıflar derse devam ederken arka bahçeye çıkarıldı. Y.O'nun arkadaşları ile birlikte bahçede oynarken son derece neşeli ve mutlu olduğu görüldü. 
     
     ANNE ''DESTEK İSTİYORUM'' 
     Y.O'nun Annesi Neşe O., A.A muhabirine yaptığı açıklamada, ''Çocuğum bugün çok mutlu. Özenle hazırlandı ve heyecanla geldi. Okul bahçesinde arkadaşları ile birarada iken çok mutluydu. Tüm isteğim bu. Çocuğumun diğer çocuklarla birlikte ve mutlu olması'' dedi. 
     Y.O'nun virüs bulaştırma riskinin olmadığını söyleyen Neşe O., ''Bir risk taşısa gerçekten ben kendim, çocuğun karantinaya alınmasını isterim. Ben yanmışken, başkalarının yanmasını nasıl razı olurum'' diye konuştu. 
     Diğer velilere de seslenen Neşe O. kendilerine destek veren iki aileye teşekkür etti ve çocuğunu okula gönderdiği halde desteğini açıklamayan 4 aileye de destek vermeleri çağrısında bulundu. 
     Neşe O., ''Onlar da destek verdiklerini açıklarlarsa sayımız artacak. Kendilerinden destek bekliyorum. Destekleyenlerin sayısının artacağına inanıyorum. Çocuğumu okula göndermeye kararlıyım'' dedi. 
     Y.O dersteyken annesi, teyzesi, kuzeni ve dayısı da koridorda bekledi. 
     
     DESTEKLEYEN AİLELER 
     Y.O.'nun sınıf arkadaşları Doğa Dayıoğlu ve Tayga Vural'ın velileri ise çocuklarının Y.O ile aynı sınıfta olmasını desteklediklerini bildirdiler. 
     Buket ve Uğur Dayıoğlu, ''Eğer bu aşamadan sonra Y.O bu okulda eğitim göremezse kesinlikle çocuğumuzu alırız. Artık herkes bilinçlenmeli. Bir çocuğu tecrit ederek, hastalıktan korunmak mümkün değil ki... Her an böyle bir hastalık karşımıza çıkabilir'' dedi. 
     Hülya Vural ise, ''Çocuğu başka sınıflarda olanlar tavır alıyor, diğer velileri de etkiliyorlar. Biz risk olmadığına inanıyoruz. Bunca uzman böyle bir risk olmadığını açıklıyor, inat ile bir çocuğun hayatını karartmayalım'' diye konuştu. 
     
     KARŞI ÇIKANLAR... 
     Y.O'nun birebir eğitimini isteyen bazı veliler ise Milli Eğitim Bakanlığı'nın ''eğitimin sınıfta olması'' yolundaki kararını ''dayatma'' olarak nitelendirdi. 
     Şerif Remzi İlköğretim Okulu'nun bahçesi canlı yayın yapan ulusal TV'lerin kameraları ile dolarken, bazı veliler, ''Medya olayı fazla büyüttü. Bizi kendi halimize bıraksalar sorunu daha kolay çözebilirdik. Film setine dönen bir okulda ne eğitim kaldı ne de psikoloji'' dediler. 
     
     ''AKIŞINA BIRAKILSIN'' 
     Ege Üniversitesi Tıp Fakültesi Psikiyatri Anabilim Dalı Öğretim Üyesi Prof. Dr. Ahmet Çelikkol da batı ülkelerinde HIV virüsü taşıyan çocukların ''normal öğrenci'' olarak öğrenimlerini sürdürdüğünü, kimsenin buna itiraz etmediğini belirterek, A.A muhabirine şunları söyledi 
     ''Konunun bu duruma gelmesi psikolojiktir. Başka bir deyişle konu AIDS korkusu değil, AIDS fobisidir. Konuyu ülkenin en önemli sorunu haline getirmek yerine, olayları akışına, çözümü zamana bırakmak en uygunudur. Bırakalım öğrenci, sınıfında 10 kişi de olsa okuluna gitsin. Sonuçta velilerin direnci de son bulacaktır.'' 
     
</TEXT>
</DOC>
