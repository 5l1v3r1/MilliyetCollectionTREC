<DOC>
<DOCNO> 164005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/ekonomi/eko02.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Yolsuzluklara karşı daha aktif olabilirdik... 
</HEADLINE>
<TEXT>

Koç Holding Başkanı Mustafa Koç, Başbakan Erdoğan'ın TÜSİAD'da yaptığı 'Yolsuzluk ekonomisi yaşanırken sizlerin sesi daha fazla çıkmalıydı' açıklamasına hak verdi 
     EKONOMİ SERVİSİ 

     Koç Holding Yönetim Kurulu Başkanı Mustafa Koç, Başbakan Tayyip Erdoğan'ın, TÜSİAD Yüksek İstişare Konseyi'ndeki "Tepeden tırnağa bir kirlenme, bir yolsuzluk ekonomisi yaşanırken sizlerin sesi daha fazla çıkmalıydı" sözlerine hak verdi. Koç Holding'in bölge bayilerinin 'Anadolu Buluşmaları' adı altında Konya'da yapılan toplantısı öncesi soruları yanıtlayan Koç, "Başbakan kısmen haklı. İş dünyası olarak biraz daha aktif olabilirdik. Yolsuzlukla mücadeleye destek verilmeli" dedi. TÜSİAD'ın neden tepki vermediğine ilişkin soru üzerine Koç, "Orada polemiğe girmek doğru olmazdı" yanıtını verdi. 
     
     'Malezya örnek olmaz' 
     Koç, doğalgaz piyasası hakkındaki iddialarla ilgili olarak da "İyi incelenmesi gerekir. Birileri anlaşmalar yapmış, fahiş fiyattan satılıyor, deniliyor" dedi. ÇEAŞ ve Kepez sözleşmelerinin feshi konusunda ise Koç, konunun detaylarının çok iyi bilinmediğini ifade ederek, "Hangi tarafa baksanız o haklı" diye konuştu. Koç, "IMF programları 2004'te biter mi " sorusu üzerine "Ben zannetmiyorum. IMF'yle bir sorun çıkmayacak. Dönülemez bir yoldayız. Türkiye başka bir kriz kaldıramaz. IMF'yle devam konusunda Malezya örnek alınamaz. Orada sıkı bir rejim var" dedi. 
     
     'Ekonomide hava olumlu' 
     Ekonomide olumlu bir hava bulunduğunu da vurgulayan Koç, önemli bir sorun ortaya çıkmadığı takdirde, ekonomik ortamın daha iyiye gideceği belirtti. Güven ortamının oluşmaya başladığını, bunun piyasalardan görüldüğünü vurgulayan Koç, "Hükümet ekonomik programın kararlılıkla uygulanmasını sürdürürse başarılı olur" dedi. 
     
     'İçkide bir planımız var' 
     Koç, Tekel'in özelleştirilmesine ilişkin bir soruya "Sigaraya girmeyeceğiz, içkide bir planımız var" yanıtını verirken, Tüpraş konusunda ise hiçbir şeyin belli olmadığını söyledi. Koç Holding CEO'su Bülend Özaydınlı da bazen reformlardan geri dönüş sinyalleri verildiğini belirterek, "Hükümet net olmalı" dedi. 
     
'Felaket tellallığı yapmak doğru değil'      Koç, Türkiye'nin hızla toparlanmaya çalıştığını belirterek, "Artık geriye dönüp, suçlu aramanın bir yararı yok. Sürekli dikiz aynasına bakarak ilerlemek mümkün değil. Önemli olan geçmişten ders alıp aynı hataları tekrarlamamak" dedi. 
     Karamsar olmakla bir yere varılamayacağını kaydeden Koç, "Morallerimizi bozmadan çok çalışmak başarı için olmazsa olmaz koşul" diye konuştu. Sektörel ve kişisel çıkarların takip edileceği bir dönem olmadığını belirten Koç, kimsenin tütüne az verdi, buğday fiyatı yetersiz diye hükümeti baskı altında tutma lüksü olmadığını kaydetti. Koç, hükümetin de doğru ve adil uygulamalarıyla vereceği moralin ekonomideki potansiyeli ortaya çıkartacağını söyledi. Koç, "Felaket tellallığı yapmayı doğru bulmuyorum. Piyasalara iyi mesajları da vermek lazım" dedi. 
     
'Döviz düşüyor diye bağırmanın anlamı yok'      Kerem PULGAT Konya DHA 

     İhracatta giderlerin dolar, gelirlerin euro cinsinden olması nedeniyle denge sağlanabildiğini belirten Mustafa Koç, kurlardaki düşüşün şirketlerin döviz borçlarını olumlu etkilediğini söyledi. Koç, "Bu nedenle 'döviz düşüyor' diye bağırmayı anlamsız buluyorum" dedi. İki ay önce 'dolarda her 100 bin liralık artışın Ford Otosan'ın borcunu 100 milyon dolar artırdığını' söyleyen Koç, şimdi dolar aşağı gittiği için Ford Otosan'ın en k rlı şirketleri olduğunu belirtti. Koç, "Madem dalgalı kur var, bunu da bu şekilde kabul etmek lazım. Her seferinde serbest piyasa ekonomisi diyoruz. Ama dolar düşünce 'Hadi müdahale edelim' deniyor. Ben buna katılmıyorum" dedi. n Mehmet BÜYÜKARI - 
     

</TEXT>
</DOC>
