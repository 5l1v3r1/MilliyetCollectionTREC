<DOC>
<DOCNO> 190136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun48.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Daniel Pearl'ü kim öldürdü 
</HEADLINE>
<TEXT>

     Amerikalı yetkililer, Pakistan'da geçen yıl öldürülen Wall Street Journal Gazetesi muhabiri Daniel Pearl'ün boğazını 11 Eylül saldırılarının zanlısı Halid Şeyh Muhammed'in kestiğine inanıyor. 
     Pearl cinayetini araştıran Amerikalı yetkililerden biri, Reuters ajansına verdiği demeçte, ''Bu bizim bugünkü inancımız. Bu inanca belli bir süre sonra ulaştık'' dedi. 
     Amerikalı yetkililerin, daha önce Muhammed'in Pearl'ün ölümündeki rolü hakkında şüpheleri bulunuyordu. 
     ABD'de düzenlenen 11 Eylül terör olaylarının zanlısı Halid Şeyh Muhammed, Mart ayında Pakistan'da yakalanmış ve sorguya alınmıştı. 
     Gazeteci Pearl, 2002 yılının Ocak ayında Pakistan'ın Karaçi kentinde kaybolmuştu. Daha sonra Pearl ölü bulunurken, ele geçirilen bir video kasette, yüzü görünmeyen bir kişi, Pearl'ün boğazını bıçakla keserken görüntülenmişti. 
     Öte yandan Pakistan'da görülen Pearl davası, 4 sanıktan biri olan Ahmed Ömer Said Şeyh adlı sanığın avukatının gelmemesi üzerine 1 ay ertelendi. Dava, Aralık ayından bu yana savcılarla yaşanan sorunlar yüzünden 6 kez ertelendi. 
     
</TEXT>
</DOC>
