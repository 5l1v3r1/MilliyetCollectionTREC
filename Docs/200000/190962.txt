<DOC>
<DOCNO> 190962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun29.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da otomobili içindeki Türk çocuğuyla birlikte çaldılar 
</HEADLINE>
<TEXT>

     Hollanda'nın Lahey kentinde, içinde 3 yaşında bir Türk çocuğun uyurken bırakıldığı otomobil, çocukla birlikte çalındı. 
     Çocuk bir süre sonra bulundu, ancak aracı çalan hırsız iz bırakmadan kayboldu. 
     Polisten verilen bilgiye göre, Lahey'de yaşayan Türk aile, 3 yaşındaki çocuklarını hastanede sünnet ettirdikten sonra eve dönerken, süpermarketten alışveriş yapmak istedi. Baba, narkozun etkisiyle arka koltukta uyuyan çocuğun üşümemesi için, yeni satın aldığı otomobili çalışır durumda alışveriş yapacağı marketin yakınına bıraktı. 
     Hofkade caddesindeki 'Selex-Emek' adlı süpermarkette hızla alışverişini yaparak dışarı çıkan aile, otomobili yerinde bulamadı ve hemen polise haber verdi. Bir süre sonra çocuğun Rijswijk kasabasında bir apartmanın girişine bırakıldığı bilgisi geldi. 
     Anne baba çocuğuna kavuştu, ancak çalınan araçla ilgili bir ipucuna rastlanmadı. 
     
</TEXT>
</DOC>
