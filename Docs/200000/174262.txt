<DOC>
<DOCNO> 174262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo04.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba İyi hazırlandık, hedef yükselteceğiz... 
</HEADLINE>
<TEXT>

     Trabzonspor Teknik Direktörü Samet Aybaba, 9 Ağustos Cumartesi günü deplasmanda oynayacakları Konyaspor maçına iyi hazırlandıklarını ve eksikleri olmadığını söyledi. 
     Bordo-mavili ekip, Konyaspor maçı hazırlıklarını Nevşehir'in Ürgüp İlçesi'nde sürdürüyor. 
     İlçe stadındaki antrenman öncesi gazetecilerin sorularını yanıtlayan teknik direktör Samet Aybaba, Konya ile aynı iklim kuşağında olduğu için kamp yeri olarak Nevşehir'i tercih ettiklerini belirtti. 
     Aybaba, Trabzon'un nemli bir havaya sahip olduğunu anımsatarak, ''Arkadaşları bu ortamdan kurtarıp maçın havasına sokmak için maçtan 2 gün önce buraya geldik. Buradan da Konya'ya geçip maçla ilgili hazırlıklarımıza devam edeceğiz'' dedi. 
     Takımdaki sakat ve cezalı futbolcuların çokluğunun hatırlatılması üzerine Aybaba, ''İyi hazırlandık. Bence eksiğimiz yok. Bu takımın içinde şu anda 28 oyuncu var. Hepsi bu takımda oynayabilecek düzeyde. Cumartesi gününe kadar küçük saha içi problemlerini de halledip tam kadro olarak maça çıkacağız'' diye konuştu. 
     Aybaba, aralarına yeni katılan oyuncuların takıma güç katacağını ve seyirci sayısını artıracağını ifade ederek, şöyle devam etti 
     ''Biz kazandıkça üzerine koyan bir takımız. Kazandıkça yukarılara doğru kendimize bir hedef koyacağız. İyi kaliteli oyuncu her şeyi büyütür. Duyduğumuza göre kombine bilet satışları artmış. Seyircinin ilgisi artıyor. Formalara ilgi artıyor. Trabzonspor'un bundan 5 yıl önce kaybettiği değerler de yavaş yavaş oturmaya başladı. Trabzonspor, bundan sonra daha yukarıları hedefleyen bir takım olmak mecburiyetindedir.'' Aybaba, bir gazetecinin ''Tel örgülerin kaldırılması Fenerbahçe maçında olayların çıkmasına neden olabilir mi '' diye sorması üzerine şunları kaydetti 
     ''Zannetmiyorum. Trabzon, dünyanın futbolu en iyi anlayan topluluğu. Futbolu seviyorlar, takımlarını seviyorlar. İşin bilincine vardıktan sonra Trabzon'da en küçük bir olayın olacağını sanmıyorum. Kaldı ki Trabzonspor artık lider takım, önder takım. Bu işin de liderliğini yapmak zorunda. Bence bu yaptığı hareketle 3 büyük takımın önüne geçti. Trabzonspor birçok şeyini hallederek lider takım olma konumunu devam ettirecektir. Diğer kulüplerin bunu desteklemesi lazım.'' Babaşenko'nun transferi için çalıştıklarını ifade eden Aybaba, bunun dışında transfer yapmayacaklarını anlattı. 
     
</TEXT>
</DOC>
