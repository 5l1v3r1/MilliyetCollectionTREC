<DOC>
<DOCNO> 198737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/guncel/gun10.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hele bakın bizim gözler çekik mi 
</HEADLINE>
<TEXT>

   1 milyonu aşkın tarikatçı Japon'un atalarının Dadaşköy'den gittiği iddiasına kızan Belde Başkanı, "Bizim dinsizlerimiz bize yeter" dedi 
      TURGAY İPEK Erzurum DHA 
   
   Japonya'daki Oomoto Tarikatı mensuplarının atalarının Erzurum merkeze bağlı eski adı "Kan" olan Dadaşköy'den oldukları iddiası, beldeyi böldü. Yolları çamurlu beldede Japonların iddiasına kimi çok sıcak bakarken, kimi "Dadaşlar, hele bir bakın bizim gözlerimiz çekik mi" dedi. 
   Japonya'da 1 milyonu aşkın üyesi bulunan tarikat mensuplarının atalarının asırlar önce buradan gittikleri iddiası, kendi halindeki beldeyi karıştırdı. Bazıları iddiayı şöyle değerlendirdi 
   "İddialar ne kadar doğru bilemiyoruz. Tarihçiler, bilim adamlarının ortaya çıkarması gerekir. Yine de saygı duyuyoruz. Japonları davet ediyoruz. Gelsinler, büyüklerimizle konuşsunlar. Hatta isterlerse onlara ev, tapınak yapmaları için arsa veririz. Japon milletini severiz. Kimseye zararları olmayan, çalışkan bir toplum. Belki onlar sayesinde belde gelişir. Japonlarla kardeş olur, birlikte yaşarız." İddialara hiç inanmadıklarını belirten bazı vatandaşlar ise köyde yıllar önce Ermenilerin yaşadığını hatırlattı. Japonlara ait en ufak bir ize dahi rastlamadıklarını belirten vatandaşlar, "Köyde Japonlara benzeyen tek insan dahi yok. Doğru, bizler de yer sofralarında oturuyoruz. Evimize ayakkabıları çıkararak giriyoruz. Bazı gelenekler, benziyor ama bunlar yeterli değil" diye konuştular. 
   
   Başkan sinirlendi 
   DYP'li Belediye Başkanı Angın ise beldede 2550 vatandaşın yaşadığını kaydederek şöyle konuştu 
   "Bu iddianın altında hesaplar var. Bundan sonra Japonlarla mı uğraşacağız. Ruslar, Ermenilerden sonra şimdi de Japonlar mı köye sahip çıkacak Şimdi bir de Japonlara ev, arsa verecekmişiz. Bizim dinsizler bize yetiyor zaten. Japonları kabul etmem, beldeye de girmelerine izin vermem." 
   
   
   
   
   
</TEXT>
</DOC>
