<DOC>
<DOCNO> 156000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/soneko23.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İskenderun Limanı hareketlenecek... 
</HEADLINE>
<TEXT>

     Antakya Ticaret ve Sanayi Odası Başkanı Mehmet Narin, Irak savaşı sonrasında yeniden yapılandırma faaliyetleri ve bu ülkeye yapılacak ihracatta İskenderun Limanı'nın önemli bir merkez olacağını bildirdi. 
     Narin, düzenlediği basın toplantısında, Birleşmiş Milletler kararı çerçevesinde Haziran ayından itibaren başlayacak Irak'a yönelik taşımacılık faaliyetlerinde konumu itibariyle İskenderun'un önemli bir işlev üstleneceğini kaydetti. Narin, ''Irak'a ihracatın can damarı İskenderun Limanı olacak'' dedi. 
     Narin, Antakya Organize Sanayi Bölgesi'ndeki çalışmaların yoğunlaştığına dikkati çekerek, şöyle devam etti 
     ''1996 yılında yapımına başlanan bölge, 4 trilyon lira harcama ile 4 yılda tamamlandı. Şu anda toplam 90 parselden 71'i satıldı, 6 fabrika çalışmalarına başladı. 
     Firmaları, bölgeye çekebilmek için en kısa sürede faaliyete geçmeleri koşuluyla arsa satışını çok ekonomik koşullarda yapıyoruz. Yol yapımı çalışmalarını da başlattık, en kısa sürede tamamlayacağız.'' Narin, sınır ticareti tartışmalarına değinirken ''Türkiye'nin komşuları ile sınır ticareti yapmasına karşıyız. Çünkü, bizdeki vergiler komşuda yok. Bu durumda, sınır ticareti sınır kentlerine faydadan çok zarar getiriyor'' diye konuştu. 
     
</TEXT>
</DOC>
