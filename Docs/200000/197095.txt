<DOC>
<DOCNO> 197095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur17.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ile Straw, ortak basın toplantısı düzenledi... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin teröre kesinlikle boyun eğmeyeceğini vurgulayarak, ''Umut ediyorum, bu olaylardan ders alınacaktır ve terörle mücadelede dünyada yeni bir dönem başlayacaktır'' dedi. 
     Gül ile İngiltere Dışişleri Bakanı Jack Straw, Levent'teki patlama yerinde inceleme yaptıktan sonra, Conrad Oteli'nde yaklaşık 20 dakika süreyle görüştüler. 
     Abdullah Gül, daha sonra düzenlenen ortak basın toplantısında, son günlerde Türkiye'nin organize bir terör saldırısıyla karşı karşıya kaldığını, geçen hafta iki sinagogun, dün de bir banka ve İngiltere'nin İstanbul Başkonsolosluğu'nun hedef alındığını anımsattı. 
     Dünkü saldırıda birçok Türk vatandaşının yanı sıra İngiliz Başkonsolos'un da hayatını kaybettiğini ifade eden Abdullah Gül, İngiltere'nin İstanbul Başkonsolosu Roger Guy Short için İngiltere Dışişleri Bakanı'na İngiliz halkı için başsağlığı dileklerini sunduğunu kaydetti. 
     Gül, her şeyden önce hayatını kaybedenlere Allah'tan rahmet, ailelerine başsağlığı, yaralılara da acil şifalar diledi. 
     
     TERÖRE KARŞI İŞBİRLİĞİ 

     Dışişleri Bakanı Gül, sözlerini şöyle sürdürdü 
     ''Bu terör olayını şiddetle telin ediyoruz, lanetliyoruz. Türkiye, teröre kesinlikle boyun eğmeyecektir. Ümit ediyoruz ki terörle mücadelede bütün ülkeler sıkı bir işbirliği içinde olurlar. 
     Şu anda teröristlerle ilgili fazla bir şey söylemek için biraz erken. Geçen haftaki teröristlerin kimliğini Türk polisi kısa sürede tespit etti. Eminim ki çok kısa bir süre içerisinde dünkü terör olaylarını gerçekleştirenlerin de kimliği tespit edilecek ve açıklanacaktır. Ama şu bir gerçektir ki herkesi ve her yerde vurabiliyor. Dolayısıyla teröre karşı bütün ülkelerin işbirliği içinde olmaları gerekir. Hiçbir hoşgörünün gösterilmemesi gerekir. 
     Umut ediyorum, bu olaylardan ders alınacaktır ve terörle mücadelede dünyada yeni bir dönem başlayacaktır.'' 
     
     SALDIRILAR İLİŞKİLERİMİZİ GÜÇLENDİRİYOR 

     İngiltere Dışişleri Bakanı Jack Straw, medeni dünyayı temsil edenlerin küresel bir terör tehdidi ile karşı karşıya bulunduğunu belirterek, ''İngiliz hedeflerine ve Türklere karşı yapılmış bu saldırı, aslında bizi daha da güçlendiriyor, bizim ilişkilerimizi güçlendiriyor ve Türkiye'nin AB'ye tam üye olmasını mümkün olduğu kadar çabuk istememizi getiriyor'' dedi. 
     Dışişleri Bakanı ve Başbakan Yardımcısı Abdullah Gül ile İngiltere Dışişleri Bakanı Jack Straw, İstanbul'da Conrad Oteli'nde ortak basın toplantısı düzenlediler. Straw yaptığı konuşmada, dünkü iki saldırıda ölenlerden 20'sinin Türk vatandaşı olduğuna işaret ederek, İngiliz hedeflerine karşı yapılan saldırılarda ölenlerin yakınlarına başsağlığı, yaralananlara da acil şifalar diledi. 
     Konuk Bakan, Abdullah Gül'ün İngiliz vatandaşlarının ölümü için belirttiği üzüntüye de katıldığını ifade etti. 
     Öldürülenlerden birinin İstanbul'daki başkonsolosları olduğuna işaret eden Jack Straw, ''Dün gece dul eşi ve büyük kızıyla konuştum. Her ikisi de büyük cesaret ve sabır gösteriyorlardı. Trajedi karşısında çok sabırlı ve cesaretli davranıyorlardı'' dedi. İngiltere Dışişleri Bakanı Jack Straw, ortada bir gerçeğin olduğunu dile getirerek, şöyle devam etti 
     ''Türkiye'ye aynı haftada iki saldırının seri halde yapıldığı görülüyor. Dünyanın her tarafında terörist saldırılar var. Endonezya'da, Suudi Arabistan, Fas'ta, Avrupa'da, ABD'de... Türkiye'ye de geldi. Bu bizim medeni dünyayı temsil ettiğimizi gösteriyor. Medeni dünyayı temsil edenler, küresel bir terör tehdidi ile karşı karşıyalar. Her nerede olursa olsunlar, bu saldırı aynı zamanda Türk insanlarına karşı, İngiliz menfaatlerinin yanı sıra Türk insanlarına yöneltilmiş bir saldırıydı. Bizler omuz omuza bunlara karşı birlikte duruyoruz.'' İngiltere'nin Türkiye'ye her zaman destek verdiğini, dostça duygular beslediğini ifade eden Straw, sözlerini şöyle sürdürdü 
     ''Türkiye 55 yıl boyunca NATO'da bizimle beraber yer aldı. Size minnettarız bunun için. Türkiye'nin tam üye olarak AB'ye mümkün olduğu kadar çabuk gelmesini istiyoruz. Londra'da Avam kamarasında saldırılara karşı biraraya gelinmişti. İngiliz hedeflerine ve Türklere karşı yapılmış bu saldırı, aslında bizi daha da güçlendiriyor, bizim ilişkilerimizi güçlendiriyor ve Türkiye'nin AB'ye tam üye olmasını mümkün olduğu kadar çabuk istememizi getiriyor.'' 
     
</TEXT>
</DOC>
