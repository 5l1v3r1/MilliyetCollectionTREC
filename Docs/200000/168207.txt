<DOC>
<DOCNO> 168207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/yasam/yas01a.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu çocuğa nasıl kıydınız .. 
</HEADLINE>
<TEXT>
Kurşun, Ali'yi uykuda yakaladı 
Tatil için İskoçya'dan gelmişti 2.5 yaşındaki küçük Ali. Gittikleri kafede arabasının içinde mışıl mışıl uyurken, bir magandanın silahından çıkan kurşun gelip onu buldu... 
     TAYLAN YILDIRIM İzmir DHA 

     İzmir Foça'daki bir kafede gece yarısı çıkan kavgada sıkılan kurşunlardan biri, annesinin yanındaki bebek arabasında uyuyan 2.5 yaşındaki Ali Star Girimason'a isabet etti. Minik Ali'nin hayatını kaybettiği olayda, bir kişi öldü, iki kişi de yaralandı. 
     İskoç bilgisayar programcısı eşi David Girimason'la tatil için Türkiye'ye gelen Özlem Girimason, önceki akşam annesi Gülay Eşsizhan, anneannesi Vasfiye Genç ve halası Şükran Eşsizhan'la Fevzi Çakmak Mahallesi'ndeki Ayti Kafe'ye geldi. Girimason, bir süre sonra uykusu gelen oğlu Ali'yi bebek arabasına yatırdı. 
     Bu sırada yan masada oturan cep telefonu bayii Ali Bektaş 28 , Yılmaz Ergün 24 ve Güney Özdemir 21 , kimliği belirlenemeyen iki kişiyle tartışmaya başladı. 
     Tartışmanın büyümesi üzerine birden silahlar patlamaya başladı. Henüz kimin tabancasından çıktığı tespit edilemeyen altı kurşundan biri bebek arabasında mışıl mışıl uyuyan Ali'ye isabet ederken, kavga edenlerden Ali Bektaş ve Yılmaz Ergün kalçasından, Güney Özdemir ise karnından vuruldu. 
     
     Katiller bulunsun 
     Silah sesleriyle paniğe kapılan Girimason ve yakınları kanlar içinde kalan küçük Ali'yi hemen Yeni Foça Sağlık Ocağı'na götürdü. Ancak kurşunun koltuk altından girdiği Ali kurtarılamadı. 
     Oğlunun öldüğünü duyan Özlem Girimason sinir krizleri geçirirken, anneanne Gülay Eşsizhan gözyaşları içinde şunları söyledi "Kafeteryada bir anda silah sesleri duyduk. Torunumu alıp kaçmak istedim ama arabasında kanlar gördüm. Hemen hastaneye getirdik ama kurtaramadık. Katillerin yakalanmasını istiyorum." 
     Bu sırada yaralılardan Ali Bektaş da kaldırıldığı hastane de kurtarılmadı. Görgü tanıklarının ifadesi sonucu katil zanlısının Çiğli'de oto alıp satan Daimi Akyel 39 olduğu belirlendi. 
     

</TEXT>
</DOC>
