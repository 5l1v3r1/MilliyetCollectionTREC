<DOC>
<DOCNO> 156615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/soneko16.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AIG-Galatasaray davası sürüyor... 
</HEADLINE>
<TEXT>

     AIG'nin Galatasaray Sportif Sınai ve Ticari Yatırımlar A.Ş. aleyhine açtığı uluslararası tahkim davasında, nihai karara kadar davacıların iddia ettikleri haklarının korunması için bir çözüm bulmak üzere tarafların derhal müzekereleri başlatmaları yönünde ara karar alındı. 
     Galatasaray Sportif Sınai ve Ticari Yatırımlar A.Ş'den Borsa'ya gönderilen açıklamaya göre, şirket ortaklarından AIG Blue Voyage Fund L. P ve AIG Global Sports and Entertainment Fund L.P'nin beraberce AIG uluslararası tahkim istemiyle ICC International Court of Arbitration'a yaptığı başvuruyla ilgili devam etmekte olan davada Hakem Mahkemesi 8 Mayıs 2003 tarihinde ara karar aldı. 
     Ara karar, Hakem Mahkemesi'nin nihai kararını alana kadar davacıların iddia ettikleri haklarının korunması için bir çözüm bulmak üzere tarafların derhal müzakereleri başlatmalarını, müzakere sonuçlarının 2 Haziran 2003'e kadar Hakem Mahkemesi'ne bildirilmesini ve davacılar tarafından istenen tüm ihtiyati tedbir kararının bekletilmesini öngörüyor. 
     Açıklamada, bir sonraki Hakem Mahkemesi oturumunun Ağustos 2003'te yapılacağı, tarafların gün tercihlerini bildirmesini müteakip tarihlerin kesinleşeceği bildirildi. 
     
</TEXT>
</DOC>
