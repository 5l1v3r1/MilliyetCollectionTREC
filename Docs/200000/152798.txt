<DOC>
<DOCNO> 152798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/soneko15.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen İktidara geldiğimizde kucağımızda sakallı bebekler vardı 
</HEADLINE>
<TEXT>

     Çevre Bakanı Kürşad Tüzmen, iktidara geldiklerinde büyük sorunlarla karşılaştıklarını belirterek, ''Hükümetimiz Avrupa Birliği AB üyeliği, Kıbrıs sorunu ve Irak krizi ile karşı karşıya kaldık. Yani kucağımızda sakallı bebekler vardı'' dedi. 
     Gaziantep'in İslahiye İlçesi'nde gezi ve incelemelerde bulunan Bakan Tüzmen, bir çay bahçesinde vatandaşlara hitap etti. 
     Ak parti iktidarının çok zor ve sıkıntılı dönemi başarı ile atlatarak, vatandaşın güvenini kazandığını vurgulayan Tüzmen, ''ülkeyi zor bir tablo içinde teslim aldık. Kıbrıs, AB ve Irak sorununu akıllı politikalar takip ederek, bu zorlu ve hassa dönemi, başarı ile atlatmasını bildik. Bu ciddi sorunlar karşısında, ülkemizin milli menfaatleri doğrultusunda çalıştık'' diye konuştu. 
     Türkiye'nin komşularıyla bir sorunu bulunmadığını, onlarla her türlü alanda ticaret yapmayı sürdüreceklerini ifade eden Tüzmen, şöyle konuştu 
     ''Komşularımızın gözünün içine bakabiliyoruz. Ürettiğimiz malları satabiliyoruz. Ticaret yapıyoruz. Bunlar akıllı politikaların sonuçları. Zaten sizler de bizi problem üreten insanlar olmadığımız için seçtiniz. Zaten sorun yaratan, ülkenin önünü tıkayan insanları istemiyorsunuz. TBMM'yi yüzde 90 oranında yenilediniz. Biz de iktidara geldik. Daha önceki hükümetlerin 36 bakanla yaptığı işleri 23 bakanla yapıyoruz. Hem de daha iyisini yapıyoruz.'' Halkın ve iş dünyasının sesini dinleyerek, itirazlara rağmen Vergi Barışı Yasası'nı çıkarttıklarını belirten Bakan Tüzmen, sözlerini şöyle sürdürdü 
     '' vergi barışından 1 trilyon ancak toplayabilirsiniz dediler, biz 6 katrilyon para topladık. Vatandaş düzgün bir şekilde ve dürüstçe vergisini verdi. Bu yasa Ak parti iktidarının halkıyla bütünleştiğini ortaya koydu. Sıkıntılı günlerde çok kişinin farklı şeyler tahmin etmesine karşın, başarılı bir sınav verdik, kötümser beklentilerin aksine piyasalar canlanmaya başladı. İyi niyetliyiz, böyle olursa da Allah bizim önümüzü açacak. Amacımız herkese iş ve aş sağlayabilmek.'' Bakan Tüzmen, Gaziantep milletvekilleri Fatma Şahin, Mahmut Durdu, Mehmet Sarı ve İl başkanı Ökkeş Eruslu ile birlikte Kaymakam İlhan Ural'ı ziyaret ederek, ilçenin sorunları hakkında bilgi aldı. 
     Bakan Tüzmen, bir taziye ziyaretinin ardından karayoluyla Ankara'ya hareket etti. 
     





</TEXT>
</DOC>
