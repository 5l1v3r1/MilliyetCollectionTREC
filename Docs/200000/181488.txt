<DOC>
<DOCNO> 181488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko11.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a bira ihracatında patlama... 
</HEADLINE>
<TEXT>

     ABD operasyonu ile önemli ölçüde düşen ve savaş dolayısıyla durma noktasına giren Irak'a bira ihracatında adeta patlama yaşanıyor. Efes Pilsen, son 4 ayda 5.3 milyon litre bira satışı gerçekleştirerek Iraklıları serinletti. 
     Efes Pilsen İhracat Müdürü Kemal Gürsel, yaptığı açıklamada, geçen yıl 1 milyon 750 bin litre bira ihracatı yaptıkları Irak'tan gelen talebe yetişmek için kapasite kullanımlarını en üst seviyeye çıkardıklarını söyledi. 
     Gürsel, savaş dolayısıyla Ocak-Mayıs döneminde tamamen duran ihracatın daha sonraki 4 aylık süreçte geçen yıl gerçekleştirilenin 3 katını geçtiğini ve 5.3 milyon litreye ulaştığını belirterek, şunları kaydetti 
     ''İhracatımızda adeta bir patlama meydana geldi. Satışlar karşılığında yaklaşık 3.5 milyon dolarlık gelir elde ettik. Yüzümüzü güldüren bu durumun yıl sonuna kadar devam edeceğini ümit ediyoruz. 
     Irak'ta en çok satan bira olmamızı ve tercih edilmemizi, tanıtım ve yıllardır bölgede hakim olmamıza bağlıyorum. Coğrafi açıdan yakın olmamız ve gümrük vergisi uygulanmamasının avantajlarından da yararlanıyoruz. Yıl sonuna kadar 7-8 milyon litreye ulaşmayı ve 5 milyon doların üzerinde gelir elde etmeyi hedefliyoruz.'' 
     
     ''50 CC'LİK BİRALARI TERCİH EDİYORLAR'' 
     Avrupa ülkelerinin de Irak'a biralarını Ürdün üzerinden pazarladıklarını ve yoğun bir rekabet yaşadıklarını ifade eden Gürsel, şöyle devam etti 
     ''Türkiye'den başka markalar da bira ihraç ediyor. Ancak, pazarın büyük bir bölümünü biz elimizde tutuyoruz. Bunda, Irak'ta üretim yapan iki tesisin savaş dolayısıyla üretimine son verilmesinin de payı var. Adana'daki tesislerimizin yüzde 80 kapasitesi, bu bölge için üretim yapıyor. Daha çok da 50 cc'lik kutu biralar tercih ediliyor.'' 
     
</TEXT>
</DOC>
