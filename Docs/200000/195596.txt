<DOC>
<DOCNO> 195596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur18.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclise 15 bin Euro karşılığında bedelli askerlik önerisi sunuldu 
</HEADLINE>
<TEXT>

     AK Parti Erzurum Milletvekili Mustafa Nuri Akbulut, 28 yaşından gün almış kişilerin 10 bin, 40 yaşını tamamlayanların ise 15 bin Euro karşılığında askerlik yapabilmesine olanak sağlayan yasa önerisini TBMM Başkanlığı'na sundu. 
     Askerlik Kanunu'na geçici bir madde eklenmesini öngören yasa önerisi TBMM'de aynen kabul edilirse Kanun'un yürürlüğe girdiği tarihte saklı, yoklama kaçağı, bakaya durumunda veya tecilli olan 28 yaşından gün almış ve daha büyük olanlar, istekleri halinde altı aylık süre içinde askerlik şubesine başvurarak 10 bin Euro veya karşılığı Türk Lirası ödeyerek, Genelkurmay Başkanlığı'nca belirlenecek birlik ve kurumlarda temel askerlik eğitimlerini yapmaları şartıyla askerlik hizmetini yerine getirmiş sayılacaklar. 40 yaşını dolduran istekliler ise 15 bin Euro ödemeleri kaydıyla bedelli askerlikten yararlanacaklar. 
     Bu uygulama kapsamında toplanan paralar Maliye Bakanlığı Merkez Saymanlık Müdürlüğü adına Ziraat Bankası'nda açılacak özel hesaba yatırılacak. Bu hesapta toplanan miktarları genel bütçeye özel gelir ve karşılığını da ilgili kurum bütçelerine aktarılmak üzere Maliye Bakanlığı bütçesinde açılacak özel bir tertibe ödenek kaydetmeye Maliye Bakanı yetkili olacak. 
     Bu tertipte oluşacak ödenek, Maliye Bakanı ve Tarım Bakanı tarafından belirlenecek usül ve esaslar dahilinde DİE 2001 yılı verilerine göre GSMH'dan fert başına düşen milli geliri bin 500 doların altındaki illerde tarım ve hayvancılığın geliştirilmesi ve kalkındırılmasının finansmanında kullanılacak. 
     
</TEXT>
</DOC>
