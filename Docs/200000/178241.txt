<DOC>
<DOCNO> 178241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sonspo05.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da Bulgar takımları üstün... 
</HEADLINE>
<TEXT>

     Galatasaray ile CSKA Sofya arasında, yarın yapılacak Avrupa Şampiyonlar Ligi 3. tur ön eleme ilk maçıyla, Türk ve Bulgar takımları 14. kez karşı karşıya gelecek. 
     Şimdiye dek 2 ülke takımları arasında yapılan 13 maçın 5'ini Bulgar, 4'ünü Türk takımları kazanırken, 4 karşılaşma da berabere bitti. 
     Bu maçlarda Türk takımlarının 15 golüne, Bulgarlar 17 golle karşılık verdi. 
     
     6 EŞLEŞMEDE 2 TUR 
     Türk ve Bulgar takımları, bu sezondan önce 2 kez Avrupa Şampiyonlar Ligi ön eleme turu, 3 kez UEFA, 1 kez de Avrupa Kupa Galipleri Kupası olmak üzere 6 kez eşleşti. 
     Bu eşleşmelerden 3'ünde Türk takımları, 3'ünde de Bulgar takımları turu geçti. 
     Bulgar takımlarıyla bugüne dek 2 kez Fenerbahçe, 1'er kez de Beşiktaş, Galatasaray, Mersin İdmanyurdu ve Eskişehirspor eşleşti. Fenerbahçe, Galatasaray ve Beşiktaş, bu eşleşmeler sonunda, Bulgar takımları karşısında tur geçen Türk ekipleri oldu. 
     Sarı-lacivertliler, UEFA Kupası'nda 1992-93 sezonunda karşılaştıkları Botev Plovdiv'i İstanbul'da 3-1 yenmiş, deplasmanda ise 2-2 berabere kalarak, 2. tura çıkmıştı. 
     Beşiktaş ise PFC Levski Sofya takımını İstanbul'da 1-0 yenmiş, deplasmanda da 1-1 berabere kalarak tur atlamıştı. 
     Galatasaray da 2001-2002 sezonunda PFC Levski Sofya ile eşleşmiş ve rakibini 2-1 ve 1-1'lik maçlarla eleme başarısını göstermişti. 
     
</TEXT>
</DOC>
