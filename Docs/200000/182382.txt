<DOC>
<DOCNO> 182382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/yasam/yas20.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Üç milyarderin Manchester savaşı    Bir Avrupalı, bir Ortadoğulu ve bir Rus milyarder Manchester United'ı alabilmek için kıyasıya savaşıyor... 
   Dünyanın en büyük futbol kulüplerinden İngiliz Manchester United'ı satın almak için üç yabancı iş adamının kıyasıya çekiştiği öğrenildi. İngiliz Guardian gazetesinin haberine göre biri Rus, biri Ortadoğulu biri de Avrupalı olan üç milyarder İngiliz kulübü satın almak için en az 600 milyon sterlini gözden çıkardı. 
   Üç iş adamının uzmanlara kulübün değerini hesaplattığını yazan Guardian, bu üç ismin Manchester United hissedarlarının hisselerini satın alarak kulüpte kontrolü nasıl ele geçirebileceklerinin stratejisini yaptıklarını öne sürdü. 
   Manchester United'ın yüzde 45 hissesi, altı hissedarın elinde. Uygun fiyat verilirse bu hissedarların, paylarını tereddüt etmeden satabilecekleri belirtiliyor. 
   Rus milyarder Roman Abramoviç, bu sezon Chelsea'yi 150 milyon sterline satın alarak, İngiliz futboluna Rus damgası vurmuştu. 
   
   Havan mermisi köye düştü    Batman'ın Kozluk İlçesi'ne bağlı Koçaklar Köyü yakınında nereden atıldığı henüz belirlenemeyen havan mermisi, Birsen Tan'ın 13 yaralanmasına neden oldu. Sağlık durumu ciddi olan Tan, Batman Devlet Hastanesi'ne kaldırılarak tedavi altına alındı. Köylüler, önce cismin köy üzerinden geçen bir uçaktan düştüğünü öne sürerken yapılan incelemede patlayan cismin hava mermisi olduğu anlaşıldı. 
   
   Cep telefonlu nesil erken bunayacak    İsveç'te yapılan bir araştırma, cep telefonlarının, genç yaşta bunamaya yol açabileceğini ortaya koydu. Lund Üniversitesi'nin araştırmasına göre, cep telefonlarının manyetik dalgaları, kandaki albumin proteininin beyne geçmesine neden olabiliyor. Beyne ciddi zarar veren albumin, sinir hücrelerini yıpratıyor. Uzmanlar, küçük yaştan itibaren cep telefonu kullananların, 30'lu yaşlarında bunama tehlikesi yaşayabileceğine dikkat çekiyor. 
   
   Finişi göremediler    Extreme Powerboats Şampiyonası'nın son yarışı Haliç'de gerçekleştirilirken, 72 yaşındaki Doğan Şahin ile Joseph Muhlbauer ikilisinin kullandığı ''Hacıbekir'' isimli tekne 37.54.7'lik dereceyle birinci oldu. Sahil boyunca binlerce vatandaşın izlediği mücadelede, ''İnfit8'' takla atarak, ''Criystale Franke'' ise ''Hella'' ile çarpışması sonrası yarış dışı kalırken, ''Lotus'' ve ''İnfit9'' da teknik arıza nedeniyle finiş göremedi. 
   
   Şimdi grip aşısının tam zamanı    ÖLÜMLERE bile neden olabilen gripten korunmanın en etkili yolunun aşı olduğunu söyleyen Karaman Tabipler Odası Başkanı Prof. Dr. Nazmi Zengin, aşı için en uygun zamanın da sonbahar ayları olduğunu belirtti. Prof. Dr. Zengin, "Yumurta alerjisi olanlar dışında, kışın yatağa düşmek istemeyen herkes, grip aşısı olabilir" dedi. Zengin, aşının, sağlıklı kişileri yüzde 80, yaşlıları ise yüzde 50-60 oranında koruduğunu, sonuçta, hastalığın hafif atlatılmasını sağladığını kaydetti. 
   
   Balık yağı mucizesi    İSKOÇYA Edinburgh Kraliyet Hastanesi'nin araştırmasına göre balık yağı, kanserin ilerleyen aşamalarında hastaların kilo kaybını ve halsizlik hissini önlüyor. Pankreas kanseri olan 200 hasta üzerinde yapılan araştırmada, denekler iki gruba ayrıldı. İlk gruba bol proteinli bir diyet uygulandı. İkinci grubaysa omega 3 asidi içeren yüksek proteinli, bir diyet uygulandı. Bu gruba C ve E vitaminleri de verildi. İkinci grupta olanların zayıflaması tamamen durdu. 
   
</TEXT>
</DOC>
