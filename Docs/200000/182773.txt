<DOC>
<DOCNO> 182773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/ekonomi/eko07.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'a 'kırmızı bülten' çıktı 
</HEADLINE>
<TEXT>

   İmar Bankası soruşturmasıyla ilgili olarak Kemal ve Yavuz Uzan için kırmızı bülten çıkarıldı. Uzanlar görüldükleri ülkede yakalanıp Türkiye'ye iade edilecek 
   SEMRA PELEK İstanbul 
   
   Haklarında gıyabi tutuklama kararı bulunan Kemal ve Yavuz Uzan'ın uluslararası düzeyde aranabilmesi için "kırmızı bülten" çıkarıldı. Bu arada İmar Bankası yolsuzluğuyla ilgili soruşturmayı sürdüren Şişli Cumhuriyet Savcılığı, Kemal ve Yavuz Uzan'ın da aralarında bulunduğu yedi İmar Bankası yöneticisi hakkında, yetki belgeleri olmadan Hazine bonosu sattıkları iddiasıyla "emniyeti suiistimal" suçundan beş yıla kadar hapis istemiyle dava açtı. 
   Sermaye Piyasası Kurulu'nun SPK suç duyurusunun ardından Hazine bonolarıyla ilgili soruşturmayı tamamlayan Şişli Cumhuriyet Savcısı Sait Kunt, iddianame hazırlayarak dün dava açtı. İddianamede, halen bulunamayan bankanın eski Yönetim Kurulu Başkanı ve hissedarı Kemal Uzan, Yönetim Kurulu Başkan Vekili Yavuz Uzan, Genel Müdür Hilmi Başaran ve Yönetim Kurulu üyeleri Yaşar Avni Güral, Erol Hürbaş, Birol Demirkol ve Birol Çilingir'in tutuksuz olarak yargılanmaları istendi. 
   
   Her yerde aranıyorlar 
   İddianamede, sanıkların yaklaşık 100 trilyon değerinde bono aldıkları ve yetkileri olmadığı halde halka sattıkları belirtildi. Sanıkların halka sattıkları ve banka kasalarında korumakla yükümlü oldukları bu bonoları, ayrıca daha sonra da Adabank'a sattıkları bildirildi. Bu nedenle TCK'nın 510'uncu maddesindeki "hizmet nedeniyle emniyeti suistimal" suçundan sanıklar hakkında 1 ile 5 yıl arasında hapis cezası istendi. 
   Bu konuyla ilgili savcının sorguladığı yönetim kurulu üyeleri suçlamaları reddetmiş ve bono satışlarından Kemal Uzan ve Genel Müdür Hilmi Başaran'ın sorumlu olduğunu söylemişlerdi. Başaran'ın ise bono satışlarıyla ilgili suçlamaları reddettiği öğrenildi. Ancak SPK'nın savcılığa gönderdiği 16 klasörlük dosyada, bankadaki bono satışlarına ilişkin belgelerde Başaran'ın imzasının bulunduğu kaydedildi. 
   Savcılık yetkililerinden alınan bilgiye göre, halen sürmekte olan soruşturmayla ilgili olarak Kemal Uzan ve Yavuz Uzan hakkında kırmızı bülten çıkarıldı. Bu durumda Uzanlar Türkiye'ye iade edilmek üzere görüldükleri ülkede yakalanacak. 
   Kırmızı bülten, kişisel bilgiler yanında tutuklama kararını ve işlenen suçla ilgili bilgileri içeriyor. Bir kişi hakkında kırmızı bülten çıkarılabilmesi için, o kişi için bir mahkemenin tutuklama kararı vermesi gerekiyor. Bunun ardından cumhuriyet savcılıkları, Emniyet Genel Müdürlüğü Uluslararası İnterpol Genel Sekreterliği'ne başvurarak, kırmızı bülten çıkarılmasını talep ediyor. 
   
   
</TEXT>
</DOC>
