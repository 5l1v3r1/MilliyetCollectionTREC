<DOC>
<DOCNO> 188059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/guncel/gun10.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma Ş.E. haberi propaganda amaçlı 
</HEADLINE>
<TEXT>

   Jandarma açıklamasında, 'Ş.E.'ye işkence ve tecavüz iddiaları propaganda amaçlı' denildi 
   ANKARA Milliyet 

   
   Jandarma Genel Komutanlığı, PKK - KADEK'le irtibatı nedeniyle 1993'te gözaltına alınan Ş.E. adlı kadına işkence yapıldığı ve tecavüze uğradığı iddialarıyla ilgili haberlerin "bölücü örgütün propaganda amaçlı gayretlerinin bir parçası olabileceği" değerlendirmesinde bulundu. 
   Haberlerin Jandarma Genel Komutanlığı'nı hedef aldığını, yanlı ve gündem yaratmaya yönelik olduğu kaydedilen açıklamada olayın yalnızca E.'nin iddialarına dayandığı, 10 yıl sonra 405 jandarma personeli hakkında açılan dava sürecinin devam ettiği vurgulandı. Açıklamada, "Hazırlık soruşturmasında, anılan şahsın kolluk, adli makamlar ve sağlık kuruluşlarında olay ve iddiasıyla ilgili herhangi bir müracaatı veya raporun mevcut olmadığı belirlenmiştir" denildi. 
   Açıklamada 405 jandarma personelinin bir kişiye tecavüz ettiği şeklinde abartılı iddianın kesinleşmiş yargı kararıyla hüküm altına alınmış gibi basın organlarında değerlendirmeye alındığı belirtildi. 
   
   
</TEXT>
</DOC>
