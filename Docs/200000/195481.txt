<DOC>
<DOCNO> 195481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun16.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışan annelerin çocuklarının işi zor... 
</HEADLINE>
<TEXT>

     İngiltere'de yapılan bir araştırma, çocuğu okula başlamadan önce işine dönen annelerin çocuklarının duygusal açıdan yavaş geliştiğini, matematik ve okumada geri kaldığını ortaya koydu. 
     Sosyal ve Ekonomik Araştırmalar Enstitüsü tarafından yapılan araştırmaya göre, çalışan annelerin çocuklarının dezavantajı, ilkokul sıralarında başlıyor ve ilk yetişkinlik günlerine kadar sürüyor. 
     Araştırmacılar, bu dezavantajın çocuğun yaşıtlarına göre eğitimde daha başarısız olmasına ve ilk yetişkinlik döneminde işsizlik ihtimalinin artmasına yol açtığını belirtiyor. 
     Araştırmacılar, annenin doğum izninin bitiminden sonra işine dönmesinin, çocuğun lise bitirme sınavlarındaki başarı oranını yüzde 60'lardan yüzde 50'lere düşürdüğünü tespit ettiklerini de açıkladı. 
     Sonuçların, iyi eğitimli annenin çocuğunda daha az zarar verici olduğunu, annenin eğitimi düştükçe okul öncesi anneden uzak kalmanın çocuk üzerindeki olumsuz etkisinin arttığı belirtildi. 
     Araştırmada, ''Annenin kazandığı para yükseldikçe de, anne-çocuk ilişkisindeki yoğunluğun düşmesinin verdiği zarar azalıyor. Yani bir anlamda, anne çocuğundan uzak kalmanın bedelini eve daha çok para getirerek tazmin etmiş oluyor'' denildi. 
     Ancak araştırmacılara göre, annenin eğitim ve kazanç düzeyinin yükselmesi dezavantajı tümüyle ortadan kaldırmaya yetmiyor ve bu tür annelerin çocukları da annesinin ilgisiyle büyüyen çocuklara göre daha başarısız bir öğrencilik ve ilk yetişkinlik dönemi geçiriyor. 
     
</TEXT>
</DOC>
