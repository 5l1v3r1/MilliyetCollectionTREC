<DOC>
<DOCNO> 158840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sondun25.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab Erener Kazanma şokunu hala üstümden atamadım... 
</HEADLINE>
<TEXT>

     48. Eurovision Şarkı Yarışması'nı kazanan Sertab Erener, ''kazanma şokunu hala üstünden atamadığını, kendisi ve Türkiye adına çok mutlu olduğunu'' söyledi. 
     Yarışmanın düzenlendiği Letonya'nın başkenti Riga'da son basın toplantısını düzenleyen Erener, Cumhurbaşkanı Ahmet Necdet Sezer'in kendisine tebrik mesajı gönderdiğini, Başbakan Recep Tayyip Erdoğan'ın da kendisini telefonla arayarak kutladığını söyledi. 
     ''Kazanma şokunu hala üstünden atamadığını'' belirten sanatçı, ''Kendim ve Türkiye adına çok mutluyum'' dedi. Erener, yarın İstanbul Atatürk Havalimanı'nda çok büyük bir tören düzenleneceğini ve bu mutluluğu tüm Türkiye ile yeniden paylaşacağını belirtti. 
     Yarışmanın gelecek yıl Türkiye'de düzenleneceğini anımsatan Sertab Erener, bu açıdan kendilerini zor günlerin beklediğini, ''ama Türkiye'nin bu işleri başaracağını'' belirtti. Erener, ''Çok güzel bir yarışma düzenlenecek'' dedi. 
     Belçikalı bir gazetecinin, yarışmayı izlemek üzere Türk basınından sadece bir gazetecinin akredite olduğunu hatırlatarak, ''Acaba Türk basını size inanmadı mı '' şeklindeki sorusuyla karşılaşan Erener, ''Niye gelmediklerini bilemem. Ama zaten devletin iki büyük kuruluşu burada. Türk basını da bunlardan faydalandı. Bir eksiğimiz olmadı'' dedi. 
     Erener, ''İngilizce şarkıyla elde ettiğiniz başarıdan sonra, gelecek yarışmada da İngilizce şarkı söylenecek mi '' sorusunu yanıtlarken, ''Benim için hiçbir mahsuru yok. Gördüğünüz gibi başarılı geçti'' diye konuştu. 
     İsveçli bir gazetecinin, ''Avrupa turuna çıkacak mısınız '' sorusu üzerine de Erener, ''Evet, böyle bir projemiz var. Dönüşümüzde Sony plak şirketi turla ilgili bir program yapacak, ama tam içeriğini bilemem'' dedi. 
     Erener, tek parçanın başarısıyla kariyerini devam ettirmeyeceğini, hedefinin daha büyük ve güzel albümler çıkarmak ve müzik dünyasında zirveyi yakalamak olduğunu söyledi. 
     ''Letonya hoşunuza gitti mi '' sorusuna da Sertab Erener, ''Riga eski bir şehir, güzel bir şehir, ama özellikle balıklarınızı çok beğendim'' yanıtını verdi. Erener, ''Türkiye'de düzenlenecek 2004 şarkı yarışmasında sunucu olarak çıkar mısınız'' sorusunu, ''Ben şarkıcıyım, sunucu değilim'' şeklinde yanıtladı. 
     Erener, erkek arkadaşının Türkiye'den kendisini arayarak tebrik ettiğini ve çok mutlu olduğunu söyledi. 
     Sertab Erener, basın toplantısından sonra, yabancı medya mensuplarının isteği üzerine, Türk bayrağının önünde uzun süre poz verdi. 
     
     ZAFER ASI İYİ BİR EKİP KURDUK 

     Bu arada, TRT adına 48. Eurovision Şarkı Yarışması'nda Türkiye'yi temsil eden heyetin başkanı Zafer Ası, TRT'nin Sertab Erener ile anlaştıktan sonra, 7 ay boyunca kazanmak için çok büyük çabalar sarfettiğini, çok çalıştıklarını, çok iyi bir ekip kurduklarını söyledi. 
     Ası, ''Ve ismimizi sonunda duyurduk. Başından beri kazanacağımıza inanıyorduk, ama puanlamada bazı sürprizler çıktı. Eurovision tarihinde ilk kez böyle heyecanlı ve çekişmeli bir yarışma oldu. Önümüzdeki yıl TRT'nin organizasyonuyla Eurovision Türkiye'de yapılacak. Buna tamamen hazırlıklıyız. Habitat gibi daha büyük organizyonlar yapmış bir ülkeyiz'' dedi. 
     Zafer Ası, gelecek yılki yarışma için Sertab Erener'in organizasyona katılıp katılmayacağına henüz karar vermediklerini belirtti. 
     
</TEXT>
</DOC>
