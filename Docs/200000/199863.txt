<DOC>
<DOCNO> 199863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur36.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beth İsrail Sinagogu'nun sokağı 13 Aralık'ta hizmete açılacak 
</HEADLINE>
<TEXT>

     Şişli Belediyesi, 15 Kasım'da Beth İsrael Sinagogu'na yönelik bombalı saldırıda hasar gören Nakiye Elgün Sokak'ı yeniden düzenleyerek, 13 Aralık Cumartesi günü hizmete açacak. 
     Şişli Belediye Başkanı Mustafa Sarıgül, La Bella Samiramis Düğün Salonu'nda, patlamadan etkilenen sokak sakinleri ve esnafın sorunlarını dinledi. 
     Saldırıda ölenlerin anısına bir dakikalık saygı duruşunun ardından başlayan toplantının açılışında konuşan Sarıgül, Türkiye'yi içeriden ve dışarıdan bölmek isteyen şer ve münafık güçlerin, dün olduğu gibi bugün ve yarın var olacağını söyledi. 
     Sarıgül, yaşamda kaderciliğe yer bulunmadığını ifade ederek, yaşanan acı olaydan ders alıp bölgenin güvenliğinin kısa sürede sağlanacağını bildirdi. 
     ''Vicdanım rahat, elimden geleni yaptım'' diyen Sarıgül, bundan sonra yapılacaklar konusunda da vatandaşlara bilgi verdi. 
     Sarıgül, bölge halkının isteğiyle sinagogun bulunduğu sokakta park yasağı getirdiklerini belirterek, bu sokakta oturan kişilerin araçlarını ücretsiz olarak bir yıl süreyle belediyenin göstereceği otoparka bırakabileceklerini kaydetti. 
     Ayinlerin yapıldığı cumartesi günleri sinagogun bulunduğu sokakta, 07.00-13.00 saatleri arasında özel güvenlik tedbirleri alınacağını açıklayan Sarıgül, diğer saatler için de sokak sakinleri ve esnafın özel bir güvenlik şirketiyle anlaşacağını bildirdi. 
     Sarıgül, bölgede yeni trafik düzenine ilişkin çalışmaların devam ettiğini vurgulayarak, şunları söyledi 
     ''Sizler, maddi kayıplarınızın yanında manevi olarak yıkıldınız. Bu yaranın tamamını ben sarmak istiyorum. Sizler iyi olacaksınız, toparlanacaksınız. Ben de sizden bu paraları 2 yıl sonra alacağım. 
     Saldırının olduğu sokakta gece gündüz şok bir çalışma yapılacak. Önümüzdeki hafta Cumartesi günü 13 Aralık sokağın her şeyini bitireceğim. Burası Türkiye'nin örnek sokağı olacak. Açılışa Türkiye Hahambaşısı İsak Haleva'yı da davet ettik. Şenlik içinde açılışı gerçekleştireceğiz.'' Toplantıda sıkıntılarını dile getiren sokak sakinleri ile esnaf da, Sarıgül'e hizmetlerinden dolayı teşekkür ettiler. 
     
</TEXT>
</DOC>
