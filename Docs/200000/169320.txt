<DOC>
<DOCNO> 169320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/soneko24.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Niksar Ayvaz Suyu yeniden üretimde... 
</HEADLINE>
<TEXT>

     Üretimi, geçtiğimiz yıl Sağlık Bakanlığı'nca durdurulan ve daha sonra tekrar izin verilen Niksar Ayvaz Su ve Şişeleme Sanayi A.Ş'nin Genel Müdürü Ömer Fethi Güler, ''Bir sene içinde 5 bin kişi işsiz kalırken, yaklaşık 1 trilyon 300 milyar lira da zarar ettik'' dedi. 
     Tek-Gıda-İş Sendikası Tokat Şubesi'nde, fabrikanın Pet Şişe Müdürü Ömer Düzdar ve Su Şişeleme Müdürü Sefer Dolapçı ile birlikte basın toplantısı düzenleyen Güler, 2 gün sonra törenle yeniden üretime başlayacak olan fabrikanın son durumu ile ilgili değerlendirmelerde bulundu. 
     İşletmelerinin kapatıldığı son 1 yılda zor ve sıkıntılı günler yaşadıklarını dile getiren Fethi Güler, ''Bir sene içinde 5 bin kişi işsiz kalırken, yaklaşık 1 trilyon 300 milyar lira da zarar ettik'' dedi. Güler, şunları kaydetti 
     ''Niksar Ayvaz Suyu, bin 400 yıldır bilinen, Evliya Çelebi'nin Seyahatnamesi'nde andığı ve 0,5 Fr sertliği ile dünyada adından söz ettiren bir içme suyudur. Fabrikamızda kurulan filtre sistemiyle Sağlık Bakanlığı izni ile işlenmiş içme suyu olarak, yeniden hizmet vermeye başladık. 
     Fabrikada üretim durdurulması haberini aldığımızda İngiltere, Amerika ve Almanya gibi ülkelere ihraç ettiğimiz sular geri bile dönmedi. Yıllardır birçok insan Niksar Ayvaz Suyu'nu sağlıklı bir şekilde içti. Beni şu anda bile telefonla arayan kişiler fabrikanın açıldığını duyduklarında ağlıyorlar.'' Güler, sıkıntılı bir dönem sonrası yeniden ruhsatlanan tesislerinin, bu mutluluğunu Niksar halkı ile yeniden paylaşmak için 16 Temmuz'da açılış töreni ve şenlik düzenleyeceklerini kaydetti. 
     
</TEXT>
</DOC>
