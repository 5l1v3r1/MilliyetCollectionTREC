<DOC>
<DOCNO> 173706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun45.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap Birliği, Irak'taki geçici hükümeti tanımıyor... 
</HEADLINE>
<TEXT>

     Arap Birliği Genel Sekreteri Amr Musa, Irak'ta ABD tarafından oluşturulan geçici hükümet konseyini tanımayacaklarını söyledi. 
     Musa, Arap Birliği İzleme Komitesi üyesi ülkelerin dışişleri bakanları toplantısından sonra yaptığı açıklamada, geçici hükümet konseyinin oluşturulmasının bir başlangıç olduğunu, bunun, tanınabilecek yasal bir hükümetin yolunu açması gerektiğini söyledi. musa, ''Arap Birliği, Irak'ta ABD tarafından atanan geçici hükümet konseyini tanımayacak ve Saddam Hüseyin sonrası Irak, seçilmiş bir hükümetle yönetilinceye kadar bekleyecektir'' dedi. 
     Geçici hükümet konseyinin oluşumunu memnuniyetle karşılayan birçok Arap ülkesi, Irak halkı tarafından seçilmiş olması halinde, yönetimin daha güvenilir olacağı gerekçesiyle, konseyi yasal Irak hükümeti olarak tanımıyor. 
     Arap Birliği'nin aldığı karar, Irak'ın 22 üyeli Birlik'teki sandalyesinin, bu ülkede seçim yoluyla iş başına gelen bir hükümet oluşturuluncaya kadar boş kalacağı anlamına geliyor. 
     Geçici hükümet konseyi, Arap Birliği'nin bugün yapılan toplantısına temsilci göndermemişti. 
     Musa, daha önce yaptığı açıklamada, Arap ülkelerinin şimdilik Irak'a birlik göndermeyi düşünmediğini söylemişti. 
     
</TEXT>
</DOC>
