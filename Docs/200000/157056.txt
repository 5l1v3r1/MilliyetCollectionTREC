<DOC>
<DOCNO> 157056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sondun22.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Yunan Haber Ajansına konuştu "Görüşmeler tatmin ediciydi" 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Yunanistan Dışişleri Bakanı Yorgo Papandreu ile ''iki taraf arasındaki sorunların mevcudiyetine rağmen tatmin edici bir görüşme yaptıklarını'' söyledi. 
     Gül, Atina Haber Ajansı'na ANA Brüksel'de verdiği demeçte, Ege'deki hava ihlallerine ilişkin olarak da ''bu tür olayların zaman zaman görüldüğünü'' belirtti. 
     Papandreu ile görüşmesinde Yunan tarafının Ege'deki ihlaller konusunu gündeme getirdiğini belirten Gül, ancak bu konunun görüşmede üzerinde yoğunlaşılan tek konu olmadığını, tüm Türk-Yunan ilişkilerinin gözden geçirildiğini söyledi. 
     Türkiye ile Yunanistan arasında güçlendirilmiş ekonomik işbirliğini desteklediğini belirten Gül, Yunanistan'dan Türkiye'ye yönelik yatırımların ve gelen turist sayısının artması gereğini vurguladı. 
     Hükümetin Kopenhag kriterlerine uyum sağlamak için gerekli reformları gerçekleştirmekte kararlı olduğunu da vurgulayan Gül, AB-Türkiye ilişkilerinde 40 yıl sonra, 2004 yılı sonunda üyelik müzakerelerine başlanması gibi belirleyici bir noktaya gelindiğine dikkati çekti. 
     Gül, ''Bu ulusal hedefe ulaşamazsak, Türkiye'de başka fikirler ve zihniyetin üstün gelmesi riski var'' dedi. 
     
</TEXT>
</DOC>
