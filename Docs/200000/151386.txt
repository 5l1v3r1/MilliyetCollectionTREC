<DOC>
<DOCNO> 151386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo01.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney "Bu maç UEFA planlarımız içinde yoktu" 
</HEADLINE>
<TEXT>

     Fenerbahçe Teknik Koordinatörü Tamer Güney, Beşiktaş karşısında aldıkları 2-0'lık yenilginin, önümüzdeki sezon için UEFA Kupası'na katılabilme şansını riske atmadığını söyledi. 
     Güney, maçtan sonra düzenlediği basın toplantısında, Fenerbahçe'nin önünde puan alabileceği 6 maçın bulunduğunu ifade ederek, ''UEFA Kupası şansımız riske girmedi. Bu maç UEFA Kupası hesaplarımız içinde yoktu. Hatta Gençlerbirliği maçı da bu planın içinde yer almıyordu. Önümüzde puan alabileceğimiz 6 maçımız daha var. Yaptığım hesaplara göre şansımız devam ediyor'' diye konuştu. 
     Beşiktaş karşısında maçın 8. dakikasında yedikleri golün oyunlarını etkilediğini anlatan Güney, buna rağmen ilk yarıda siyah-beyazlı takım ile başabaş mücadele sergilediklerini kaydetti. 
     İkinci yarıda sistem değişikliği yaptıklarını ifade eden Tamer Güney, ''Kişisel bir hatayla yine erken gol yiyince konsantrasyonumuz bozuldu. Beşiktaş daha arzulu ve istekliydi. Maçı da kazandı'' dedi. 
     Sezon başından bu yana sarı-lacivertli takımda yapılan değişiklikler nedeniyle maç kadrosu oluşturulurken bazı sıkıntılar yaşadıklarını anlatan Güney, sezon sonuna kadar takım içinde yeni arayışlara gideceklerini ifade etti. 
     Ceyhun ve Hakan'ın bu maç öncesinde kadrodan çıkarılmasıyla ilgili bir soruyu da Güney, ''Sebep sadece teknik. Her antrenörün böyle kritik kararlarda mantıksal bir yaklaşımı vardır. Hafta içinde bu futbolcularla konuşacağız. Çözüme kavuşmazsa yöneticilerle konuşacağız'' diye yanıtladı. 
     Tamer Güney, 2-3 hafta içinde transferlere yön vermesi amacıyla yönetim kuruluna takımla ilgili bir rapor vereceğini sözlerine ekledi. 
     Fenerbahçeli futbolcu Tuncay ise Beşiktaş maçına kazanmak için çıktıklarını, ancak aldıkları mağlubiyete üzüldüklerini belirterek, ''Benim ilk yarıda kaleciyle karşı karşıya kaldığım pozisyonda gol atsaydım, maçın gidişatı değişebilirdi. Ama olmadı, çok üzgünüz. Üstümüzde bir stres var. Bundan sonraki maçlar için daha dikkatli olacağız'' dedi. 
     





</TEXT>
</DOC>
