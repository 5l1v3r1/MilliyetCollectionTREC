<DOC>
<DOCNO> 171418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/soneko35.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Cola Turka rakiplerine moral verdi... 
</HEADLINE>
<TEXT>

     Ülker firmasının ''Amerikalıları Türkleştirme'' esprisiyle hazırladığı ''Cola Turka'' reklamıyla kola sektörüne hızlı girmesi, rakibi konumundaki diğer yerli kola üreticilerine de moral verdi. 
     ''Uludağ Cola'' markasıyla, bir süre önce kola sektöründe faaliyet göstermeye başlayan Erbak Uludağ A.Ş'nin Genel Müdür Yardımcısı Ömer Kızıl, kola sektöründe yaşanan savaşta, bugüne kadar uluslararası iki yabancı sermayenin pastayı paylaştığını bildirdi. 
     Bu iki şirketin öncelikli amacının, daha fazla konsantre ürün satmak olduğunu belirten Kızıl, bu nedenle kola sektöründe ciddi rakip olabilmek için öncelikle iyi bir ürün ile kısa vadede geri dönülmesi beklenmeyecek ciddi pazar yatırımlarının yapılması gerektiğini vurguladı. 
     Kızıl, şöyle devam etti 
     ''Cola Turka, kola sektörüne maddi anlamda ciddi bir yatırım yaparak iyi bir çıkış yakalamış, uluslararası markalardan başka bir marka kolanın da içilebilirliğini ispatlamıştır. Şu anda yapılan satışlar ve kazanılan pazar payları belli bir dönem içinde gerçek noktasına gelecektir. Burada önemli olan Cola Turka'nın sadık tüketicilere sahip olmasının devamlılığıdır.'' Kızıl, Erbak Uludağ'ın 1930 yılında itibaren hem maden suyu, hem de meşrubat sektöründe hizmet verdiğini, şirketin, 2001 yılı başından itibaren tüm ürünlerini ''Uludağ'' markası altında toplama stratejisine başvurduğunu bildirdi. Bu karar doğrultusunda, ''Ixir Cola'' adı altında ürettikleri ürünü, yeni tat çalışması ile beraber Kasım 2002'den beri ''Uludağ Cola'' adıyla piyasaya sürmeye başladıklarını anımsatan Kızıl, şunları söyledi 
     ''Tüketicilerimizden Uludağ markası ile özellikle tat ve ambalaj anlamında çok olumlu tepkiler aldık. Uludağ Cola satışları, çıktığı günden itibaren bir önceki dönem ile karşılaştırıldığında yüzde 250 satış artışı gerçekleşmiştir. Uludağ Cola satışlarının, Cola Turka'nın yapmış olduğu lansmandan sonra daha da artacağı kanısındayız. Çünkü tüketicilerin, kola sektöründeki seçiciliği ve ön yargısı, Cola Turka sayesinde kırıldı. Uludağ Grubu olarak, başka bir yerli firmanın kola sektörüne yapmış olduğu bu yatırımı memnuniyetle karşılıyor ve orta vadede Uludağ Cola ürünümüzün çok daha iyi yerlere gelmesini sağlayacak bir adım olarak görüyoruz.'' 
     
</TEXT>
</DOC>
