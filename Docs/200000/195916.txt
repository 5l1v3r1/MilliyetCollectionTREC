<DOC>
<DOCNO> 195916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sonspo03.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İskoçya 'Portakal'ı şimdilik soydu 
</HEADLINE>
<TEXT>

     Dün gece oynanan diğer eleme turu maçlarında İskoçya, evinde Hollanda gibi güçlü bir takımı 1-0 yenmeyi başardı. Ada ekibi, Portakallar'ı McFadden'ın 22. dakikada attığı golle geçti. Hollanda'da Frank de Boer, 90 dakika boyunca forma giyerken, teknik direktör Dick Advocaat, yedek soyundurduğu Van Hooijdoonk'u sahaya sürmedi. Zagrep'teki mücadelede ise iki eski Yugoslav ekolü karşı karşıya geldi. Hırvatistan'ın 5. dakikada Prso'nun ayağından 1-0 öne geçtiği maçta, konuk Slovenya 22'de Siljak'ın attığı golle beraberliği sağladı. Kalan dakikalarda başka gol olmayınca, maç 1-1 berabere bitti. Fenerbahçeli Tomas, 90 dakika boyunca Hırvatistan formasını giyerken yine eski bir Fenerbahçeli olan Rapaiç, ikinci 45 dakikada görev aldı. Gecenin bir başka zorlu 90 dakikası Moskova'daydı. Kağıt üzerinde favori görünen ev sahibi Rusya, Britanya futbolunun çıkıştaki takımı Galler'le Lokomotif Stadı'nda 0-0 berabere kaldı. 
     Gecenin dostluk maçlarında ise Çek Cumhuriyeti, Kanada'yı 5-1 yendi. Ev sabihi takımın gollerini Marek Jankulovski, Heinz. Poborsky, Sionko ve Skacel atarken, konuk ekibin tek sayısı Radzinski'den geldi. Arnavutluk ise, Tiran'da Estonya'yı 2-0 yenerken goller Aliaj ve İstanbulsporlu Alban Bushi'den geldi. 
     
</TEXT>
</DOC>
