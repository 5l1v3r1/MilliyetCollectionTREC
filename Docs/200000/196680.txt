<DOC>
<DOCNO> 196680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/dunya/adun.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstesem sarayda Bush'u öldürürdüm' 
</HEADLINE>
<TEXT>

   Daily Mirror, Bush'un ağırlandığı Buckhingham Sarayı'na bir muhabirini uşak kılığında sokarak, alınan bütün önlemlere rağmen güvenliğin ne kadar zaaf içinde olduğunu gösterdi 
      Nevsal Elevli 

   
   Eski uşakların kraliyet ailesiyle ilgili ifşaat ve iddialarından mustarip olan İngiliz tahtının başı yine bir uşakla dertte. Ama bu kez "uşak" bir gazeteci ABD Başkanı George W. Bush'un önceki akşam başlayan İngiltere ziyareti için alınan ve 7 milyon sterline mal olan sıkı güvenlik önlemleri günlerdir dünya kamuoyunu meşgul ederken, İngiliz The Daily Mirror gazetesi, saraya sahte bir uşak sokarak Bush'un ağırlandığı Buckingham Sarayı'ndaki güvenlik açığının, skandal boyutunda olduğunu gözler önüne serdi. 
   
   Sahte özgeçmiş 
   Gazetenin muhabiri Ryan Parry'nin iki ay önce, sahte bir özgeçmişle sarayda uşak olarak işe başladığı, ABD Başkanı Bush ve eşi Laura Bush'un kalacağı odaya, ziyaret öncesinde elini kolunu sallayarak girdiği ve önceki akşam Bush saraya geldiğinde, pencereden kendisini seyrettiği ortaya çıktı. Muhabir Parry, "Kraliçe ya da ABD Başkanı Bush'a suikast düzenlemek isteyen bir terörist olsam, bunu kolaylıkla yapardım" dedi. 
   
   Bardaki arkadaş 
   The Daily Mirror gazetesinin 26 yaşındaki muhabiri Ryan Parry, ağustosta Buckingham Sarayı'nın resmi internet sitesinde yayımlanan iş ilanına, gazeteci olduğunu saklayarak, sahte referanslar taşıyan bir özgeçmişle başvurdu ve uşak olarak işe kabul edildi. 
   Gazetenin editörü Piers Morgan, BBC Radio 4'e yaptığı açıklamada, referans kontrolünün tam bir rezalet olduğunu, muhabirin, kişisel referans olarak sürekli gittiği bir bardaki arkadaşının adını verdiğini, barı arayan yetkililerin, burada içki içen birinin referansını dikkate aldığını anlattı. 
   Sarayın insan kaynakları yetkililerinin, basit bir internet araştırmasıyla Ryan Parry'nin kim olduğunu anlayabileceklerini söyleyen Morgan, muhabir hakkında güvenlik araştırması yapılmadığını belirtti. 
   Sarayda iki ay uşak olarak çalıştıktan sonra salı gecesi Bush'un saraya varışının ardından işi bırakan muhabir Ryan Parry de, "Eğer işe devam etseydim, çarşamba sabahı ABD Dışişleri Bakanı Colin Powell ve Ulusal Güvenlik Danışmanı Condoleezza Rice'a kahvaltı servisi yapıyor olacaktım" diye konuştu. Salı akşamı, Bush'un eşiyle birlikte gece uyuyacağı odaya çikolata ve meyve sepetlerini bıraktığını anlatan Parry, kimsenin üzerini aramadığını, rahatça fotoğraf makinesi taşıdığını söyledi. 
   Gazetede, fotoğrafçı Phil Harris'in, Bush'un kalacağı odada çektiği fotoğraflar da yayımlandı. 
   
   Gözleri açıldı 
   Buckingham Sarayı, olayla ilgili soruşturma başlatıldığını duyururken, İngiltere İçişleri Bakanı David Blunkett, tüm saray çalışanlarının güvenlik soruşturmalarının yenileneceğini açıkladı. Beyaz Saray Sözcüsü Claire Buchan ise, "İngiliz güvenlik güçlerine güveniyoruz" şeklinde konuştu. 
   
   
   
   
</TEXT>
</DOC>
