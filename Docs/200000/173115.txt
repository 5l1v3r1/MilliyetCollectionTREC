<DOC>
<DOCNO> 173115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/siyaset/siy05.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sekiz isme soruşturma 
</HEADLINE>
<TEXT>

   AKP'li 55 milletvekili, yolsuzluk raporları doğrultusunda Mesut Yılmaz ve yedi eski bakan için harekete geçti 
   ANKARA Milliyet 

   
   AKP yönetimi, TBMM Yolsuzlukları Araştırma Komisyonu'nun haklarında soruşturma komisyonu kurulmasını istediği ikisi eski başbakan 25 bakanla ilgili TBMM Başkanlığı'na başvurmak için harekete geçti. Öncelikle eski Başbakan Mesut Yılmaz'ın da aralarında olduğu sekiz isim belirlendi ve gerekli 55 milletvekilinin imzası alındı. 
   Yolsuzlukları Araştırma Komisyonu'nun raporu doğrultusunda AKP'li milletvekillerinden, soruşturma komisyonu için gerekli imzalar toplandı. Bu çerçevede öncelikle Yılmaz'ın yanı sıra eski bakanlar Hüsamettin Özkan, Hikmet Uluğbay, Recep Önal, Cumhur Ersümer, Koray Aydın, Yaşar Topçu ve Yaşar Okuyan hakkında komisyon kurulması talebinde bulunulması kararlaştırıldı. 
   AKP milletvekilerinin imzalarıyla önümüzdeki günlerde yapılacak başvuruda, Türkbank ihalesi nedeniyle Yılmaz, Halk Bankası nedeniyle Özkan, Bayındırlık Bakanlığı ihaleleri nedeniyle Aydın, Karadeniz sahil yolu nedeniyle Topçu, özel bankalara el konulması nedeniyle Uluğbay ve Önal, enerji ihaleleri nedeniyle Ersümer ve Bağ - Kur nedeniyle de Okuyan hakkında soruşturma komisyonu kurulması istenecek. 
   
</TEXT>
</DOC>
