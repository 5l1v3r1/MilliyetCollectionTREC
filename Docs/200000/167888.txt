<DOC>
<DOCNO> 167888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sontur28.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum ve Marmaris'te orman yangını rüzgarın etkisiyle büyüyor 
</HEADLINE>
<TEXT>

     Muğla'nın Bodrum ve Marmaris ilçelerinde orman yangını çıktığı ve yangınların rüzgarın da etkisiyle büyüyerek sürdüğü bildirildi. 
     Bodrum'un Göltürkbükü Beldesi Gölköy mevkiinde başlayan yangın, yaklaşık 3 hektarlık kızılçam ormanlık alanında etkisini sürdürüyor. Yangına Tınaztepe'de oluşturulan Jandarma Yangın Söndürme Bölüğü, Yılanlı'da Orman Yangını eğitimi alan 33 işçi ile 18 ekip ve üç helikopterle müdahale ediliyor. 
     Marmaris'e bağlı Orhaniye'de Martı Marina yakınlarında da bilinmeyen nedenle yangın çıktı. Yangın söndürme çalışmalarına 1 yangın helikopteri ile 60 yangın söndürme işçisi, Aksaz Deniz Üssü'nden 100 asker katılıyor. 
     Muğla Orman Bölge Müdürlüğü yetkilileri, her iki yangında da rüzgarın şiddetli oluşu nedeniyle yayılma tehlikesinin bulunduğunu, Antalya ve Denizli'den takviye ekip istendiğini bildirdi. 
     
</TEXT>
</DOC>
