<DOC>
<DOCNO> 182809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/spor/spo02.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuzağa düşmeyin 
</HEADLINE>
<TEXT>

   Daum, kötü günler yaşasa bile Galatasaray'ın hafife alınmamasını istedi, oyuncularına "Rakibinizi ne küçümseyin, ne de gözünüzde büyütün" dedi 
      YALÇIN TÜRK 

   
   Herkesi uyardı 
   FENERBAHÇE Teknik Direktörü Christoph Daum, Galatasaray derbisi öncesi futbolcularını uyardı. Alman çalıştırıcı, formsuz bir dönem geçiren Galatasaray'ın güçlü takım olduğunu ve hafife alınmaması gerektiğini belirtti. Tecrübeli hoca, oyuncularından derbiye iyi hazırlanmalarını isterken, "Galatasaray'ı ne küçümseyin, ne de gözünüzde büyütün. Tuzağa düşmeyin" diye konuştu. 
   
   'Gevşeme yok' 
   GALATASARAY derbisinin kendileri için önemli bir viraj olduğuna dikkat çeken Daum, "Rakibin kötü günler yaşaması sizi asla gevşetmesin, aksine daha fazla konsantre olun. Çalışmalarda söylenenleri eksiksiz yapın. Sakatlık istemiyorum. Oynayan, oynamayan herkes özverili davranmaya devam etsin. Bu maçı kazanırsak geleceğe daha güvenli bakarız" ifadesini kullandı. 
   
   İdmanda çıldırdı    Galatasaray maçının hazırlıklarına dün başlayan Fenerbahçe'de, Daum istediklerini yapamayan oyuncularına sert çıktı. Alman teknik adam iki saat süren yoğun çalışma temposu karşısında hareket edemez hale gelen futbolculara "Artık istediklerimi yapamıyacaksınız" diyerek idmanı bitirdi. Daum sol kanatta Tuncay'ın yerine Mahmut Hanefi'ye görev verdi. Antrenman öncesi oyuncular Fenerium tırını basına tanıttı. 
   
   Son beş yılın en iyi Fener'i    Sarı - Lacivertliler, Teknik Direktör Joachim Löw'ün görev yaptığı 1998 - 99 sezonundan bu yana ilk beş haftada dört galibiyet alamamıştı 
   En kötüsü Lorant 
   LİGİN ilk beş maçında dört galibiyet, bir yenilgi alarak 12 puan toplayan Fenerbahçe, son beş sezonun en iyi grafiğini çizdi. Sarı - Lacivertliler 1998 - 99 sezonundan bu yana ilk beş haftada dört galibiyet yüzü görememişti. 
   
   Son 5 yılın grafiği 1999-2000 3 galibiyet 2 beraberlik - 11 puan 2000-2001 3 galibiyet - 2 yenilgi 9 puan 2001-2002 3 galibiyet 1 beraberlik 1 yenilgi 10 puan 2002-2003 2 galibiyet 2 beraberlik 1 yenilgi 8 puan 2003-2004 4 galibiyet - 1 yenilgi 12 puan 
   
   Sevgisiz olmaz    İTO Başkanı Mehmet Yıldırım'ın verdiği yemeğe katılan muhalefetin ağır topları, Aziz Yıldırım'ın sevgisizliğinden yakındı, eleştirilerin dozunu artırdı 
   YUSUF KOBAL 

   BAŞKAN Aziz Yıldırım'ın muhalifleri İstanbul Ticaret Odası Başkanı Mehmet Yıldırım'ın ev sahipliğini yaptığı toplantıda bir kez daha biraraya geldi. 25 ileri gelen Fenerbahçeli, Yıldırım'ı yine sert biçimde eleştirip, yaklaşan kongrede başkan adayı çıkarmaları gerektiği görüşünü ortaya attı. Yemeğe katılanlar Aziz Yıldırım'ın sevgisizliğinden ve iletişimsizliğinden şikayetçi oldular. 
   ORHAN Keçeli, Fenerbahçeliler'den Aziz Yıldırım'ın okul restini görmelerini istedi. Keçeli, Kenan Evren Lisesi için devlete hibe edilecek iki okulun Yıldırım tarafından bir koz olarak kullanıldığını söyleyip, "Bu okulları biz de yapabiliriz" dedi. Kadıköy grubu lideri Kazım Bayülken ise kongrede aday çıkarılmasını isteyip, kendi grubunun Yıldırım'a karşı bu adayı destekleyeceğini belirtti. 
   
   Sahaya inecekti    GAZİANTEPSPOR maçında hakem Selçuk Dereli'nin oyunu durdurması ile Şeref Tribünü'nden ayrılan Başkan Aziz Yıldırım'ın sahaya girmekten son anda vazgeçtiği öğrenildi. Tribünleri yatıştırmak ve soyunda odasına gitmeye hazırlanan Selçuk Dereli'yi ikna etmek için harekete geçen Yıldırım'ın oyunun yeniden başlaması üzerine geri adım attığı ancak her ihtimale karşı maçı eski çıkış tünelinden izlediği ifade edildi. 
   
   Disipline verildi    HAFTA sonu oynanan Gaziantepspor maçında çıkan olaylar nedeniyle dün PFDK'ya sevk edilen Fenerbahçe'ye, hakem ve gözlemci raporları doğrultusunda asgari bir maç saha kapatma ve 2.5 milyar lira para cezası verilmesinin gündemde olduğu bildirildi. Ceza savunmanın gelmesinden sonra gelecek hafta açıklanacak. 
   
   'Helikopteri düşünüyoruz'    İKİNCİ Başkan Nihat Özdemir, Atatürk Olimpiyat Stadı'na gidişte trafikten dolayı çok büyük problem yaşayacaklarını düşündüklerini belirterek, "Bu yüzden helikopter fikrine sıcak bakıyoruz" dedi. Özdemir, "Emniyet, takımı o stada nasıl götürecek, ayrı bir koridor mu açacak belli değil. Kesin kararımızı güvenlik toplantısından sonra vereceğiz" dedi. 
   
   Saracoğlu'na önlem paketi    YÖNETİM, Gaziantepspor maçında sahaya yabancı madde atanları güvenlik kameralarından tespit ederek emniyete bildirecek. Saracoğlu Stadı'nda bundan sonra taşkınlık yapanlar kesinlikle tribünden atılıp, stadın dışına çıkarılacak ve polise teslim edilecek. Yönetim tüm taraftarlara da çağrıda bulunup, yabancı cisim atanların dışlanmasını isteyecek. 
   
   
</TEXT>
</DOC>
