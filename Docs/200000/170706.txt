<DOC>
<DOCNO> 170706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sondun20.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk çift İtalya'da dövülerek soyuldu.. 
</HEADLINE>
<TEXT>

     Avusturya'da yaşayan ve tatilini geçirmek üzere Türkiye'ye giden bir Türk çift, İtalya'da dövülerek soyuldu. 
     İtalyan haber ajansı ANSA'nın verdiği haberde, otomobilleriyle Türkiye'ye tatile giden Türk karıkocanın, İtalya'nın güneyindeki Bari otoyolu çıkışında dün, kimliği bilinmeyen 2 kişi tarafından durdurulduğu ve dövülüp soyuldukları bildirildi. 
     Yaşları 45 ve 43 olan Türk çiftten kadının direnmesi üzerine vurmaya başlayan soyguncuların, müdahale eden kocasını da dövdükleri belirtildi. 
     Bari hastanesi acil servisine kaldırılan kadının beyin travması geçirdiği ve bir elinin kırıldığı, iyileşme süresinin 1 ayı bulacağı açıklanırken, erkeğin vücudunda çürükler oluştuğu bildirildi. 
     Bari Emniyet Müdürlüğü'ne suç duyurusunda bulunan Türk çift, içinde 1000 Euro para ve 2 cep telefonu bulunan çantayı çalan soyguncuların, olay yerinden hemen arabayla kaçtıklarını söyledi. 
     
</TEXT>
</DOC>
