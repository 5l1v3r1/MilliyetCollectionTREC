<DOC>
<DOCNO> 162444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko07.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖFK hesaplarında da TL'ye dönüş var... 
</HEADLINE>
<TEXT>

     Faizsiz bankacılık sistemi olarak kamuoyunda bilinen özel finans kurumları fonlarında da TL'ye dönüş yaşandığı bildirildi. 
     Özel Finans Kurumları Birliği Finans-Bir Genel Sekreteri Osman Akyüz, yaptığı açıklamada, reel faizlerin yüksek olması nedeniyle dolar tasarruflarının çözüldüğünü ve Türk Lirası'na doğru dönüş olduğunu söyledi. 
     Doların değerinin düşmesinin de büyük oranda dolar tasarruf sahiplerinin Türk Lirası'na dönmesiyle ilgili olduğunu belirten Akyüz, bankacılık sisteminde yüzde 60 dolar, yüzde 40 Türk Lirası pozisyonunda dolardan TL'ye dönüş başladığına işaret etti. 
     Bunu banka mevduatlarından ve ÖFK'lardaki fonlardan da takip edebildiklerini bildiren Akyüz, ''ÖFK'lardaki fonlar yüzde 90 döviz, yüzde 10 Türk Lirası'ydı. Şu anda ÖFK'larda Türk Lirası'nın payı yüzde 20-25'ler seviyesine çıktı. ÖFK'larda da Türk Lirası'na dönüş var'' diye konuştu. 
     
     ÖFK'LARDAKİ FONLAR BÜYÜDÜ 

     ÖFK'larda Türk Lirası ve dolar bazında fon artışı gözlendiğini belirten Osman Akyüz, ilk 5 ayda yılbaşına göre dolar bazında yüzde 12.4 büyüme kaydedildiğini, 2002 yılı sonunda 1 milyar 958 milyon dolar olan fonların geçen ay sonunda 2 milyar 202 milyon dolara ulaştığını bildirdi. 
     Akyüz, fonlardaki artışta yastık altından çıkan paraların etkisinin de olabileceğini vurguladı. 
     ÖFK'lara kurumsal bankacılık yapma yanında bireysel bankacılık yapma imkanları verildiğini anımsatan Akyüz, bu çerçevede özel finans kurumlarının bireysel bankacılıkta atılım içinde bulunduklarını, bugün itibariyle ÖFK'ların şube sayılarının 157 olduğunu belirtti. 
     Akyüz, ''Türkiye genelini düşünürsek şube sayısı az. Tahminen yılda her kurum 6-10 şube açıyor şu aşamada'' dedi. 
     
     ''SİYASİ İKTİDARIN BİZE ÖZEL MUAMELESİ YOK'' 

     ÖFK'ların gelişiminin, krizin etkilerini yok etmelerinin siyasal iktidarla bağlantılı olmadığını, ülkedeki siyasi istikrarla, ekonomideki canlanmayla ilgili olduğunu dile getiren Akyüz, şunları belirtti 
     ''Fon toplama ve kullandırmaya ilişkin kuralların dışında ÖFK'lar tamamen ticari bankalarımızın kurallarına tabi. BDDK'nın denetimine, gözetimine tabi. Siyasi bağlantı söz konusu değil. Siyasal iktidarın bize özel muamelesi yok. Makro planda siyasal istikrarın veya siyasal iktidarın gidişatı, tek parti iktidarı, genel ekonomik göstergeler olumlu olarak etkilemiş olabilir.'' Osman Akyüz, bir soru üzerine, bağımsız kurulları ÖFK'lar olarak başından beri savunduklarını söyledi. 
     Geçmişte mali sektörde yaşanan sorunlar dolayısıyla borç stokuna 40 milyar dolar ilave yük geldiğini belirten Akyüz, ''Onların çok önemli kısmının siyasetle alakalı olduğu ifade ediliyor. Siyasal etkinlikten, siyasal bağımlılıktan mali kurumları büyük oranda kurtarmamız lazım. Bağımsızlık ve ihtisasa hürmet etmek lazım'' dedi. 
     Finans-Bir Genel Sekreteri Osman Akyüz, özelleştirmede bizzat rol alamayacaklarını, ancak geçmişte olduğu gibi özelleştirme kapsamında yatırım yapmak isteyenlere veya özelleştirilecek şirketlere finansman sağlayabileceklerini kaydetti. 
     
</TEXT>
</DOC>
