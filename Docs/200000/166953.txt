<DOC>
<DOCNO> 166953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/ekonomi/aeko.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'İmar Bankası Yönetimi topluca istifa etti' iddiası 
</HEADLINE>
<TEXT>

Uzan ailesine ait Türkiye İmar Bankası'nın yönetim kurulunun BDDK'nın atadığı üye hariç topluca istifa ettiği bildiriliyor... BDDK, bankanın bundan sonraki geleceğiyle ilgili karar almak için, dün gece yaklaşık altı saat süren bir toplantı yaptı... 
     EKONOMİ SERVİSİ 

     Edinilen bilgiye göre, Bankacılık Düzenleme ve Denetleme Kurulu'nun BDDK atadığı yönetici dışında, aralarında Kemal Uzan'ın da olduğu altı üye, İmar Bankası yönetiminden istifa etti. 
     Türkiye'nin en eski bankalarından biri olan İmar Bankası'nda yöneticilerin istifasıyla ilgili iddialar dün bütün gün Ankara kulislerinde konuşuldu. İddialara göre, bankanın 1984 yılından bu yana Yönetim Kurulu Başkanı olan Kemal Uzan'ın yanı sıra, Başkanvekili Yavuz Uzan, Yönetim Kurulu Üyesi ve Genel Müdür Hilmi Başaran, yönetim kurulu üyeleri Erol Hürbaş, Yaşar Avni Güral da istifa etti. BDDK atadığı yönetim kurulu üyesinin istifa ile ilgili gelişmeleri BDDK yönetimine ilettiği, boşalan yönetim kurulu üyelikleri ve bankayla ilgili durumun kurulca en kısa sürede netleştirileceği bildirildi. Edinilen bilgiye göre, BDDK bankanın geleceğiyle ilgili karar almak için dün gece yaklaşık altı saat süren bir toplantı yaptı. 
     1928'de kurulan İmar Bankası'nın 169 şubesi var. Son açıkladığı Mart 2003 bilançosuna göre, 1 katrilyon 126 trilyon lira aktif toplamı bulunan bankanın portföyünde 645.6 trilyon lira kredi, 912 trilyon liralık mevduat var. Bilançoya göre, bankanın mart sonu itibariyle toplam zararı 108.4 trilyon lira. Bu zararın 104.5 trilyonu bir önceki yıldan devreden tutar olarak açıklanırken dönem zararı 4 trilyon liraya yakın bir düzeyde bulunuyor. 
     
Müşterisinin parasını ödemedi, icralık oldu      Adana'da, bir müşterisinin 25 Haziran'da vadesi dolan parasını ödemeyen İmar Bankası icralık oldu. Bankadaki 194 milyar liralık mevduatını çekmek isteyen, ancak şube yetkililerinin 'çekme, vadesini uzatalım' teklifi ile karşılaşan Mustafa Yılmaz, parasını alamadı. Bunun üzerine İmar Bankası'nı mahkemeye verdi. 
     Zaman Gazetesi'nde dün yer alan habere göre Mustafa Yılmaz, bankaya önce noterden ihtarname çekti. Buna karşın ödeme yapılmadı. Adana Nöbetçi Sulh Hukuk Mahkemesi Hakimi Yücel Özelçi, şubeye giderek tespit yaptı. Mustafa Yılmaz'ın avukatı Yusuf Özer, "Yedi gün içinde ödeme yapılmazsa haciz işlemi başlatılacak" dedi. Şube Müdürü Hasan Kart, Yılmaz'ın mevduatını, 'rızası ile' vadelendirdiklerini ileri sürdü. 
     
ÇEAŞ ve Kepez mağdurları dava açmaya hazırlanıyor      Borsa Yatırımcıları Derneği BORYAD Başkanı Ali Bahçuvan, Çukurova Elektrik ÇEAŞ ve Kepez Elektrik'in imtiyaz sözleşmelerinin iptali nedeniyle mağdur durumda kalan yatırımcılar için ilk toplu dava sürecinin 25 Temmuz - 1 Ağustos tarihleri arasında başlatılacağını söyledi. Bahçuvan, dava için şu ana kadar kendilerine 250 yatırımcının başvurduğunu kaydetti. BORYAD'ın düzenlediği basın toplantısında konuşan Bahçuvan, Türkiye'de mağdur yatırımcı sayısının 400 bini aştığını, dava açan yatırımcı sayısının Demirbank, Esbank, Yaşarbank ve Toprakbank için 50, kapalı tahtalarla ilgili 10 ve Aktaş Elektrik için de 500 civarında olduğunu belirtti. Çözüm için hükümetle toplantı planladıklarını kaydeden Bahçuvan, "Avrupa İnsan Hakları Mahkemesi'ne AİHM kadar gidilecek" dedi. 
     
Yönetimde sadece BDDK temsilcisi kaldı İsim Görevi Görev tarihi Kemal Uzan Yönetim Kurulu Başkanı 21.11.1984 Yavuz Uzan Başkanvekili 21.11.1984 Erol Hürbaş Yönetim Kurulu üyesi 21.11.1984 Hilmi Başaran Üye, Genel Müdür 23.09.1988 Yaşar Avni Güral Yönetim Kurulu üyesi 03.04.2000 Gürol Demirkol Yönetim Kurulu üyesi 19.03.2001 Birol Çilingir Yönetim Kurulu üyesi 19.03.2001      

</TEXT>
</DOC>
