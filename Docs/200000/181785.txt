<DOC>
<DOCNO> 181785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/ekonomi/eko03.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
RJ'ler elden çıkarılıyor 
</HEADLINE>
<TEXT>

   Ekim - kasımda filosunu yenileme çalışmasına başlayacak olan THY, koltuk kapasitesi düşük, bakım maliyeti yüksek RJ 70 ve RJ 100'lere alternatif arıyor 
      SİNAN TOROS İstanbul 
   
   Türk Hava Yolları THY , filosundaki toplam 11 adet RJ 70 ve RJ 100 tipi uçakları elden çıkarmaya hazırlanıyor. Bakım maliyetleri yüksek olan RJ tipi uçaklardan ikisi ekim ve kasım aylarında filodan ayrılacak. 
   Filosundaki uçak sayısını 1995'ten bu yana artıramayan THY, kira sürelerinin sona ermesiyle birlikte RJ tipi uçaklarını da kullanmayacak. Bugüne kadar, özellikle Ankara çıkışlı Doğu ve Güneydoğu Anadolu bölgelerine yapılan seferlerde kullanılan RJ'lere, kira sürelerinin bitmesinin ardından uçuş sürelerine göre para ödenmesi yönünde yapılan görüşmeler nedeniyle filoda kalmalarına sıcak bakılıyordu. Doğu Anadolu'daki bazı havaalanlarına yalnızca RJ'lerin güvenli iniş yapabilmesi de bu uçakların tercih edilmesinde bir başka sebep olarak gösteriliyordu. 
   
   RJ'lerin maliyetleri yüksek 
   Filonun gençleştirilmesi ve büyütülmesi için çalışmalarını hızlandıran THY yönetimi, bir yandan Airbus ve Boeing firmalarıyla dirsek temasına geçerken, bir yandan da RJ'lere alternatif uçaklar bulmak için değişik firmalarla görüşmelerini sürdürüyor. Yönetimi, ekim ve kasımda, önümüzdeki yılllarda filoda bulundurulması düşünülen uçakların sayısı ve tipleri konusunda da son kararı vermeye hazırlanıyor. Yönetim ayrıca, iç hatlarda tarifeli seferlere başlayacak olan Fly Havayolları'nın yanı sıra, sefer düzenlemeyi planlayan Onur, MNG ve Orex Havayolları ile de rekabet edebilmek amacıyla yeni stratejiler üzerinde çalışıyor. 
   THY Yönetim Kurulu Başkanı ve Genel Müdürü Abdurrahman Gündoğdu, 65 uçaklık filonun mevcut yolcu talebini karşılamaktan uzak olduğunu belirterek, RJ tipi uçakların bakım maliyetlerinin yüksek olmasının yanı sıra, düşük koltuk kapasiteleri nedeniyle verimli olmadığını söyledi. 
   Filoda bulunan uçakların toplam 10 bin 538 koltuk kapasitesine sahip olduklarını ifade eden Gündoğdu, "Uçak sayısı 1995'ten bu yana artırılmamıştır. Kaldı ki, büyüme stratejimize uygun olarak, yeni fiyatlandırma stratejisi ile yolcu talebinin daha da artacağını biliyoruz. Bazı hatlardaki uçuş sayısının artması ve açılacak yeni hatları desteklemek de söz konusu olunca, filoda büyümeye gidilmesi kaçınılmazdır" dedi. 
   
   
</TEXT>
</DOC>
