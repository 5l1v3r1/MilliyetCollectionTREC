<DOC>
<DOCNO> 193389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/siyaset/siy02.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin'den Pak'a Fazla maaş aldın 
</HEADLINE>
<TEXT>

   ANKARA Milliyet 

   
   TÜBİTAK Başkanı ve görev süresi dolan 6 Bilim Kurulu üyesinin bir kereliğine Başbakan tarafından belirlenmesine ilişkin tasarı, TBMM Milli Eğitim Komisyonu'nda kabul edildi. 
   Komisyon toplantısına katılan Başbakan Yardımcısı Mehmet Ali Şahin, Bilim Kurulu'nca ikinci kez başkanlığa seçildiği halde atama kararnamesi beş aydır Başbakanlık'ta bekletilen Prof. Namık Kemal Pak'ı "ayda 270 milyon lira ücret kuralına uymayıp yaklaşık 3 milyar lira ücret alarak yasaya aykırı davranmakla" suçladı. YÖK Yasası'nın 38. maddesine göre öğretim elemanlarına kurum dışında ödenecek ücretin 270 milyon lirayı geçemeyeceğini belirten Şahin, Pak'a dört yılda 8.7 milyar lira yerine 145.5 milyar lira ödendiğini bildirdi. 
   Pak'tan murakıp raporlarında tespit edilen fazla ödemenin geri alınacağını kaydeden Şahin, "Pak boşuna bağırıp çağırmasın, o parayı ödesin. Yoksa devlet o parayı alır. Gerekirse yargıya gider, dava açarız. Bu yasa çıkmazsa sittin sene bu sorun çözülmez" dedi. 
   Şahin'in sözlerine CHP'liler tepki gösterirken, Pak astronomik ücret iddialarını "çirkin iftira" diye reddederek, şunları söyledi "İftiraların hepsi yargı önünde sorulacaktır." 
   
   
   
   
   
</TEXT>
</DOC>
