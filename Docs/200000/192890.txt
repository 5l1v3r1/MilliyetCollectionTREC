<DOC>
<DOCNO> 192890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur29.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan paketlerindeki ürünlere dikkat... 
</HEADLINE>
<TEXT>

     Ondokuz Mayıs Üniversitesi OMÜ Tıp Fakültesi Halk Sağlığı ve Hastalıkları Anabilim Dalı Beslenme Uzmanı Doç. Dr. Funda Elmacıoğlu, Ramazan yardımı olarak yoksul insanlara makarna ve sağlıksız yağ dolu paketler dağıtılmaması gerektiğini bildirdi. 
     Elmacıoğlu, Ramazan ayında yoksul ailelere yardım paketleri dağıtılmaya başlandığını, ancak gözlemlerine göre paketlerin sağlıklı beslenmeye yönelik gıdalardan oluşmadığını söyledi. 
     Bazı vatandaşların evlerinde kullanmadıkları yağları gönül rahatlığıyla yardım diye yoksul insanlara dağıttıklarını ileri süren Elmacıoğlu, ''Evlerimizde kullanmadığımız, adı bile duyulmamış sağlıksız yağların yardım diye dağıtılması doğru değil. Ramazan yardımı diye yoksul insanlara makarna ve sağlıksız yağ dolu paketler dağıtılmamalı'' diye konuştu. 
     Elmacıoğlu, beslenmenin manevi ve dinsel yönünün de önemli olduğunu vurgulayarak, ''Alım gücü düşük olan insanlara yardım paketi hazırlanırken sağlıklı beslenmeleri için temel gıda maddeleri unutulmamalı. Yardım paketlerine sağlıklı beslenme açısından önemli olan kuru baklagiller, o evde çocukların ya da hamile bir bayanın olacağı da düşünülerek, mutlaka peynir, kutu süt de konulmalı. Yardım paketlerine bir paket ceviz, fındık da konulabilir'' dedi. 
     
</TEXT>
</DOC>
