<DOC>
<DOCNO> 183388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/soneko15.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı İstanbul'da doğalgaz fiyat indirimi bekliyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Ankara, Bursa ve Eskişehir'de doğalgazda fiyat indirimi konusunda istediği jestin yerine getirildiğini belirterek, ''İstanbul'da da bunu bekliyoruz'' dedi. 
     Türk-Hindistan İş Konseyi toplantısına katılan Güler, basın mensuplarının sorularını yanıtlarken, Bakü-Ceyhan konusunda kesinlikle bir problem olmadığını, inşaatın bütün hızıyla yürüdüğünü söyledi. 
     Güler, gerek Azerbaycan, gerek Gürcistan ve gerekse Türkiye tarafında en ufak bir problem bulunmadığını kaydetti. 
     Güler, Mavi Akım Projesindeki fiyat konusunda gelinen son noktanın ne olduğuna ilişkin soruya verdiği yanıtta ise ''şu anda, son 15 dakikayı oynuyoruz. O noktaya geldik. İyi bir durumdayız. Karşı tarafın da anlayışı içinde, ülkemizin çıkarlarına olacak en iyi rakamı almaya çalışıyoruz. Herhalde çok kısa bir zamanda bu bitecek'' dedi. 
     Hilmi Güler, tek fiyat istediklerini, bunun Avrupa'daki fiyatlardan daha kötü olmayacağını belirtirken, ''Al ya da öde miktarında yeni rakamlarla bunu düzeltmek istiyoruz. Offset ile ilgili maddeyi de daha sonra görüşeceğiz. Ayrıca Turusgaz ile de ortak bir sonuca varmak istiyoruz'' diye konuştu. 
     Bir basın mensubunun, İstanbul'da doğalgaz fiyatında indirimle ilgili bir çalışma olup olmadığı yönündeki sorusu üzerine de Güler, ''Ankara, Bursa ve Eskişehir, istediğim jesti yerine getirdiler. İstanbul'da da bunu bekliyoruz'' dedi. 

     
</TEXT>
</DOC>
