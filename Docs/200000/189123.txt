<DOC>
<DOCNO> 189123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur21.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington, Türk askeri için net bir karara varamıyor .. 
</HEADLINE>
<TEXT>

     Türk askerinin Irak'a gönderilmesiyle ilgili kararın ardından Türkiye ile ABD arasında başlaması beklenen müzakere sürecine ilişkin belirsizlik devam ediyor. 
     Diplomatik kaynaklar, sürece ilişkin Ankara'nın hazır olduğunu hatırlatırken, Washington'un, Türk askerinin Irak'a gitmesinin iyi mi kötü mü olacağı ya da Türk askeri istemekle iyi mi kötü mü yaptık şeklinde bir hesaba giriştiğini, ancak henüz kendi içinde bir karara varamadığını ifade ettiler. 
     Türk askerinin istikrar götürmek için bölgeye gitmek istediğinin bilindiğine işaret eden kaynaklar, Washington'un Türk askerinin gitmesi durumunda ''istikrarsız bir ortam ortaya çıkabilir mi'' sorusuna yanıt aradığını kaydettiler. 
     Kaynaklar, Washington'un, yabancı askeri güçlerin Irak'a gitmemesi yönünde hem Irak'tan hem bölge ülkelerinden yapılan açıklamaları da değerlendirmeye aldığını, bunlarla birlikte Ankara'da tezkere sürecinin hızlı olması ve Irak'ın yeniden yapılandırılmasına ilişkin ABD'de gidilen görev değişikliklerinin de karar alma sürecini etkilediğini belirttiler. 
     ABD Dışişleri Bakanı Colin Powell da bugün yaptığı açıklamada, Türkiye'nin Irak'a asker katkısında bulunma isteğini ifade ettiğini belirtmiş ve bununla bağlantılı ''bazı zorlukları'' aşma üzerinde çalıştıklarını söylemişti. 
     
     ZİYAL-EDELMAN GÖRÜŞMESİ 
     Bu arada, ABD'nin Ankara Büyükelçisi Eric Edelman ile Dışişleri Bakanlığı Müsteşarı Uğur Ziyal arasında Salı günü yapılan görüşmede, Washington'un Ankara'ya PKK KADEK konusunda yeni bir öneri getirmediği öğrenildi. 
     Edinilen bilgiye göre, Edelman görüşmede, terör örgütünün bölgeden temizlenmesinden çok silahsızlandırılmasına yönelik bir öneride bulunmadı. 
     Kaynaklar, iki ülke arasında Irak'ın kuzeyinden terör örgütünün bertaraf edilmesine yönelik başlatılan sürecin devam ettiğini, ancak henüz somut bir adımın atılmadığını kaydettiler. 
     
</TEXT>
</DOC>
