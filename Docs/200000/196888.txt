<DOC>
<DOCNO> 196888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur19.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, terör dalgası ile karşı karşıya... 
</HEADLINE>
<TEXT>

     Adalet Bakanı Cemil Çiçek, Türkiye'ye karşı terör eylemleri zinciri başladığını, devlet olarak milletle dayanışma içinde bunun üstesinden gelmeye kararlı olduklarını söyledi. 
     Çiçek, TBMM Genel Kurulu'nda, İstanbul'da bugün meydana gelen bombalı saldırılarla ilgili bilgi verdi. 
     Saldırılardan duyduğu üzüntüyü dile getiren Çicek, şunları söyledi 
     ''Şu an anlaşılıyor ki, Türkiye'ye karşı bu anlamda çok yönlü bir terör eylemleri zinciri başlamıştır. 
     Bir hafta önce yapılan bir olay var. Yine Türkiye'nin belli bir bölgesinde güvenlik kuvvetleriyle yapılan mücadele sonucu 12 kişi ölü ele geçirilmiş durumda. Güneyden Türkiye'ye sızmak isteyen yine bir terör örgütünün uzantısıyla ilgili olarak 2'si ölü 4'ü canlı olarak ele geçirilmiş durumda. 
     Dolayısıyla devlet olarak aslında çok yönlü bir çabanın, bir gayretin, bir mücadelenin içerisindeyiz ve bu noktada da kararlıyız.'' 
     
     SORULAR 

     Adalet Bakanı Cemil Çiçek, açıklamalarının ardından soruları yanıtladı. 
     Geçen hafta sinagoglara düzenlenen saldırıların üzerinden çok kısa bir süre geçmesinin ardından, meydana gelen bugünkü saldırı sonucunda ''güvenlik ve istihbarat zaafı olduğunu düşünüp düşünmediğinin'' sorulması üzerine Çiçek, şöyle konuştu ''Şimdi hemen zafiyet, açık arama noktasında olmayalım. Tabiatıyla her olaydan sonra dünyanın her ülkesinde istihbarat birimleri olayların yeni baştan bütün boyutları ile değerlendirir. Bizim istihbarat birimlerimiz de bunları değerlendiriyor. Şu anda zaten Başbakan, Başbakanlık'ta istihbarat birimlerinin en üst düzey yetkilileri ile olayı dakikası dakikasına takip etmekte ve değerlendirmelerini de yapmaktadır. Ama memnuniyet verici bir husus var birinci olayı, bu devlet, bu güvenlik güçleri 12 saat gibi kısa bir sürede neticelendirmiştir. Gerçekten bundan dolayı, güvenlik güçlerimize, hükümetimiz ve şahsım adına şükranlarımı sunuyorum. Geriye, belirlenen kişilerin yakalanması ve bağlantılarının bütün boyutları ile ortaya çıkarılması kalıyor. Bizim birinci öncelikli görevimiz, bu vahşeti işleyenlerin bütün bağlantılarını büyük bir gizlilik içerisinde çıkarmamız lazım. Bildiğimiz bütün bilgileri yasal ölçüler içerisinde basın ile paylaşmaya gayret edeceğiz. Aksine bir durum soruşturmanın yürütülmesini zorlaştırır.'' Çiçek, açıklamasındaki, ''Terör ile mücadeleyi yeni baştan sürdürmemiz gerekmektedir'' sözlerinin hatırlatılması üzerine, terör ile mücadelenin zaten yürüdüğünü söyledi. Geçen hafta İstanbul'da meydana gelen olayı hatırlatan Çiçek, Türkiye'nin hiçbir zaman ''Bu iş bitmiştir. Her şey normale dönmüştür'' tarzında bir iyimserlik içinde olmadığını söyledi. 
     Her zaman, bu konuların teyakkuz ve soğukkanlılık ile değerlendirildiğini ifade eden Çiçek, terör ile mücadelenin sürdüğünü söyledi. 
     
     İÇİŞLERİ BAKANI ANLATIYOR 

     İçişleri Bakanı Abdülkadir Aksu, Levent ve Beyoğlu'nda bugün meydana gelen patlamalar ile geçen cumartesi günü yine İstanbul'da gerçekleşen patlamaların büyük benzerlik gösterdiğini belirterek, ''Her ikisinde de kullanılan araç, bomba tipi hemen hemen aynı'' dedi. 
     Bakan Aksu, Levent ve Beyoğlu'ndaki olay yerlerinde yaptığı incelemelerin ardından, beraberinde İstanbul Valisi Muammer Güler ve Emniyet Müdürü Celalettin Cerrah olduğu halde Vatan Caddesi'ndeki Emniyet Müdürlüğü'ne geldi. 
     Burada gazetecilere açıklama yapan Aksu, ''Her iki olay, cumartesi günü meydana gelen olaylarla büyük benzerlik arz ediyor. Her ikisinde de kullanılan araç, bomba tipi hemen hemen aynı. Patlayıcı maddeler aynı. Ancak bunlar ilk belirlemeler. Bütün ekiplerimiz çalışıyorlar'' diye konuştu. 
     Olayların ardından kendilerine şu ana kadar intikal eden bilgilere göre, 450 civarında vatandaşın yaralı olarak hastanelere başvurduğunu yineleyen Aksu, ''Ölü sayısı ise 26'' dedi. 
     Aksu, ''Geçen cumartesi günü ile bugünkü patlamaların bağımsız hücreler tarafından gerçekleştirilmiş eylemler olup olmadığı'' yolundaki soru üzerine de, ''henüz bu konuda yorum yapmak için çok erken olduğunu'' bildirdi. 
     Görevlilerin çalışmalarını sürdürdüğünü kaydeden Aksu, cumartesi günü gerçekleşen bombalı saldırıların ''görülmemiş süratle'' çözüldüğünü vurguladı. 
     Bakan Aksu, ''Saldırıların art arda meydana gelmesinin güvenlikle ilgili bir sıkıntıyı ortaya çıkarıp çıkarmadığı'' sorusuna ise şu karşılığı verdi 
     ''Güvenlikle ilgili bir şeyden bahsedemeyiz. Bunlar intihar saldırısı. Adam geliyor, kamyonlarla büyük bir hızla kapıları açmak suretiyle içeri girmiş ve patlatmış, kendisi de parçalanmış. Bütün bunların hepsi inceleniyor.'' 
     
</TEXT>
</DOC>
