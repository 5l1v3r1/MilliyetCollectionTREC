<DOC>
<DOCNO> 172069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/yasam/yas04.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol polisi öldüresiye dövdü 
</HEADLINE>
<TEXT>

İspanya'da bir turist, kaldığı tatil köyünün hizmetini bağıra çağıra protesto edince İspanyol polisinin gazabına uğradı. Polis, turisti döverek hastanelik etti 
     İHSAN DÖRTKARDEŞ DHA 

     İspanya'nın tatil beldesi Calella'daki bir tatil köyünde sorunlarının çözümlenmemesini protesto eden bir kişi polis tarafından copla dövüldü. Tatil köyünden memnun kalmayan bir turist, yöneticileri protesto ederek bağırıp çağırmaya başladı. Bunun üzerine İspanyol polisinden yardım istendi. Tesisteki müşterilerin şaşkın bakışları arasında bağıran turisti susturmak mümkün olmadı. Tatil köyüne gelen polis bunun üzerine, küfreden turisti coplarla hastanelik edinceye kadar dövdü. 
     
     Soruşturma başlatıldı 
     Bir amatör kameramanın görüntülediği ve turistleri dehşet içinde bırakan dayakta ağır yaralanan protestocu daha sonra hastaneye kaldırıldı. Görüntülerin İspanya'daki TV kanallarında yayınlanması üzerine de görevliler hakkında soruşturma açıldı. 
     

</TEXT>
</DOC>
