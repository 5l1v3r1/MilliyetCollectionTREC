<DOC>
<DOCNO> 180672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/spor/yaksoy.html </URL>
<DATE> 2003/09/06/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Koş koş 
</HEADLINE>
<TEXT>

   
   İnsanları bir makina gibi düşünemezsiniz. Aynı ortamda, aynı şartlarda, aynı uyaranlara beklenen ani reaksiyonları vermesini bekleyemezsiniz. Çünkü onun ruhsal yapısı çok komplekstir. Hele hele sporda. Sen bunu muhakkak yapabilirsin diyemezsiniz. 
   Çok çalışan dediğiniz ve her yaptığınız imtihan öncesinde yüzde yüz başarılı cevap veren çocuğunuz, resmi imtihanda beklediğiniz sonucu veremeyebilir. Kafası, adalesi, siniri irade dışı kalabilir. 
   Nitekim, bütün antrenmanlarda üstün sonuçlar veren dünya çapındaki atletlerin, Paris'teki dünya atletizm şampiyonasında başarısızlıkları buna misal gösterilebilir. 
   Atletler ve sporcular da insandırlar. Sırtlarındaki sorumluluk, toplumun heyecanları ile paralel gider. Bazı toplumlar heyecanlarını kontrol edemedikleri için, muhakkak başarı ve altın madalya bekledikleri sporcularının motivasyon açısından sinir sistemlerini dengesizliğe sürükleyebilirler. Tıpkı, okul çocuğunun imtihan korkusunda olduğu gibi. Son söz olarak diyebiliriz ki, toplum ve onun bir parçası ve uzantısı olan medya maçlardan ve kupalardan evvel sporcularını psikolojik baskı altında tutmamalıdırlar. 
   
      
</TEXT>
</DOC>
