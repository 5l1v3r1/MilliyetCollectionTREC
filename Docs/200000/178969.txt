<DOC>
<DOCNO> 178969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sonspo02.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağrı Dağı zirvesinde söz yüzüğü taktılar... 
</HEADLINE>
<TEXT>

     30 Ağustos Zafer Bayramı nedeniyle Dağcılık Federasyonu Başkanı Alaattin Karaca liderliğinde Ağrı Dağı'na tırmanış gerçekleştiren ekip, dağın 5137 metre yüksekliğindeki zirvesine ulaşırken, burada genç bir çiftin söz yüzükleri de takıldı. 
     Dağcılık Federasyonu Başkanı Alaattin Karaca, bu yıl dördüncüsünü düzenledikleri tırmanışta başarılı bir şekilde zirveye ulaştıklarını söyledi. Türkiye'nin yanı sıra Slovakya, Macaristan, Rusya, Romanya, Finlandiya ve Danimarka'dan katılan dağcıların zirve yapma mutluluğunu yaşadığını anlatan Karaca, ''Başarılı bir tırmanış oldu'' dedi. 
     Ağrı Dağı'nın zirvesinde saygı duruşunun ardından İstiklal Marşı'nın yanı sıra tüm dağcılarla birlikte 10. Yıl Marşı'nı okuduklarını anlatan Karaca, 5137 metrede ilginç görüntülerin oluştuğunu kaydetti. 
     
     GENÇ ÇİFTE SÖZ YÜZÜĞÜ 
     Zafer Tırmanışı'na katılan dağcılar Osman Kalaycı ile Rafiye Öztürk'ün söz yüzüklerini 5137 metre yükseklikte taktıklarını anlatan Karaca, ''Genç çiftimiz, mutlu bir beraberliğin ilk adımını zirvede takılan yüzüklerle attılar'' dedi. 
     Tırmanışa askeri dağcıların da katıldığını belirten Karaca, 30 Ağustos'ta üsteğmenliğe terfi eden bir teğmenin rütbesinin de zirvede takıldığını bildirdi. 
     
</TEXT>
</DOC>
