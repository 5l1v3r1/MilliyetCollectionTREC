<DOC>
<DOCNO> 182687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/soneko36.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda Kraliçesi Ekonomi durdu, ivedi önlemler zorunlu... 
</HEADLINE>
<TEXT>

     Hollanda Kraliçesi Beatrix, ülke ekonomisinin içinde bulunduğu koşulların gelişmeyi ve büyümeyi durdurduğunu, bu nedenle, başta sosyal güvenlik sistemi olmak üzere, önemli yapısal değişikliklere gidilmesinin ve tasarruf önlemlerinin zorunlu olduğunu söyledi. 
     Hollanda'da yeni yasama dönemi, Kraliçe Beatrix'in, Senato ve Meclis üyelerinin katıldığı ortak toplantıda yaptığı açış konuşmasıyla bugün başladı. 
     Kraliçe Beatrix, geleneksel olduğu üzere, altın kaplı faytonuyla Saray'dan çıkarak kent turu yaptıktan sonra geldiği tarihi ''Ridderzaal'' adlı salonda yaptığı konuşmasında, ağırlıklı olarak, hükümetin gelecek yıla ilişkin çalışma programının ana hatları hakkında bilgi verdi. 
     Uzun vadede düzlüğe çıkabilmek için vatandaşlar için maddi sıkıntı getirecek önlemlerin zorunluluğu üzerinde duran Beatrix, ekonomideki kötü gidişin sürmesi halinde, bunun, hem vatandaşlar hem de ülkenin geleceği açısından bugüne göre, daha önemli sıkıntılara yol açacağını savundu. Beatrix, alınacak önlemler kapsamında en önemli yapısal değişikliklerin sosyal güvenlik sisteminde olacağını, artık devletin, 'beşikten mezara kadar' herkesin bakımını üstlenme anlayışını terkedeceğini, daha çok, ihtiyacı olan için bunu yapacağını anlattı. 
     Kraliçe Beatrix, hükümetin tasarruf ağırlıklı yapacağı çalışmalar çerçevesinde gelecek yıl için vatandaşların alım gücünde gerileme olacağını, bunun uzun vadede sağlanacak yararlar dikkate alındığında gerekli olduğunun rahatlıkla görülebileceğini söyledi. 
     Beatrix, ekonomik açıdan böylesi güç bir dönemde vatandaşların daha çok sorumluluk almalarının istendiğini belirtti. 
     Kraliçe konuşmasında, ülkede yaşayan yabancıların sosyal ve iş yaşamına daha etkin bir şekilde katılmalarını isteyen ve bunun, entegrasyon süreci için de gerekli olduğunu anlattı ve yabancıların, kendi ayakları üzerinde durabilmelerini sağlayacak bilgi birikimi ve değerlere sahip olmalarının, sorunlarının çözümünü kolaylaştıracağını belirtti. 
     Beatrix, tasaruf önlemleri kapsamında, ülkeye gelecek yabancı akınının kısıtlanmasının sürdürüleceğini de dile getirdi. 
     
</TEXT>
</DOC>
