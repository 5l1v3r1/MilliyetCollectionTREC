<DOC>
<DOCNO> 176725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/soneko11.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk Bankası Genel Müdürü Temmuz itibariyle karımız 354 trilyon 
</HEADLINE>
<TEXT>

     Halk Bankası Genel Müdürü Tevfik Bilgin, Temmuz 2003 itibariyle toplam aktiflerinin 17 katrilyon 934 trilyon liraya ulaştığını belirterek, aynı tarihte enflasyona göre düzenlenmiş bilançoda karlarının da 354 trilyon lira olduğunu bildirdi. 
     Bilgin, üst düzey yöneticilerle birlikte Halk Bankası Genel Müdürlüğü'nde düzenlediği basın toplantısında, Banka'ya ilişkin ve Banka tarafından kullandırılan TL kredi faiz oranlarında, istihdam sağlayan ve ihracat yapan KOBİ'lere yönelik yeni uygulamaları konusunda açıklamalarda bulundu. 
     Bu yılın Ocak-Temmuz ayları arasında işçi sayısını 1-10 kişi arasında artıran firmalara, kullanacakları kredilerde, Banka cari faiz oranı üzerinden 1 puan indirim yapılacağını belirten Bilgin, 11-30 kişi arasında artıran firmalara 2 puan, 30 kişi ve üzeri artıran firmalara ise 3 puan indirim yapılacağını, faize esas dönem sonlarında SSK bildirgeleri ve prim tahsilat makbuzları ile uygulamanın kontrolünün sağlanacağını söyledi. 
     Bilgin, 1 Temmuz-31 Aralık 2003 tarihleri arasında iş yerinde çalışan işçi sayısını 1-10 kişi arasında artıran firmalara 2 puan, 11-30 arasında artıran firmalara 3 puan, 30 kişi ve üzerinde artıran firmalara da 4 puan indirim yapılacağını kaydetti. 
     
     İHRACATI ARTIRANA DA İNDİRİM 
     Yeni proje çerçevesinde ihracat artışı sağlayan firmaların desteklenmesi çerçevesinde Halk Bankası'ndan TL kredisi kullanan ihracatçı firmaların ihracat hacmi 1 milyon dolara kadar olanlara 1 puan, 1-5 milyon dolar arasındaki firmalara 2 puan, 5 milyon dolar ve üzeri olan firmalara da 3 puan Banka cari faiz oranlarında indirim yapılacağını ifade etti. 
     Bilgin, birkaç koşulu birden sağlayan firmalara ise maksimum 2 faiz oranı indirim uygulanacağını ve toplam faiz indiriminin 6 puanı geçmeyeceğini vurguladı. 
     
     HOLLANDA DEMİR HALKBANK 
     Bilgin, Hollanda Demir Halkbank'a ilişkin bir soruya, Banka'nın yurtdışında birçok şubesi bulunduğunu ve Halk Bankası'nın bu Banka'da sadece yüzde 30'luk bir hisseye sahip olduğunu belirterek, ''Yüzde 35 oranındaki hisseler Aydın Doğan ve Halit Cıngıllıoğlu'na ait. Dolayısıyla biz payımız oranında burada aktifiz. Demir Halkbank çok karlı ve verimli çalışıyor'' diye yanıt verdi. 
     ''Demir Halkbank satış kararını doğru buluyor musunuz '' şeklindeki soruya Bilgin, ''O konuda yorum yapmak istemiyorum'' karşılığını verdi. 
     
</TEXT>
</DOC>
