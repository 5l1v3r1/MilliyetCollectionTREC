<DOC>
<DOCNO> 195347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur10.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Cumartesi günü KKTC'ye gidecek... 
</HEADLINE>
<TEXT>

     Başbakan Recep Tayyip Erdoğan, KKTC'nin kuruluş yıldönümü kutlamalarına katılmak üzere cumartesi günü adaya gidecek. 
     KKTC'nin 20. Kuruluş Yıldönümü nedeniyle 15 Kasım Cumartesi günü yapılacak resmi törenlere, Başbakan Erdoğan'ın yanı sıra CHP Genel Başkanı Baykal da katılacak. 
     Özel bir uçakla cumartesi günü KKTC'ye gidecek olan Başbakan Erdoğan, kurulmuş yıldönümü törenlerinin ardından KKTC Cumhurbaşkanı Rauf Denktaş ile biraraya gelecek. 
     İktidardaki Ulusal Birlik Partisi Genel Başkanı ve Başbakan Derviş Eroğlu ve Demokrat Parti Genel Başkanı ve Başbakan Yardımcısı Serdar Denktaş ile ayrı ayrı görüşecek olan Başbakan Erdoğan'ın, muhalefetteki Cumhuriyetçi Türk Partisi - Birleşik Güçler Lideri Mehmet Ali Talat, Barış ve Demokrasi Hareketi Partisi Genel Başkanı Mustafa Akıncı, Çözüm ve Avrupa Birliği Partisi Genel Başkanı Ali Erel ve Milliyetçi Barış Partisi'nin Eş Başkanları Ertuğrul Hasipoğlu ve Ali Rıza Görgün ile de görüşmelerde bulunması bekleniyor. 
     AB İlerleme Raporu'nun açıklanmasından sonra Başbakan Erdoğan'ın adaya yapacağı ziyaret büyük önem taşıyor. Erdoğan'ın, temasları sırasında Kıbrıs sorununa yönelik önemli mesajlar vereceği belirtiliyor. 
     
     BAYKAL DA KKTC'YE GİDECEK 
     Kutlama törenlerine katılmak üzere yarın KKTC'ye gidecek olan CHP Genel Başkanı Deniz Baykal'a, TBMM Başkanvekili Yılmaz Ateş, Genel Başkan Yardımcısı Onur Öymen ve Merkez Yönetim Kurulu MYK üyesi Bülent Tanla eşlik edecek. 
     Baykal'ın da, KKTC'de Cumhurbaşkanı Denktaş'ın yanı sıra siyasi parti liderleriyle görüşmelerde bulunması bekleniyor. 
     Deniz Baykal ve beraberindekiler, 16 Kasım Pazar günü Ankara'ya dönecekler. 
     
</TEXT>
</DOC>
