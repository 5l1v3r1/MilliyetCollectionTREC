<DOC>
<DOCNO> 165513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/spor/spo06.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
ZİRVEDE ATEŞ DANSI 
Dünya Ralli Şampiyonası'nda hem pilotlar, hem de markalar klasmanlarında yarış iyice kızıştı. Petter Solberg'in kazandığı Kıbrıs Rallisi sonrası zirvenin ortakları arttı 
     Subaru da potada 
     DÜNYA Ralli Şampiyonası'nın Kıbrıs Rum Kesimi'ndeki yedinci etabı sonrası, hem pilotlar, hem de markalarda çekişme doruğa çıktı. Şampiyonanın yarısının geride kaldığı Kıbrıs'ta, zorlu koşullarla karşılaşan ekiplerden en karlısı, Petter Solberg ile bu sezon ilk kez zirveye çıkan Subaru oldu. Yarışı ilk günden itibaren önde götüren Solberg, kariyerindeki ikinci zaferine Kıbrıs'ta ulaşırken, Subaru kazandığı 10 puanla markalarda da iddialı duruma geldi. 
     
     Peugeot ve Ford'da şok 
     YUNANİSTAN'da Markko Martin'in birinciliği sonrası aynı zemindeki Kıbrıs'ta da iyi sonuç bekleyen Ford, ikinci ayağın ilk etabında Martin ile Francois Duval'in yarış dışı kalmasıyla hayal kırıklığı yarattı. Bir başka şoku da Peugeot yaşadı. Markalar lideri ekibin Panizzi ile birlikte dört aracından sadece biri finişi görebildi. Harri Rovanpera'nın ikinciliği, Fransız ekibinin tek tesellisi olurken, bu sayede markalardaki yerini de kaptırmadı. 
     
     Ortaklar çoğaldı 
     CITROEN ise Fransız kardeşi Peugeot'yu amansız takibini Kıbrıs'ta da sürdürdü. Üç aracı birden finiş gören Citroen, 3. ve 5.'lik arasında dizilerek aldığı 11 puanla rallinin en çok puan toplayan ekibi oldu. Şampiyona lideri Richard Burns ile "matador" Carlos Sainz arasındaki puan farkı bire inerken, üçüncü durumdaki Marcus Gronholm ile takipçisi Solberg arasında da bir puan kaldı. Markalarda ise ilk ikideki Peugeot ve Citroen'e artık Ford ve Subaru da ortak oldu. 
     
Pilotlar klasmanı 1. Richard BURNS İngiltere 37 p 2. Carlos SAINZ İspanya 36 p 3. Marcus GRONHOLM Finlandiya 30 p 4. Petter SOLBERG Norveç 29 p 5. Markko MARTIN Estonya 23 p 6. Sebastian LOEB Fransa 23 p 7. Colin MCRAE İngiltere 23 p 8. Harri ROVANPERA Finlandiya 16 p 9. Tommi MAKINEN Finlandiya 15 p 10. Francois DUVAL Belçika 9 p      
     
Markalar klasmanı 1. Peugeot 81 p 2. Citroen 73 p 3. Subaru 47 p 4. Ford 43 p 5. Skoda 20 p 6. Hyundai 6 p      
     
Pistte III. raundİzmit Körfez Pisti bu haftasonu yine nefes kesen yarışlara sahne olacak. Cumartesi sıralama turları, pazar ise finaller yapılacak 
     Yarışlar 20 tur 
     YAZ dönemiyle birlikte pistlere taşınan motorsporları heyecanında Türkiye Pist Şampiyonası'nın üçüncü ayağı, bu hafta sonu İzmit Körfez Pisti'nde yapılacak. Ayrıca, Türkiye Motosiklet Pist ve Enduro 4. ayak ve Bridgestone F3 Şampiyonası 2. ayak yarışmaları da yine Körfez Pisti'ni şenlendirecek. Pist Şampiyonası'nda yarışmalar süper production, Grup N, Grup A ve F3 kategorilerinde 20 tur üzerinden olacak. 
     
     Naklen yayın 
     TÜRKİYE Motosiklet Şampiyonası'nda ise yarışmalar A ve B Grubu olmak üzere iki kategoride gerçekleşecek. İstanbul Motorsporları Kulübü IMK organizatörlüğündeki yarışmalarda 28 Haziran cumartesi günü sıralama turları, 29 Haziran pazar da final yarışları yapılacak. Mutlu Cup'ın beşinci ayağı da aynı gün yapılacak. Finaller ilk startla birlikte pazar günü saat 13.00 den itibaren TV8'den naklen yayınlanacak. 
     
     Final programı 29 Haziran Pazar 
     13.00 Türkiye Pist Şampiyonası 
     13.30 Mutlu Cup 
     14.00 Motosiklet Pist Enduro Şampiyonası 
     14.30 Motosiklet Pist Şampiyonası 
     15.00 Bridgestone F3 Pist Şampiyonası 
     15.30 Komiserler Toplantısı 
     16.00 Ödül Töreni 
     
Drag heyecanı      OPET'in sponsorluğunda gerçekleştirilen Drag yarışlarının 2. ayağı İzmit Körfez Pisti'nde koşuldu. Farklı kategorilerde motoru güçlendirilmiş birçok otomobilin katıldığı Opet Otodrag Türkiye Şampiyonası 2. Ayağı nefes kesen görüntülere sahne oldu. 6 grup üzerinden yapılan yarışlarda birincilik koltuğuna oturan Bahadır Şenel, Erdal Aslan, Emrah Eryılmaz, Gıyasettin Karataş, Boğaç Şener ve Tolga Savacı'ya yarış sonrasında Wynn's, oto bakım ürünü hediye etti. 
     
Haydi derseDünyaca ünlü pilotların hocası Norveçli Haugland, Türkiye'de... 
     TÜRK Ralli dünyasının iddialı ekibi Opel Motor Sport, pistte ve parkurda hedeflediği başarılara ulaşabilmek için tecrübeli pilotlarını hocaların hocası olarak ün yapan Norveçli eğitmen John Haugland' a teslim etti. Richard Burns ve Alister McRea gibi dünyaca ünlü pilotları yetiştiren Haugland, üç gün boyunca Opel pilotlarını sıkı bir eğitimden geçirecek ve Astra için seçilen OMS pilotlarını önümüzdeki yarışlara hazırlayacak. 
     DEDEMAN Oteli'nde "Yarış Otomobillerinde Süspansiyon" konulu seminerle derslere başlayan ünlü hoca üç gün boyunca kursiyer pilotlara Rallikros parkurunda toprak ve İzmit Körfez Pisti'nde asfalt parkurlarda bu dünyanın inceliklerini öğretecek. Opel Motor Sport Takım Direktörü İskender Aruoba, "Haugland'ın Türkiye'ye gelmesi pilotlarımızın dünya pilotlarıyla aynı standartlarda eğitim alması açısından büyük önem taşımaktadır" dedi. 
     
BMW farkıKlasiklerin zorlu mücadelesini Demir - Durgut Berberoğlu çifti kazandı 
     KLASİK Otomobil Kulübü tarafından düzenlenen Türkiye Klasik Otomobiller Ralli Şampiyonası Demir - Durgut Berberoğlu'nun zaferiyle sona erdi. Toplam 4 etaptan oluşan şampiyonanın son ayağı 15 aracın katılımı ile İstanbul - Şile - İstanbul güzergahında yapıldı. Rahmi Koç Müzesi önünden start alan araçlar toplam 271 kilometreden oluşan ralliyi aynı gün yine Rahmi Koç Müzesi önünde tamamladı. Berberoğlu çifti nefes kesen mücadelede finişe 1969 model BMW 2002 TI marka araçlarıyla genel klasman birincisi olarak girdiler. 
     BAŞARIYLA sona eren ilk Türkiye Şampiyonası'nın ardından her yıl geneneksel hale getirilmesi düşünülen şampiyonanın ikinciliğini 1968 model Ford Mustang marka otomobilleri ile Serkan Sorguç - Aylin Gökşin Sorguç ekibi kazandı. 1951 model Mercedes 220S marka otomobille yarışan Aydın Harezi -Cüneyt Okçu ekibi ise Türkiye Şampiyonası'nı üçüncü olarak tamamladı. Şampiyonada dereceye girenler ödüllerini, 2 Temmuz 2003 Çarşamba günü Rahmi Koç Müzesi Halat Restoran'da düzenlenecek törende alacaklar. 
     
Bayanlar yarıştı      DUNLOP tarafından düzenlenen "Bayanlar Güvenli Sürüş Kupası" İstanbul Acarkent'te yapıldı. B tipi sürücü belgesi bulunan 21 - 50 yaş arası 40 bayan Safari Yarış Okulu tarafından hazırlanan bir parkurda kurallara ve işaretlere uyarak en ideal zamanda finiş noktasına dönmek için yarıştılar. Daha sonra yazılı sınava giren ve topladıkları puanlarla dereceye giren ekiplere ödüllerini Dunlop Türkiye Genel Müdürü Harish Khosla verdi. 
     
Genim rekor peşinde      TÜRKİYE Pist şampiyonası'nda STS Sakarya Telekomünikasyon Sistemleri ana sponsorluğunda Kent, Omsan, Elf, CMS ve Michelin'in katkılarıyla yarışan Renault Performans Team pilotu Ethem Genim, Yarımca Körfez Pisti'nde düzenlenecek olan şampiyonanın üçüncü yarışına iddialı hazırlanıyor. Renault Maxi Megane ile Grup A kategorisinde birincilik için start alacak olan Genim, başarısını Körfez'de de sürdürerek şampiyona zirvesindeki yerini korumayı hedefliyor. 
     
Opel iddialı      OPEL Motor Sport, İzmit Körfez Pisti'nde hafta sonunda yapılacak sezonun üçüncü pist yarışında yine çifte zafer kovalayacak. Sezonun ikinci pist yarışını kazanan İbrahim Okyay, bu yarışta da damalı bayrağı birinci olarak geçmeyi hedeflerken, 3 yıl aradan sonra OMS ile ilk yarışında F3 kategorisinde zaferle ayrılan Hakan Kopan, liderliğini koruyabilmenin hesaplarını yapıyor. 
     
Cesur yürek startta      MOTOR Sporları dünyasının F3 kategorisindeki ilk ve tek bayan pilotu Selin Yardımcı, Türkiye Şampiyonası'nın ikinci ayağında tekrar piste çıkıyor. Hafta sonunda Körfez Pisti'nde yapılacak yarışta STS sponsorluğunda start alacak olan Yardımcı, erkek rakiplerine kafa tutarak genel klasmanda üst sıralara tırmanabilme mücadelesi verecek. İlk yarışında altıncı olarak şampiyona için önemli puanlar kazanan bayan cesur yürek, bu yarışta da rakiplerinin korkulu rüyası olmayı sürdürecek. 
     

</TEXT>
</DOC>
