<DOC>
<DOCNO> 156190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo02.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet geri döndü... Savaştı, didindi Kings'i sırtladı 
</HEADLINE>
<TEXT>

     ABD Profesyonel Basketbol Ligi NBA konferans yarı finallerinde Sacramento Kings, evinde Dallas Mavericks'i 99-83 yenerek, 7 maçlık seride 2-2 eşitliği sağladı. Süperstarları Chris Webber'ın sakatlanmasından sonra Dallas karşısında 2 maç kaybeden Kings'in imdadına Hidayet Türkoğlu yetişti. 17 sayıyla takımının en skorer oyuncusu olan Hidayet, maçın sonlarında çıkan tartışmanın da içindeydi. NBA Ligi'nde 3. sezonunu yaşayan Türkoğlu, ilk kez takımın ve maçın sayı liderliğini elde etti. Hidayet Türkoğlu, aynı zamanda Predrag Stojakoviç 40 , Mike Bibby 37 , Doug Christie 37 , Vlade Divac 32 ve Bobby Jackson'dan 29 sonra 28 dakikayla oyunda en fazla kalan 6. oyuncu olmasına rağmen bu başarıyı sağladı. 12 şuttan 7'sini değerlendiren Hidayet, 2 sayılık atışlarda 10'da 6, 3 sayılık atışlarda 2'de 1, faul atışlarında ise 2-2'de isabet gerçekleştirdi. Hidayet ayrıca 1'i savunmadan 4 ribaund aldı, 2 asist, 1 blok yaptı, 2 top çaldı. 
     
     Bobby Jackson'ı korudu.. 

     Hakemler "yılın en iyi 6. adamı' Kingsli Bobby Jackson ile tartışan ve Jackson'ı iten Dallas oyuncusu Bell'i oyundan ihraç etti. 
     Konu hakkında konuşan Bell, "İkimiz de topa gidiyorduk ve ben faul yaptım. Jackson ise faulu beğenmedi ve beni itti. Ben de eline vurdum. Olay böyle kapanabilirdi. Ama Hido geldi ve beni göğsümden itti" diye konuştu. 
     İlk 5 ve yedek Jackson'ın çift haneli skorlar ürettiği takımda Divac 16 sayıyla Hidayet'ten sonra en çok sayı atan 2. oyuncu oldu. Doug Christie 13 sayı, 11 ribaund, Predrag Stojakoviç 15 sayı, 12 ribaundla ''double-double'' yaptılar. 
     Mavericks'de ise Michael Finley ile Raja Bell 16'şar sayıyla en çok sayı kaydeden oyuncular olurken, bu sezon maç başına 27.6 ortalaması olan Dirk Nowitzki 11 sayıda kaldı. Dallas'ın süper starı Nowitzki 2 teknik faul aldığı için oyundan atıldı. 
     
     Hido "Sahada kendime güvenim tam" 

     Maçtan önce her iki takımın yabancı oyuncuları, kameralar önünde kendi lisanlarında anneler gününü kutlarken, Hidayet, ''Öncelikle bütün annelerin anneler gününü kutluyorum. Anneciğim seni çok özledim. Anneler günün kutlu olsun'' dedi. 
     Bu sezon yeteri kadar oyunda yer alma fırsatı bulamayan Hidayet, Sacramento Kings takımının en etkili oyuncularından Chris Webber'in, sezonu kapatacak şekilde sakatlanmasının ardından, sahada takımına güç veren isim oldu. 
     Hidayet, maçtan sonra yaptığı değerlendirmede, bu sezon çok az oynama fırsatı bulduğunu ve Dallas'a karşı oynadıkları 3. maçta yeterli performans gösteremediği için Türkiye'deki sevenlerinin üzüldüğünü hissettiğini belirtti. Hidayet, ''Ülkemdeki insanlar, sabah 04.00'te kalkıp televizyonda benim maçımı seyrediyor. Maç sonuna kadar ayakta kalıyorlar'' dedi. 
     Maçın ardından, ailesi ve yakınlarından gelen tebrik telefonları nedeniyle soyunma odasına geç inen Hidayet, ''Bu gece kendimi biraz daha rahat hissettim. Sadece biraz daha çok süre almaya ihtiyacım vardı. Bana zaman verilmesini ve bu fırsatı kullanmayı istedim. Sahaya indiğim zaman kendime güvenim tam. Bugün, istediğim atışları yaptım. Mutluyum ve böyle devam etmeyi umuyorum'' diye konuştu. 
     Takımın etkili pivotu Vlade Divac da, Türkoğlu'na güveninin tam olduğunu belirterek, ''Hedo bu oyunda kendine çok güveniyordu ve oyununda da bunu gösterdi'' dedi. 
     
     Mehmet 7 sayı attı ama yetmedi 

     Mehmet Okur'un 7 sayı attığı maçta Detroit Pistons, deplasmanda Philadelphia 76ers'a 95-82 yenilince seride durum 2-2 oldu. 
     Doğu Konferansı'ndaki mücadelede ise Pistons ile 76ers Philadelphia'da karşılaştı. Pistons'da oyuna sonradan giren Mehmet Okur, 27 dakika forma giydiği karşılaşmada 7 sayı kaydetti, 1'i savunmadan 8 ribaund aldı, 1 asist, 1 blok yaptı. 
     3 sayılık atış kullanmayan Mehmet Okur, 2 sayılık atışlarda 4'de 1, faul atışlarında 6'da 5 isabet sağladı. Sakatlığı nedeniyle 2 maç aradan sonra takıma dönen ve ilk 5'te oynayan Chauncey Billups, toplam 23 dakikada 6 şuttan 1'ini değerlendirerek, 3 sayı attı. Takımda Richard Hamilton 30 ile sayı liderliğini elde ederken, Ben Wallace 15 ribaund aldı, 7 sayı kaydetti. 
     
     Iverson'dan insanüstü performans 

     76ers'da Allen Iverson 36 sayı, 11 asist, 5 top çalma, 5 asistle en iyi istatistiği yakalarken, Kenny Thomas ile Derrick Coleman 14'er sayı gerçekleştirdi. Skora, Aaron McKie 12, Eric Snow 11 sayılık katkıda bulundu. 
     Gecenin diğer maçında ise Batı Konferansı'nda Los Angeles Lakers, San Antonio Spurs'ı 99-95 yenerek, seride 2-2 beraberliği sağladı. 
     Lige yarın Doğu Konferansı'nda New Jersey Nets-Boston Celtics maçıyla devam edilecek. Nets, seride 3-0 önde bulunuyor. 

     
</TEXT>
</DOC>
