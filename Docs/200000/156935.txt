<DOC>
<DOCNO> 156935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sontur12.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi Başkanı "Senato görevi yapıyoruz" 
</HEADLINE>
<TEXT>

     Anayasa Mahkemesi Başkanı Mustafa Bumin, son dönemde çok kapsamlı davaların açıldığını belirterek, ''Senato görevi yapıyoruz'' dedi. 
     Bumin, Anayasa Mahkemesi'nden ayrılırken, gazetecilerin sorularını yanıtladı. 
     Bir gazetecinin, ''TRT Genel Müdürü'nün seçimi konusunda tartışmalar var. Bu tartışmalara neden olan RTÜK Yasası'nın kısmen iptali için açılan davayı ne zaman esastan görüşeceksiniz'' sorusunu yanıtlarken Bumin, RTÜK Yasası'nın bazı maddelerinin iptali istemiyle üç ayrı dava açıldığını anımsattı. 
     Bumin, davaların, raportörün, raporunu hazırlaması aşamasında olduğunu, raportörden, raporunu bir an önce tamamlamasını istediklerini ifade ederek, ''Bir gün vermemiz mümkün değil. Raporun ne kadar sürede tamamlanacağını bilemem'' dedi. 
     Bumin, söz konusu davaların çok kapsamlı olduğunu kaydederek, olabildiğince erken görüşmeye çalışacaklarını belirtti. Son dönemde çok kapsamlı davaların açıldığını dile getiren Bumin, şöyle konuştu 
     ''CHP'nin, 2003 Mali Yılı Bütçe Kanunu'nun iptali istemiyle bugün açtığı dava da az kapsamlı değil. Daha önce de bakanlıkların birleştirilmesine ilişkin yasa ve memurlarda emeklilik yaşını 61'e indiren yasanın iptali istemiyle ilgili davalar açıldı. Görüyorsunuz, hangisi hangisinden önce gelecek ben de merak ediyorum. Senato görevi yapıyoruz.'' 
     
</TEXT>
</DOC>
