<DOC>
<DOCNO> 154699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/guncel/agun.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Meydan savaşı gibi 
</HEADLINE>
<TEXT>

Yıldız Teknik Üniversitesi'nde karşıt görüşlü öğrenciler arasında taşlı, sopalı kavga çıktı. Sokağa taşan kavgada bir polis, 28 öğrenci yaralandı 
     GÜRKAN AKGÜNEŞ, M. AKİF ERDEM İstanbul 

     İstanbul Üniversitesi'nde Atatürkçü Düşünce Kulüpleri Federasyonu ADKF üyesi öğrenciler ile afiş asmalarını engelleyen başka bir grup arasında geçen hafta zaman zaman yaşanan kavgalar, Yıldız Teknik Üniversitesi'ne de sıçradı. ADKF üyeleri ile sol görüşlü öğrenciler dün saat 09.30 sıralarında taş, sopa, yumruk ve tekmelerle birbirine girdi. Üniversiteye giren Çevik Kuvvet, kavga eden grupları ayırdı. Bazı binaların camlarının kırıldığı kavgada, 30 öğrenci gözaltına alındı. 
     
     YERE DÜŞEN YANDI 
     Gruplar, polisin ayrılmasından kısa süre sonra, bu kez üniversite önündeki Barbaros Bulvarı üzerinde kavgaya tutuştu. Yaklaşık 15 dakika süren ve trafiğin aksamasına yol açan kavgada, yaralanarak yere düşen bazı öğrenciler, diğer gruptaki öğrenciler tarafından hem sopalarla hem de tekmelenerek dövüldü. Olay yerine tekrar sevk edilen Çevik Kuvvet polisini görünce kavgayı bırakan öğrenciler, ara sokaklara girerek dağıldılar. Polisin olayları kontrol altına almasından sonra, Beşiktaş Sait Çiftçi Semt Polikliniği ile SSK Okmeydanı, Taksim ve Şişli Etfal hastanelerine biri polis 28 kişinin yaralı olarak başvurduğu belirlendi. 
     
     HASTANEDEN GÖZALTINA 
     Darp sonucu yaralanan polis memuru Cafer Tecer'in tedavisi Şişli Etfal Eğitim ve Araştırma Hastanesi'nde yapılırken, sırtından satırla yaralanan Erkan Karaaslan 23 da durumu ciddi görüldüğü için aynı hastanede tedavi altına alındı. Hastanelerin çevresinde yoğun önlemler alan polis, tedavileri tamamlanan öğrencileri olaya karıştıkları gerekçesiyle gözaltına aldı. Bu arada olayda yaralanan bazı öğrencilerin, gözaltına alınacaklarını anlayınca tedavilerini kendi imkanlarıyla yaptırdıkları bildirildi. 
     
     
Birbirlerine acımadılar      Afiş asma tartışmasıyla başlayıp kavgaya donüşen olaylar Barbaros Bulvarı ve ara sokaklara taştı. Birbirlerine taş, sopa ve tekmelerle saldıran gençlerin çoğunun yara aldığı, yine de kavgayı bırakmadığı gözlendi. Olayların ardından bölgedeki hastanelere 28 öğrencinin başvurduğu tespit edildi. Ancak yaralıların çoğu gözaltına alınacakları endişesiyle hastanelere başvurmayıp, tedavilerini kendi kendilerine yapma yolunu seçti. 
     

</TEXT>
</DOC>
