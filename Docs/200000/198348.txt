<DOC>
<DOCNO> 198348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun03.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte ABD ordusunun Irak raporu İşgalciyiz 
</HEADLINE>
<TEXT>

     ABD ordusunun Irak konusunda hazırladığı gözden geçirme raporunda, ABD'li politika belirleyicilerin Irak'taki ABD askerlerini işgal gücü olarak tanımlamakta isteksiz davranmaları nedeniyle komutanların yağma olaylarını önlemekte ve düzeni sağlamakta başarısız kaldığı öne sürüldü. 
     3. Mekanize Piyade Tümeni'nin hazırladığı savaş sonrası iç değerlendirme raporunda, Bağdat'a gelen ABD askerlerini ''işgal gücü'' yerine ''kurtarıcı'' olarak nitelendirme yönünde alınan siyasi kararın, piyade tümenindeki komutanların kafasında, savaş sonrası Bağdat ve diğer kentlerde, kendi yetkileri konusunda belirsizlik yarattığı ileri sürüldü. 
     Associated Press'in ele geçirdiği ve ''Sadece Resmi Kullanım Amacıyla'' ibaresini taşıyan raporda, ''Uluslararası hukuka göre ABD askerleri gerçekten de bir işgal gücüydü ve bundan kaynaklanan hakları ve sorumlulukları vardı'' ifadeleri yer aldı. 
     İşgalci statüsünün reddedilmesi nedeniyle komutanların başlangıçta işgal güçlerinin başvurabileceği ''sokağa çıkma yasakları'', ''sivilleri işbaşı yapmaya yönlendirme'' ve ''yerel hükümetler ile halkı kontrol etme'' gibi tedbirleri uygulayamadığına işaret edildi. Raporda, ''Irak'taki rejimi devirdikten sonra harekete geçmekte başarısız kalınmış olmasının doğurduğu otorite boşluğu diğerleri tarafından doldurulmuştur'' ifadeleri kullanıldı. 
     Söz konusu rapor hakkında değerlendirmede bulunan 3. Mekanize Piyade Tümeni Sözcüsü Binbaşı Darryl Wright, son şeklinin henüz verilmediğini söylediği raporun, ''tümenin bir dahaki sefere muharebeye çağrılması halinde ne gibi iyileştirmeler yapılabileceğini görmek amacıyla hazırlanmış aday bir çalışma olduğunu'' belirtti. Raporu kaleme alan kişilerin adını açıklamayan Wright raporun, ''Irak'ta muharebelere katılmış asker ve subayların çok yönlü, bazen çok büyük farklılıklar içeren görüşlerini yansıttığını'' sözlerine ekledi. 
     
</TEXT>
</DOC>
