<DOC>
<DOCNO> 197634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sonspo14.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz futbolcu, otomobili ile ölüme neden olmaktan tutuklandı 
</HEADLINE>
<TEXT>

     İngiltere'de polisin West Bromwich Albion Kulübü'nün ünlü forvet oyuncusu 27 yaşındaki Lee Hughes'ü tehlikeli araç kullanarak ölüme neden olmak suçuyla tutukladığı açıklandı. 
     Lee Hughes'ün dün sabah bir kazaya yol açtığı ve 60 yaşındaki bir kişinin ölümüne neden olduktan sonra gümüş rengi Mercedes otomobiliyle kaçtığı yolundaki iddialar üzerine polisin arama başlattığı, ancak genç futbolcunun daha sonra kendiliğinden West Midland polis teşkilatına teslim olduğu belirtildi. 
     Polisin hala 27 yaşındaki ünlü futbolcunun adını doğrulamaktan kaçındığı, ancak ismin basına yansımasının önüne geçemediğine dikkat çekildi. 
     Hughes'un halen Coventry'deki Little Park Street polis karakolunda sorgulanmakta olduğu da öne sürüldü. 
     Bilindiği gibi geçen aylarda da sayıları 5'i aşan İngiliz futbolcusu, tecavüz, cinsel taciz ve şiddet gibi çeşitli suçlamalarla karakolluk olmuştu. Bu davaların pek çoğu halen sürüyor. 
     
</TEXT>
</DOC>
