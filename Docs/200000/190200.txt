<DOC>
<DOCNO> 190200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sonspo09.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yurdadön" soyadı aç bıraktı 
</HEADLINE>
<TEXT>

     Atletizm Federasyonu Başkanı Mehmet Yurdadön'ün konumu, başarılı bir antrenör olan kardeşinin en büyük sıkıntısı oldu. 
     Türkiye'de geçerli bir iş bulma vesilesi olan akraba ilişkileri, birçok genç yeteneği atletizme kazandıran Murat Yurdadön'ün önünde, adeta bir engel haline geldi. 
     Gazi Üniversitesi Beden Eğitimi ve Yüksekokulu mezunu, ağabeyi Mehmet Yurdadön gibi uzun mesafe koşularında şampiyonlukları bulunan eski bir milli atlet olan Murat Yurdadön, Karaman Gençlik ve Spor İl Müdürlüğü'nde, ayda 180 milyon lira maaşla, kadrosuz ve sigortasız bir şekilde fahri antrenörlük yaparak yaşam mücadelesi veriyor. 
     
     GENÇ YETENEKLERİN ANTRENÖRÜ 
     Ağabeyinin federasyon başkanı olması nedeniyle, yanlış anlaşılmalara sebep olup, Mehmet Yurdadön'ün zor durumda kalmaması için başta milli takımlar olmak üzere hiçbir kamp programında görev alamayan kardeş Yurdadön, tüm güçlüklere rağmen, birçok genç yıldızın antrenörlüğünü de yürütmeye çalışıyor. 
     Liselerarası Dünya Şampiyonası'nda takım halinde üçüncü olan milli takım sporcularından disk ve gülle atma sporcusu Şirin Ekin, sprinter Yeşim Ünal ve krosçu Abdülkadir Türk gibi isimlerin antrenörlüğünü yapan kardeş Yurdadön, halen Karaman'da, yaklaşık 120 genç atleti çalıştırmayı sürdürüyor. 
     Maddi imkansızlıklar nedeniyle, Ankara'da yaşayan sporcularının yanına gidemeyen ve bu sporculara, Karaman'da hazırlayıp yolladığı çalışma programlarıyla antrenman vermeye çalışan Murat Yurdadön, işitme engelli sporcuların da çalıştırıcılığını yapıyor. 
     
     GENEL MÜDÜR ATALAY'A SERZENİŞ 
     Federasyon başkanı Mehmet Yurdadön, konumu nedeniyle, kardeşiyle ilgili herhangi bir görevlendirme yapamazken, kardeş Yurdadön, sıkıntısını Gençlik ve Spor Genel Müdürü Mehmet Atalay'a açtı. 
     Spor teşkilatına resmi bir yazıyla başvuran Murat Yurdadön, genel müdür Atalay ile de görüşerek, ''Suçum, soyadımın Yurdadön olması mı '' diye şikayette bulundu. 
     Kardeş Yurdadön, konuyla ilgileneceğini belirten genel müdür Atalay'dan haber bekliyor. 
     
</TEXT>
</DOC>
