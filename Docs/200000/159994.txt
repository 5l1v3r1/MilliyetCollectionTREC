<DOC>
<DOCNO> 159994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sonspo04.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
GSGM out, Spor Yüksek Kurumu in... 
</HEADLINE>
<TEXT>

     Gençlik ve Spor Genel Müdürlüğü GSGM tarafından hazırlanan ve kamuoyunda tartışmaya açılan yeni yasa tasarısı, Türk sporunda köklü değişiklikleri içeriyor. 
     Yasa tasarısına göre, bundan böyle Türk spor politikalarına, GSGM'nin yerine, Başbakanlığa bağlı olarak kurulacak ''Spor Yüksek Kurumu'' yön verecek. Spor Düzenleme Kurulu, Başkanlık Kurulu, Tahkim Kurulu ve hizmet birimlerinden oluşacak olan Spor Yüksek Kurumu, yetkilerini Spor Düzenleme Kurulu aracılığıyla kullanacak. 
     Spor Yüksek Kurumu'nun temsil ve karar organı işlevini görecek olan Spor Düzenleme Kurulu, başkan ve ikinci başkanın yanısıra 9 üyeden oluşacak. Türkiye Milli Olimpiyat Komitesi TMOK Başkanı, Türkiye Paralympic Komitesi Başkanı, Türkiye Amatör Spor Kulüpleri Konfederasyonu TASKK Genel Başkanı ile üniversitelerin spor bölüm başkanlarının kendi aralarından seçecekleri 1'er kişi, Spor Düzenleme Kurulu'nun doğal üyeleri olarak görev alacak. Diğer üyeler ise kamu kurum ve kuruluşlarında ya da özel sektörde en az 10 yıl deneyim sahibi kişiler arasından Bakanlar Kurulu'nca atanacak. Bakanlar Kurulu, atamayla birlikte kurul başkanını ve ikinci başkanını da belirleyecek. Spor Düzenleme Kurulu Başkanı aynı zamanda Spor Yüksek Kurumu'nun da başkanı olacak. 
     
     KURUL ÜYELERİ, YEMİN EDEREK GÖREVE BAŞLAYACAK 
     Spor Düzenleme Kurulu üyeleri 6 yıl için göreve gelirken, Yargıtay Birinci Başkanlık Kurulu huzurunda, işlerini tam bir dikkat ve dürüstlükle yöneteceklerine, yasanın hükümlerine ve mevzuata aykırı hareket etmeyeceklerine ve ettirmeyeceklerine dair yemin ederek göreve başlayacak. 
     Göreve başlama ve ayrılma tarihlerinden itibaren 1 ay içinde mal beyanı verecek olan kurul üyeleri, ayrıca 2 yılda bir mal beyanında bulunacak. 
     
     SAHA VE TESİSLERİN KULLANILMASI 
     Yeni yasa tasarısına göre, genel ve katma bütçeli idare ve kurumlara, il özel idarelerine, belediyelerle bağlı kuruluşlarına, iktisadi devlet teşekküllerine ve kamu iktisadi kuruluşlarıyla her düzeydeki eğitim-öğretim kurumlarına ait spor tesisleri, spor faaliyetlerinde ortaklaşa kullanılacak. 
     Bu tesislerden Spor Yüksek Kurumu'nun etkinliklerinde herhangi bir izne tabi olmaksızın yararlanılması hükmü getirilirken, ortak kullanıma ilişkin esaslar protokolle belirlenecek. 
     
     FEDERASYONLARA ÖZERKLİK VERİLİYOR 
     Halen GSGM çatısı altında bulunan federasyonlar, talep etmeleri veya uygun görülmesi durumunda Spor Düzenleme Kurulu kararıyla özerk statüye kavuşturulacak. 
     Federasyonlara özerklik verilirken, faal sporcu sayısı, kulüp sayısı, Türkiye'deki yaygınlık düzeyi ve gelişme potansiyeli, gelir ve giderlerini karşılayabilme yeterliliği, olimpik olup olmadığı ve personel giderlerinin payı dikkate alınacak. 
     Spor Düzenleme Kurulu, özerk olsun ya da olmasın tüm federasyonların elde ettikleri gelirlerin, sportif amaçlı kullanılıp kullanılmadığını denetleyecek. 
     
     TAŞRA PERSONELİ, YEREL YÖNETİMLERE DEVREDİLİYOR 
     Yeni yasa tasarısıyla, il ve ilçelerde sporla ilgili faaliyetleri sevk ve idare etme görevi yerel yönetimlere devrediliyor. 
     Spor Yüksek Kurumu'nun kurulmasıyla birlikte, GSGM'nin merkez teşkilatındaki mevcut personel ve kadrolar Spor Yüksek Kurumu'na devredilecek. Hiçbir işleme gerek olmaksızın kadrolarına atanmış sayılacak olan bu personel, idari hizmet sözleşmesiyle sözleşmeli olarak istihdam edilecek. 
     Taşra personeli ise yerel yönetimlere devredilirken, durumlarına uygun kadrolara atanacak. 
     Gençlik ve spor kulüpleri de yerel yönetimlerce tescil edilerek kurulacak. Mevcut kulüpler ise yasanın çıkmasından itibaren 1 ay içinde yerel yönetimlere tescillerini yaptırarak faaliyetlerini sürdürecek. 
     
     KURUM, FUTBOLUN GÖZETİM VE DENETİMİNİ DE DEVRALIYOR 
     Bu arada 17 Haziran 1992 tarihli ve 3813 sayılı Futbol Federasyonu Kuruluş ve Görevleri Hakkında Yasa'da da değişiklik yapılması planlanıyor. 
     Buna göre yasanın 31. maddesi, ''Spordan Sorumlu Devlet Bakanı'' ibaresi çıkarılarak, ''Federasyonun sportif faaliyetler hariç tüm iş ve işlemleri Spor Yüksek Kurumu'nun gözetim ve denetimine tabidir'' biçiminde değiştiriliyor. 
     
</TEXT>
</DOC>
