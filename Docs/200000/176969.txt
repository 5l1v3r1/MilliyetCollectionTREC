<DOC>
<DOCNO> 176969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/soneko09.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Müşteşar Yardımcılıklarına atama... 
</HEADLINE>
<TEXT>

     Hazine Müsteşarlığı'nda boş bulunan Müsteşar Yardımcılıklarına vekaleten atanan isimlerden Cavit Dağdaş Hazine'deki görevine bugün başlarken, Burhanettin Aktaş, ABD'den sağlanacak kredi görüşmeleri için Washington'da bulunuyor. 
     Edinilen bilgiye göre, yarın ABD'den dönmesi beklenen Aktaş'ın da, yarın ya da cuma günü Hazine'deki görevine başlaması bekleniyor. 
     
     ABD'DEKİ GÖRÜŞMELERE IMF DE KATILIYOR... 
     Bu arada Hazine Müsteşarlığı Dış Ekonomik İlişkiler Genel Müdür Vekili Melih Nemli başkanlığındaki üç kişilik teknik heyet, Washington'daki çalışmalarını sürdürüyor. 
     Teknik heyetin, ABD Hazine Bakanlığı yetkilileri ile IMF uzmanlarının da katıldığı üç taraflı toplantılar gerçekleştirdikleri belirtiliyor. 
     Gerek ABD Hazine Bakanlığı gerekse Türk tarafı, 1 milyar dolarlık hibe veya bu hibenin 8.5 milyar dolarlık krediye dönüştürülmesi konusundaki teknik görüşmelere, IMF'nin de katılmasını kabul etmişti. 
     ABD yönetimi, kredinin kullandırılmasında IMF denetiminin de olmasını tercih ediyor. 
     
</TEXT>
</DOC>
