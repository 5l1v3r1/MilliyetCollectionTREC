<DOC>
<DOCNO> 177535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur44.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Betondan "Temel Takası"na soruşturma... 
</HEADLINE>
<TEXT>

     Trabzon'un Maçka İlçesi'nin Mataracı Köyü'nde yaşayan Cevat Yılmaz hakkında, karayolunun kenarında betondan yaptığı taka nedeniyle Kaymakamlık tarafından soruşturma başlatıldı. 
     Yılmaz, bir otel tarafından kendisine Temel ve Fadime motiflerinin üzerinde yer alacağı betondan bir taka siparişinin geldiğini ifade ederek, ''Ben de bunun üzerine 3 ay önce çelik ve betondan taka yapmaya başladım. Takayı da evimin önünde yer olmadığı için karayollarının kenarına, hiçbir tehlike yaratmayacak ve kimseye zarar vermeyecek şekilde yerleştirdim'' dedi. 
     Yaklaşık bir hafta önce kendisine Maçka Kaymakamlığı tarafından bir yazı gönderildiğini ifade eden Yılmaz, şunları anlattı 
     ''Kaymakamlık tarafından gelen yazıda, karayolları istimlak alanına kayık koymak suçundan, 60 milyon lira ödemem gerektiği belirtiliyor. Paranın miktarı hiç önemli değil. Zaten yaklaşık bir hafta sonra da takayı otel yetkililerine teslim edeceğim. Önemli olan yörenin sanatsal değerlerini tanıtmak için yaptığım çalışmalara ve sanata yapılan darbedir.'' Takanın hiç kimseyi rahatsız etmediğini belirten Yılmaz, konuyu Trabzon Valiliği'ne gerekirse Kültür ve Turizm Bakanlığı'na götüreceğini de kaydetti. 
     Yılmaz tarafından yapılan, ''Temel'in Takası'' adlı 8 metre uzunluğundaki beton takanın üzerinde, Temel ve Fadime heykelleri de bulunuyor. 
     Bu arada, aynı köyden bir vatandaşın şikayeti üzerine Maçka Kaymakamlığı görevlilerinin yaptığı keşif sonunda, ''Cevat Yılmaz'ın karayolu istimlak alanına kayık yaptığı'' yolunda rapor hazırlandığı öğrenildi. 
     Hazırlanan bu rapor doğrultusunda, Yılmaz hakkında, 3091 sayılı Taşınmaz Mal Zilyedliğine Yapılan Tecavüzlerin Önlenmesi Hakkında Kanun uyarınca Cumhuriyet Savcılığı'na suç duyurusunda bulunulduğu ve kendisinden soruşturma gideri olan 60 milyon liranın talep edildiği belirtildi. 
     
</TEXT>
</DOC>
