<DOC>
<DOCNO> 188450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/siyaset/siy10.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence artıyor 
</HEADLINE>
<TEXT>

   Claudia Roth, İnsan Hakları Vakfı'nın araştırmasına göre Türkiye'de işkence vakalarında artış olduğunu öne sürdü 
      ELİF DEMİRCİ İzmir DHA 

   
   Alman Federal Meclisi Türk - Alman Dostluk Grubu Başkanı Claudia Roth, İnsan Hakları Vakfı'nın araştırmasına göre Türkiye'de işkence vakalarında artış olduğunu öne sürdü. Alman Dışişleri Bakanlığı ile Almanya'nın Ankara Büyükelçiliği'nin düzenlediği, "Türkiye, Almanya ve AB'nin geleceği" toplantısının açılışında konuşan Roth, Türkiye'nin AB'ye girebilmek için Kopenhag kriterlerini büyük ölçüde yerine getirdiğini, ancak yasaların uygulamaya geçirilmediğini söyledi. Roth, işkencenin yasaklandığı Türkiye'de bu konuda çıkarılan yasaların çok iyi olduğunu vurguladı. 
   
   Kürt gerçeği tanınmalı 
   Roth, sözlerini şöyle sürdürdü "Vakfın araştırması işkencede artış olduğunu gösteriyor. Düşünce özgürlüğünü savunan yasalar var. Öte yandan fikirlerini açıklayan insanlar hakkında dava açılıyor. Şu anda en önemli aşama, iyi ve güzel olan kanunların uygulanması." 
   "Türkiye'nin AB üyeliği, AB ve Almanya'nın menfaatine" diyen Roth, Türkiye'nin AB üyeliği için Kürt gerçeğini tanıması ve bölgelerarası ekonomik farkların kaldırılması gerektiğini söyledi. Roth, Irak'a asker gönderilmesi kararına da şaşırdığını söyledi. 
   
   Terör kurbanının maaşı kesilmiyor    AYDIN HASAN Ankara 

   Ankara 2. İdare Mahkemesi, Emekli Sandığı Yönetim Kurulu'nun terör kurbanı Tabip Asteğmen Necdet Güçlü'yü "terör kurbanları" listesinin kapsamı dışına alarak maaş kesimine giden karar ve işlemleriyle ilgili yürütmeyi durdurma kararı verdi. Gülhane Askeri Tıp Akademisi'nde görevli olan Güçlü, 13 Nisan 1970'te, Ülkü Ocakları Talebe Birliği Başkanı İbrahim Doğan ve 1999'da MHP'den milletvekili seçilen Ali Güngör'ün silahlarından çıkan kurşunlarla öldürüldü. Emekli Sandığı, 19 Şubat 2003'te Güçlü'yü terör kurbanları kapsamından çıkararak, 10 milyar 521 milyon liralık fazla ödemenin maaşından kesileceğini bildirmişti. 
   
   
</TEXT>
</DOC>
