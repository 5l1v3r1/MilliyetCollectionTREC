<DOC>
<DOCNO> 160999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko22.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Akademisyenler, faiz indirimini değerlendirdi... 
</HEADLINE>
<TEXT>

     Marmara Üniversitesi MÜ İktisadi ve İdari Bilimler Fakültesi İİBF İşletme Bölüm Başkanı Prof. Dr. Osman Altuğ, ekonomi literatüründe eksi enflasyonun durgunluk anlamına geldiğini ifade ederek, ''İnsanlar satın almayınca ve satan da olmayınca enflasyon düşer. Dün açıklanan rakamlar Türk ekonomisinde durgunluğa işaret ediyor'' dedi. 
     Prof. Dr. Osman Altuğ, Türkiye'de devlet tahvili, dolar ve hisse senedinden birinin her dönem daha fazla ön plana çıktığına işaret etti. Prof. Dr. Altuğ, ''Faizin yüksekliğinden dolayı, döviz hesabı olanlar TL'ye dönüyorlardı. Merkez Bankası'nın faizleri düşürmesiyle, dolar bundan sonra bir yükselme trendine girecektir. Yani mevsim dolara döndü'' diye konuştu. 
     İstanbul Üniversitesi İktisat Fakültesi Öğretim Üyesi Prof. Dr. Merih Paya da, son dönemlerde dünyada petrol fiyatlarının ve doların düşmesi gibi beklenmedik gelişmeler yaşandığına işaret ederek, bu unsurlar gözönünde bulundurulduğunda enflasyondaki gerilemenin sürpriz olmadığını ifade etti. 
     Enflasyondaki gerilemenin faizin düşmesinde etkili unsurlardan olduğuna dikkat çeken Prof. Dr. Paya, Merkez Bankası'nın faiz indirimiyle beraber dövizin 5-6 ay içinde yükselme trendinde seyredeceği ve piyasalarda daha fazla kıpırdanma yaşanacağı görüşünü dile getirdi. 
     Prof. Dr. Merih Paya, mevsimsel olarak tarım ürünleri fiyatının düşük olmasıyla önümüzdeki aylarda enflasyonun düşme eğiliminde olacağına işaret ederek, ''Ancak sonbahar ayları Türkiye için kritik aylar. Enflasyon ve döviz üzerinde, hükümetin izleyeceği maliye ve bütçe politikaları belirleyici unsur olacaktır. Hükümet, teknik olarak başarılı olursa enflasyon hedefi tutturulabilir. Şu anda enflasyonda bir sapma olduğunu, yörüngeden ayrıldığımızı söyleyemeyiz'' diye konuştu. 
     
     REEL FAİZLER DE GERİLEYECEK 
     İstanbul Üniversitesi İÜ İktisat Fakültesi Maliye Bölüm Başkanı Prof. Dr. Esfender Korkmaz ise Mayıs ayı TEFE oranında yüzde 0.6'lık gerilemenin, düşük kur ve ithalat mallarının ucuzlamasından kaynaklandığını bildirdi. 
     Prof. Dr. Korkmaz, kurların normal seviyesine çıkmasıyla enflasyonun yeniden artacağı görüşünü savundu. 
     Merkez Bankası'nın kısa vadeli faiz indiriminin ekonomiyi olumlu etkileyeceğine ve ortalama faiz oranını düşüreceğine işaret eden Prof. Dr. Korkmaz, böylelikle reel sektör üretim maliyetlerinin azalacağını ve toptan eşya fiyatlarının gerileyeceğini söyledi. 
     Geçen yıl reel faizin yüzde 25.4 olarak gerçekleştiğini anımsatan Prof. Dr. Korkmaz, kısa vadeli faizlerin indirilmesinin reel faizlerin daha da gerilemesine neden olacağını belirterek, şunları kaydetti 
     ''Reel faiz oranı, en fazla yüzde 11 olursa mevcut iç borçlar sürdürülebilir. Çözülmesi gereken mesele iç borçları sürdürmek değil, iç borç yükünü azaltmaktır. Reel faizlerin yüzde 11'in altına düşmesi, bu imkanı sağlayabilir. Bunun için de Merkez Bankası'nın faiz indirimi yararlı olmuştur.'' Prof. Dr. Korkmaz, faizlerin düşmesinin Türkiye'ye uluslararası düzeyde rekabet gücü kazandıracağını da vurguladı. 
     
</TEXT>
</DOC>
