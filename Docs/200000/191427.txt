<DOC>
<DOCNO> 191427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sonspo28.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
4. Ölüdeniz Hava Oyunları Festivali sona erdi 
</HEADLINE>
<TEXT>

     Fethiye'nin Ölüdeniz Beldesi'nde bu yıl 4'üncüsü düzenlenen Hava Oyunları Festivali, düzenlenen ödül töreniyle sona erdi. 
     Ölüdeniz'de 22 Ekim Çarşamba günü 247 sporcunun katılımıyla başlayan festivalin son gününde akrobasi gösterileri yer aldı. Vatandaşların plajlardan ilgiyle izlediği akrobasi gösterilerinde, Mike Kung ve Tomas Lednik'in şovları büyük beğeni topladı. 
     Akrobasi gösterilerinin ardından düzenlenen törende birincilik elde eden Arif Kemal Buhara'ya kupa ve paraşüt hediye edildi. Yarışlarda Makedonya'dan Mendo Veljanovki ikincilik, Aslan Öztürkmen de üçüncülük kürsüsüne çıktı. Bayanlarda ise Yeliz Duran birinci, Makedon Silvija Mitevska ikinci, Bulgar Georgieva Gergana da üçüncülük elde etti. 
     Organizatör Kadri Tuğlu, festivalin zaman zaman hava muhalefeti nedeniyle aksadığını belirterek, şunları söyledi 
     ''Zaten bu tür yarışmalar dünyanın her yerinde hava muhalefeti gözönüne alınarak birkaç güne yayılır. Burada da zaman zaman zorlansak da ciddi bir sorun yaşamadan organizasyonu tamamladık. Gerçekten bu yıl geçen yıllara göre katılım çok iyiydi. Organizasyona katılım her geçen yıl artarak sürüyor. Paraşütçüler şimdiden gelecek yıl yapılacak festival için bağlantı kuruyor.'' Öte yandan ödül törenine protokolden hiç kimsenin katılmaması dikkati çekerken, organizasyonu 25 yabancı basın mensubunun izlediği bildirildi. 
     
</TEXT>
</DOC>
