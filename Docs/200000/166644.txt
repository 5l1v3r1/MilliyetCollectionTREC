<DOC>
<DOCNO> 166644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo02.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel Manisaspor'da mutlu son... 
</HEADLINE>
<TEXT>

     Vestel Manisaspor Kulübü'nde, geçen hafta yönetim kurulu başkanlığından istifa eden Cengiz Ergün, göreve devam etmesi konusunda ikna edildi. 
     Vestel Manisaspor Yönetim Kurulu Asbaşkanı ve Vestel İcra Kurulu Genel Koordinatörü Ömer Yüngül, Yönetim Kurulu Başkanı Cengiz Ergün, Asbaşkan ve Basın Sözcüsü Arif Koşar, Futbol Şube Sorumlusu Semih Vardarer ile Profesyonel Şube Sorumlusu Fikret Taş, kulüp tesislerinde 1,5 saat süren bir toplantı yaptı. 
     Toplantının ardından yapılan basın açıklamasında konuşan Asbaşkan Yüngül, yönetim krizinin sona erdiğini ve ikna edilen Cengiz Ergün ile yola devam etme kararı aldıklarını belirtti. 
     Yüngül, Vestel Manisaspor'un dünya kulübü olacağını kaydederek, ''Cefayı birlikte çektik, sefayı da birlikte süreceğiz. Çok güzel projelerimiz var. Cengiz Ergün, bu projeleri sizlere ilerleyen günlerde anlatacaktır'' dedi. 
     Vestel Manisaspor Kulübü Başkanı Cengiz Ergün ise küçük kırgınlıkları bir kenara bırakarak kulübün menfaatleri doğrultusunda göreve devam etme kararı aldığını bildirerek, ''7 Temmuz'da genel kurulu yaparak hizmet atağımızı sürdüreceğiz. Şu anda gördüğünüz tablo herşeyi açıklamaktadır'' diye konuştu. 
     
</TEXT>
</DOC>
