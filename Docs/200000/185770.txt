<DOC>
<DOCNO> 185770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/soneko07.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet IMF ile kur ve ihracatı görüştü... 
</HEADLINE>
<TEXT>

     Devlet Bakanı Ali Babacan Başkanlığı'nda, IMF Türkiye Masası Şefi Rıza Moghadam ile Hazine, Maliye ve DPT'nin üst düzey yetkilileri dün biraraya geldi. 
     Hazine'de gerçekleştirilen toplantıya, Hazine Müsteşarı İbrahim Çanakçı, Maliye Bakanlığı Müsteşarı Hasan Basri Aktan ile DPT Müsteşarı Ahmet Tıktık ve IMF Türkiye Daimi Temsilcisi Odd Per Brekk katıldılar. Toplantıda, ''Doğrudan Vergilendirme Reformu''nun ele alındığı öğrenildi. 
     Geçtiğimiz Pazar günü yapılan, Babacan, Moghadam, Merkez Bankası, Hazine, Maliye ve DPT yetkililerinin katıldığı yemekli toplantıda da kur ve ihracattaki gelişmeler, Kamu ve Mali Kontrol Kanun Taslağı ve Doğrudan Vergi Reformu konuları görüşüldü. 
     Edinilen bilgiye göre, kişi başına milli geliri 1.500 doların altında kalan iller için uygulanması öngörülen teşvikler, serbest bölgelerdeki vergi teşviklerinin sınırlandırılmasını içeren vergi reformunda taraflar arasında ortak bir noktada buluşulmaya çalışılıyor. 
     IMF, teşviklerin büyük bir vergi kaybına yolaçtığını, diğer yörelerdeki yatırımların bu bölgelerde gösterilip vergi kaçağı meydana getirildiğini ileri sürerek, geniş anlamda bir teşvik düzenlemesine sıcak bakmıyor. IMF, uzun süredir serbest bölgelerdeki vergi teşviklerinin de azaltılmasını istiyor. 
     Doğrudan vergi reformuna dönük IMF ile görüşmelere bugün de teknik bazda devam ediliyor. 
     Bu arada, Kamu ve Mali Kontrol Kanun Taslağı da, IMF'nin Meclis'ten geçirilerek, bir an önce yürürlüğe konulmasını istediği düzenlemeler arasında yeralıyor. 
     
</TEXT>
</DOC>
