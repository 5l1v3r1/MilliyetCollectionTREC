<DOC>
<DOCNO> 183829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/spor/bvol.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıradaki gelsin 3-0 
</HEADLINE>
<TEXT>

   Voleybol Bayan Milli Takımımız, Romanya'nın ardından güçlü Sırbistan Karadağ'a da set vermeyerek, bugünkü rakibi son Avrupa Şampiyonu Rusya'ya mesaj gönderdi 
      
   Maç saat 19.00'da 
   AVRUPA Şampiyonası'nda Milli Takımımız'ın estirdiği fırtınanın son kurbanı Sırbistan Karadağ oldu. İlk maçında Romanya'ya set vermeyen Ay - Yıldızlı ekibimiz, başarılı mücadelesini Sırbistan karşısına da taşıdı, grubunda ilk dört sırayı garantileyerek, final grubu için iddiasını devam ettirdi. Özellikle Bahar, Neslihan ve Natalia'nın etkili oyunu millilerimize galibiyeti getirdi. Bayanlarımız, üçüncü maçını bugün 19.00'da Rusya ile yapacak. 
   
   Maçın karnesi AYŞE YEŞİN 
   HAKEMLER Karin Zahorcova Çek Cumhuriyeti , Patrick Rachard Fransa 
   TÜRKİYE Bahar 8 , Natalia 9 , Özlem 7 , Neslihan 9 , Esra 7 , Aysun 8 , Gülden L 8 , Çiğdem 6 , Seda 6 
   SIRBİSTAN KARADAĞ Milosevjeviç 5 , Tomasevic 7 , M.İlic 6 , Starovic 6 , Spasojevic 7 , Golubovic 6 , S.İlic L 7 , Djerisilo 5 , Simanic 6 
   SETLER 25-23, 25-20, 25-20 
   
   Kritik    Yürüyelim arkadaşlar    RAGIP TEKİN 

   Sırbistan Karadağ takımının coachu Zoran Terzic, "Bu maç zor geçecek, ama sonunda galip gelen biz olacağız" demişti. Ama dereyi görmeden paçayı sıvamanın faturasını ağır ödedi. Bayanlarımız Romanya karşısındaki üstün performansını yeniden sahneleyince, güçlü rakibimiz karşısında önemli bir zafere daha imza attık. 
   İlk sete akılcı bir taktikle başlayan takımımız, köşelerden yaptığı hücumlardaki sert smaçlar ve plaseleriyle üstünlüğü ele aldı. Blokör Aysun'un ikiye kaçıp, kazandırdığı sayılar ve smaçör Natalia'nın dörtten yaptığı sert smaçlar rakibi şoka sürekledi. Sırbistan'ın hücum silahı Starovic'i ikili aktif blokta durduran bayanlarımız, böylece rakibini iyice oyundan düşürdü. Takımı yönlendirip, arkadaşlarını ateşleyen, kişisel yetenekleriyle oyunu hızlandırabilen pasör Bahar, smaçörler Natalia ve Neslihan'ı iyi kullandı. Peş peşe gelen sayılarla bunun meyvaları da toplandı. 
   İkinci sette libero Gülden, arkada yine başarılı manşetler alarak, kusursuz oyun sergileyince, hücum etkinliğimiz arttı. İlk günkü gibi yine oyun üstünlüğünü sürekli elinde tutan Ay - Yıldızlı ekibimiz, Natalia ve Neslihan'ın arka ortadan ve köşelerden yaptıkları başarılı hücumlarla rakibi pasifize etti. Tomasevic'in servislerinin kırılması da, Sırbistan'ın gardını indirdi. 
   Coach Reşat Yazıcıoğulları'nın uyguladığı taktik üçüncü sette S.Karadağ'ın sonunu hazırladı. Natalia'nın yaptığı plase atışlarla gelen sayılar arayı açmamızı sağladı. Çok sert geçen maçın sonunda gelen galibiyet Rusya randevusu öncesi ümitlerimizi kuvvetlendirdi. Ancak asıl rakibimizin Almanya olduğu unutulmamalı. Panzerler'e üstünlük sağladığımız taktirde, final grubuna kalıp, çizdiğimiz hedefe doğru emin adımlarla yolculuğumuzu sürdüreceğiz. Bu konudaki en büyük güvencemiz, hırsımız ve kazanma isteğiyle yoğrulmuş oyuncularımız. 
   
   'Saldırıya hazırlanın'    BAYAN Milli Takımımız'ın antrenörü Reşat Yazıcıoğulları, Sırbistan Karadağ maçının taktiğini eksiksiz uygulayarak, galibiyete ulaştıklarını söyledi. Yazıcıoğulları, "Sanırım bu sıralar top da bizi seviyor. Takımımı tebrik ediyorum. Rusya karşısında teslimiyetçi bir düşüncemiz yok. Amiyane tabirle saldıracağız" dedi. Bu arada 12 ülkeden 144 oyuncunun mücadele ettiği şampiyonanın en genç ismi 17 yaşındaki Seda Tokatlıoğlu oldu. 
   
   1. Grup puan cetveli Ankara TAKIMLAR O G M AS VS P Almanya 2 2 0 6 0 4 Türkiye 2 2 0 6 0 4 Rusya 2 2 0 6 1 4 Sır.Karadağ 2 0 2 1 6 2 Romanya 2 0 2 0 6 2 Slovakya 2 0 2 0 6 2 
   TOPLU SONUÇLAR Slovakya - Rusya 0 - 3, Almanya - Romanya 3 - 0 
   GÜNÜN MAÇLARI 14.00 Romanya - Slovakya, 16.30 Sırbistan Karadağ - Almanya 
   
   2. Grup puan cetveli Antalya TAKIM O G M AS VS P Polonya 2 2 0 6 3 4 Hollanda 2 1 1 5 3 3 Bulgaristan 2 1 1 4 3 3 İtalya 2 1 1 3 3 3 Ukrayna 2 1 1 4 4 3 Çek Cumhur. 2 0 2 0 6 2 
   TOPLU SONUÇLAR Ukrayna - Polonya 1 - 3, Bulgaristan - Çek Cum. 3 - 0, Hollanda - İtalya 3 - 0 
   GÜNÜN MAÇLARI 14.00 Polonya-Bulgaristan, 16.30 Çek Cum.- Hollanda, 19.00 İtalya-Ukrayna 
   
   
</TEXT>
</DOC>
