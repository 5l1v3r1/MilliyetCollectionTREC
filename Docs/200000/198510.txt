<DOC>
<DOCNO> 198510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur44.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
N.Ç için "skandal" soruşturma 
</HEADLINE>
<TEXT>

     Mardin'de 28 kişinin tecavüzüne uğrayan ve sanıkların tahliye edilmesi üzerine Adalet Bakanı Çiçek'e mektup yazan N.Ç hakkında soruşturma açıldı. 
     Adalet Bakanı Cemil Çiçek, Mardin'de aralarında devlet ve askeri görevlilerin de bulunduğu 28 kişinin tecavüzüne uğrayan 13 yaşındaki N.Ç'nin, kendisine yazdığı "Benim yerimde kızınız olsaydı ne yapardınız" mektubuna, aylar sonra soruşturmayla yanıt verdi. 
     N.Ç'nin avukatları, soruşturmayı skandal olarak değerlendirdi. Kamuoyunda "Utanç Davası" olarak bilinen dava kapsamında, tüm sanıkların tahliye edilmesi üzerine Adalet Bakanı Cemil Çiçek'e mektup yazan N.Ç hakkında, Adalet Bakanlığı tarafından, Türk Ceza Yasası'nın "Anayasal kuruluşları tahkir ve tezyif" etmek suçunu düzenleyen 159'uncu maddesi uyarınca soruşturma açıldı. 
     N.Ç, soruşturma kapsamında, koruma altında tutulduğu çocukevinden polisler tarafından götürüldüğü İstanbul Cumhuriyet Savcılığı'nda ifade verdi. 
     N.Ç, ifadesinde Adalet Bakanına bir dilekçe değil, duygularını ifade eden bir mektup yazdığını söyledi. Kendisine tecavüz eden kişilerin serbest bırakılmasını "Bu bana yapılmış büyük bir hakarettir" diye değerlendiren N.Ç, savcılık ifadesinde sanıkların 20-30 yıla kadar cezalandırılmalarını istediğini kaydetti. 
     
     AVUKATI "SKANDAL" 
     N.Ç'nin avukatı Reyhan Yalçındağ, yaptığı açıklamada, soruşturmayı hayretle öğrendiklerini belirtti. N.Ç'nin tutuklu tüm sanıkların tahliye edilmelerinden duyduğu acıyı ve üzüntüyü Adalet Bakanına yazılı olarak iletmesinin "suç" addedilerek hakkında bir savcılık soruşturması başlatıldığını kaydeden Yalçındağ, şu görüşlere yer verdi 
     "İnsan hakları terminolojisi içinde insanlığa karşı işlenen suçlar arasında sayılan tecavüz suçunun mağduru olan N.Ç. hakkında, sırf suçluların cezalandırılmasını istedi diye ve kendisi gibi başkalarının da benzer acıları yaşamamasını istedi diye, soruşturma açılması kabul edilemez. Yetkilileri bu konuda ivedilikle açıklama yapmaya davet ediyoruz. Bu tür aklaşımlar, şiddet mağduru kadınları ve çocukları suçlu gösterme girişimleri olduğundan, kamuoyunu duyarlı olmaya çağırıyoruz." 
     
     UTANÇ DAVASI 
     Mardinli yoksul bir ailenin çocuğu olan N.Ç Türkan Temel ve Emine Akyol isimli iki kadın tarafından, Mardin'de aralarında kamu görevlilerinin de bulunduğu 28 kişiyle beraber olması için zorlandı. 7 ay boyunca süren olay, N.Ç'nin polise başvurması sonucu ortaya çıktı. Başvurunun ardından, Savcılık tarafından yapılan soruşturma sonucu dava açıldı. 
     Mardin 1'inci Ağır Ceza Mahkemesi'nde görülen davada, 30 kişi "ırza geçme ve küçük yaşta alıkoyma, kaçırma" suçundan yargılanmaya başladı. Davanın ikinci duruşmasında ise tüm sanıkların tahliye edilmesi üzerine, N.Ç, Bakan Cemil Çiçek'e bir mektup yazarak, suçluların cezalandırılmasını talep etti. 
     N.Ç, mektubunda, Bakana, "Sizin çocuklarınız yok mu Öyle bir olay kızınızın başına geldi diyelim ne düşünür nasıl bir tepki gösterirsiniz. O tecavüz lafını duyunca ölmekten başka bir şey düşünmeyeceksiniz, her gün için için ağlayacaksınız. Öyleyse bizi de bir çocuğunuz olark kabul edin, suçluları cezalandırın" diye seslenmişti. 
     
</TEXT>
</DOC>
