<DOC>
<DOCNO> 158985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sondun10.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'a kuzenleri mi ihanet etti 
</HEADLINE>
<TEXT>

     Eski Irak lideri Saddam Hüseyin'in, ABD'yle savaşta önemli askeri mevki sahibi kuzenlerinin ihanetine uğradığı öne sürüldü. 
     Eski bir Iraklı yetkilinin AFP muhabirine söylediğine göre, Saddam'ın kuzeni olan üst düzeydeki üç askeri yetkili ve bakanlardan biri, Irak kuvvetlerinden savaşmamalarını isteyerek Bağdat'ın düşmesine çanak tuttu. 
     Kimliğinin açıklanmasını istemeyen eski Iraklı yetkili, ''Saddam'ın gölgesi sayılan Cumhuriyet Muhafızları'nın komutanı Mahir Süfyan et Tikriti, 8 nisanda muhafızlara Bağdat'ta Amerikan kuvvetlerine direnmemelerini emretmişti'' dedi. 
     Aynı yetkili, ''Bu şifahi emir, istihbarat şefi Tahir Celil Harbuş et Tikriti ve askeri yetkililerden Hüseyin Raşit et Tikriti tarafından da doğrulandı'' dedi. 
     Aynı yetkiliye göre, hükümet üyelerinden biri de, Saddam'ın 7 nisanda Mansur mahallesindeki Amerikan bombardımanında öldüğü yolunda söylenti çıkarttı. Aynı bakan, ailesiyle birlikte daha sonra Amerikalılar tarafından bir Avrupa ülkesine nakledildi. Amerikalılar, Bağdat düştükten sonra üç askeri yetkiliyi de, aileleriyle birlikte Bağdat'tan alıp uçakla başka bir yere götürdüler. 
     Eski yetkili, Saddam'ın ihanete uğradığını bildiğini ve kendi güvenliğini sağlayanların daha yakından izlenmesini emrettiğini de söyledi. Yetkili, Saddam'ın Mansur'daki bombardımandan kurtulduğunu, şöyle anlattı 
     ''Saddam, 7 nisanda Mansur'a gideceği haberini sızdırdı. Hep yaptığı gibi taksiye binerek lokantaya gitti. Muhafızları onun içerde olduğunu sanıyorlardı, ama o arka kapıdan çıkıp gitmişti, biraz sonra lokanta bombalandı.'' Aynı yetkili, ''Saddam, bunun üzerine, kendisine sadakatleriyle bilinen bazı subaylarını idam ettirdi'' dedi. 
     
</TEXT>
</DOC>
