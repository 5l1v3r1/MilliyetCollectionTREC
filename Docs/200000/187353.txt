<DOC>
<DOCNO> 187353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur28.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK, katsayı uygulamasını savundu... 
</HEADLINE>
<TEXT>

     Yükseköğretim Kurulu Üyesi emekli Hava Korgeneral Erdoğan Öznal, dün TBMM'ye sevkedilen Yükseköğretim Kanunu'nda değişiklik öngören tasarının Anayasa'ya aykırı olduğunu söyledi. 
     Öznal, meslek lisesi mezunlarına üniversiteye girişte uygulanan düşük katsayı nedeniyle yapılan tartışmalar ve öne sürülen iddialara yanıt vermek amacıyla hazırladığı raporla ilgili bilgi vermek amacıyla YÖK'te basın toplantısı düzenledi. Öznal, katsayı uygulaması nedeniyle meslek liselerine son yıllarda gelen öğrenci sayısının azaldığı yolunda basın organlarında iddialar ortaya atıldığını ve ''bazı devlet adamları ve eğitim camiasına mensup kişiler tarafından da tekrarlandığını'' kaydetti. 
     Milli Eğitim Bakanlığı'nın verilerine dayanarak bu okullarda okuyan öğrenci sayısı hakkında bilgi veren Öznal, bu liselerde 2000-2001 eğitim-öğretim yılında 902 bin 715 olan öğrenci sayısının bu yıl 981 bin 224'e yükseldiğini belirtti. 
     Meslek liseleri arasında imam hatip liselerinin öğrenci sayısının azaldığını kaydeden Öznal, imam hatip liselerinde 1998-1999 eğitim-öğretim yılında 190 bin olan öğrenci sayısının 2002-2003 eğitim-öğretim yılında 71 bin 100'e gerilediğini bildirdi. 
     
     MENFİ PROPAGANDA 
     Öznal, sözlerini şöyle sürdürdü 
     ''İddia edildiği gibi ÖSS'de düşük katsayı uygulaması nedeniyle meslek liselerine gelen öğrenci sayıları azalmamış bilakis artmıştır. Azalma imam hatip liselerinde olmuştur. Mezunların meslek liselerine gitmemeleri için bazı çevrelerce menfi propaganda yapılmaktadır. 
     Sağlanan artışlar, yönlendirme yapılmamasına ve meslek okullarına gitmeyin menfi propagandalara rağmen sağlanmıştır. Ortaöğretimdeki öğrencilerin yüzde 65'i genel ortaöğretim, yüzde 35'i ise mesleki ortaöğretimdedir. Bu oranlar 1999 yılında çıkarılan üniversite giriş sisteminde önce de benzer şekildeydi. Bu nedenle az öğrenci geliyor iddiasının sorumlusu üniversite giriş sınavı değildir. Katsayıyla ilgisi yoktur.'' Öğrencilerin 8 yıllık zorunlu eğitimden sonra genel veya mesleki teknik eğitime yönlendirilmesi gerektiğini kaydeden Öznal, bunun yapılmadığını söyledi. Öğrencilerin meslek liselerine girmeleri yerine yükseköğretime teşvik edilmelerinin meslek liselerine daha fazla öğrenci gelmesi için çözüm olmadığını kaydeden Öznal, ''Meslek lisesi öğrencilerinin doğal yükselme alanı iki yıllık meslek yüksekokulları, mesleğe dönük eğitim yapan dört yıllık yüksekokullar ve teknik eğitim fakülteleri ile mesleki eğitim fakülteleridir'' dedi. 
     Meslek liselerinde alınan eğitimin başta mühendislik olmak üzere lisans eğitimi için yeterli olmadığını vurgulayan Öznal, ''Genel liselere nazaran 6-7 misli daha pahalı bir eğitim alan meslek lisesi öğrencilerinin bir şekilde sistemden ayrılarak çok değişik alanlara yönelmeleri ve bunun çıkarılacak yasa ve görüşlerle desteklenmesi, ülkenin kaynaklarının heba edilmesidir'' diye konuştu. 
     
     İMAM HATİP LİSELERİ 
     Öznal, eski sistemin uygulandığı 1998 yılında öğretmen lisesi çıkışlı adaylardan öğretmenlik programlarına 2 bin 956 aday yerleştiğini, ancak yeni sistemin uygulamaya konulduğu 1999 yılında bu rakamın 5 bin 338'e yükseldiğini kaydeden Erdoğan, imam hatip lisesi çıkışlı adaylardan ise öğretmenlik programlarına 1998 yılında 3 bin 285 kişi yerleştiğini, bu rakamın 2002 yılında 374'e düştüğünü anlattı. 
     ''En doğrusunun yapıldığını'' söyleyen Öznal, imam hatip lisesi mezunlarının ''gideceği doğal alanın ilahiyat fakülteleri olduğunu'' vurguladı. 
     Öznal, şöyle konuştu 
     ''Ancak burada tamamen tersi bir durum olmuş ve imam hatip lisesi çıkışlı adaylar ilahiyat fakültelerine gideceğine öğretmen lisesi çıkışlılardan daha fazla sayıda olmak üzere öğretmenlik programlarına yerleşmişlerdir. Bu husus, ortaöğretim ile yükseköğretim arasındaki çarpık ilişkiyi tüm açıklığıyla ortaya koymaktadır. Bu çarpıklık 1999 yılında yürürlüğe giren yükseköğretim giriş sınavı ile kısmen doğal seyrine dönüştürülmüştür. 
     Meslek liselerine eskiden olduğu gibi genel lise mezunlarına uygulanan aynı katsayı verildiği taktirde yine bunun gibi çarpık tablolar ortaya çıkacaktır. Ülkemizin kaynaklarının bu şekilde heba edilmesi kabul edilebilecek bir husus değildir.'' ''YÖK'ün kimseye yasak koymadığını belirten Öznal, ''Bugünkü uygulamada meslek liselerine hangi katsayı uygulanıyorsa imam hatip liselerine de aynı katsayı uygulanmaktadır'' dedi. 
     Öznal, şu andaki sistemde meslek lisesi mezunlarının önünün tıkandığının doğru olmadığını, isteyenin istediği programa gidebildiğini savundu. Öznal, ''Şu andaki katsayı sistemi meslek liselilerin lehine genel liselerin aleyhinedir. Haksızlığa uğrayan varsa bunlar genel lise mezunlarıdır'' dedi. 
     
</TEXT>
</DOC>
