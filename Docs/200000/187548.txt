<DOC>
<DOCNO> 187548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko51.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi'nin yeni hisse senedi basımına izin verilmedi... 
</HEADLINE>
<TEXT>

     Sermaye Piyasası Kurulu SPK , Petrol Ofisi'nin tedavülde bulunan 7.8.9.10.11. ve 12. tertip hisse senetlerinin yerine 13. tertip hisse senetlerinin bastırılmasına ilişkin talebinin, şirket tarafından sahte olduğu belirtilen hisse senedinin iptali talebiyle açılan dava sonuçlanıncaya kadar değerlendirmeye alınmaması kararlaştırıldı. 
     SPK'dan yapılan açıklamaya göre, Tuborg'un esas sözleşmesinin 21. maddesinin, Kırşehir Kervansaray İşçi Emeği Yem Sanayi ve Ticaret'in de 6. maddesinin tadiline onay verildi. 
     İşlem yasaklı Bayram Başçı'nın kurul kaydından çıkarılmış bulunan 25.8 milyar liralık hisse senedinin, kurul kaydına alınmasına ve SPK'nın onay yazısının tebliği tarihinden itibaren 1 aylık süre içinde İMKB'da satışına izin verildi. 
     Garanti Bankası A.Ş'nin, B Tipi Yabancı Menkul Kıymetler Fonu'nun, B Tipi Tahvil ve Bono Fonu bünyesinde birleştirilmesine karar verildi. 
     Kurul, Prim Menkul Değerler A.Ş'ye, SPK'nın tebliğlerine aykırı hareket ettiği gerekçesiyle 7.6 milyar liralık idari para cezası verirken, Üniversal Menkul Değerler A.Ş'nin talebi üzerine İstanbul-Kadıköy irtibat bürosunun faaliyetlerinin geçici olarak durdurulmasını kararlaştırdı. 
     Ayrıca, Vakıf Risk Sermayesi Yatırım Ortaklığı A.Ş hisse senetlerinde 11 Ağustos-19 Eylül 2000 döneminde meydana gelen fiyat ve miktar hareketlerinin, SPK Kanunu ve ilgili mevzuat çerçevesinde incelenmesi neticesinde, Cem Büyüktosun, Fuat Celalettin Akuğuz, ilgili tebliğlere aykırı hareket ettikleri gerekçesiyle 15.2 milyar lira ile 30.4 milyar lira, ayrı ayrı para cezasına çaptırıldılar. 
     
     6 YENİ EMEKLİLİK FONU 
     Aktaş Elektrik A.Ş'nin Ankara 2. Asliye Ticaret Mahkemesi'nde görülmekte olan davasının, bazı ara kararlarının ikmali doğrultusunda yapılacak işlemler gözönüne alınarak 8 Aralık 2003 tarihine ertelenmesi uygun görüldü. 
     Modern Karton Sanayi ve Ticaret A.Ş'nin 30 Eylül 2003 tarihinde yapılan 2000 yılı genel kurulunun gündem maddesi olan bilanço ve gelir tablosunun görüşülmesi, yönetim kurulu üyeleri ve denetçilerin ibrasının 1 ay sonraya ertelenmesi kararı alındı. 
     Öte yandan, Commercial Union, 6 adet emeklilik yatırım fonu kuruluş izni için SPK'ya başvurdu. Şirketin, fon tutarı 300 ile 600 trilyon lira arasında değişen miktarlarda emeklilik yatırım fonu kurmasına izin verildi. 
     
</TEXT>
</DOC>
