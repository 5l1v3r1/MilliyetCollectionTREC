<DOC>
<DOCNO> 196925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/ekonomi/aeko.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Manhattan'ı sarsıldı HSBC kararlı, gitmiyor... 
</HEADLINE>
<TEXT>

   HSBC, İstanbul'un gökdelenleriyle ünlü finans bölgesindeki binasının önündeki patlamanın ardından 'Türkiye'den çekilmeyeceğiz. HSBC yönetimi görevinin başında' açıklamasını yaptı 
      EKONOMİ SERVİSİ 
   
   Levent'teki binasının önündeki patlamanın ardından üst üste yazılı açıklamalar yapan HSBC Bank AŞ Genel Müdürlüğü, 'Türkiye'deki faaliyetlerinin aynen devam ettiğini' belirtti. Açıklamada, "Türkiye'den çekileceğimiz söylentileri asılsız. Ticari faaliyetlerimiz her zamanki gibi devam edecektir. HSBC yönetimi görevinin başında ve duruma hakimdir. Müşterilerimizin endişe etmelerini gerektirecek hiçbir durum söz konusu değildir" denildi. 
   HSBC Group CEO'su Stephen Green da patlamayla ilgili yaptığı açıklamada "Kalbimiz ve düşüncelerimiz, hayatını kaybeden ve yaralanan insanların ve ailelerinin yanında. Müşterilerimiz ve çalışanlarımızın güvenliği konusunda son derece endişeliyiz ve her türlü tedbiri almaya çalışıyoruz. Elbetteki Türkiye'deki meslektaşlarımıza ve personelimize bu trajik olayla mücadele edebilmeleri konusunda elimizden gelen her türlü desteği sunacağız" dedi. 
   
   Londra merkezli dünya devi 
   Merkezi Londra'da bulunan HSBC Grubu'nun 79 ülkede 9 bin 500 ofisi bulunuyor. Asıl adı Hong Kong and Shangai Banking Corporation Limited olan banka 1865'te Çin ile Avrupa arasındaki ticareti geliştirmek amacıyla kuruldu. 
   Banka İkinci Dünya Savaşı sırasında merkezini Londra'ya taşıdı. Grubun aktif toplamı 30 Haziran 2003 itibarıyla 983 milyar dolar, vergi öncesi k rı ise 6 milyar 880 milyon dolar. 
   
   Demirbank'ı almıştı 
   Türkiye'deki tek İngiliz bankası olan HSBC Bank, 1990'da İstanbul'da Midland Bank AŞ'yi kurdu. Yüzde 100 yabancı sermayeli bir banka olan Midland Bank'ın ismi 1999'da HSBC Bank olarak değiştirildi. HSBC, 20 Eylül 2001'de Tasarruf Mevduatı Sigorta Fonu'nda bulunan Demirbank'ı satın aldı. Nakit olarak 350 milyon dolar ödenen bankanın adı HSBC olarak değiştirilmiş, yaklaşık 2 milyar dolar bilanço büyüklüğüne sahip bir yapı oluşmuştu. 
   HSBC Bank 2002'de de Advantage markasını satın aldı. Haziran 2003 tarihi itibariyle yaklaşık 3 katrilyon lira aktif büyüklüğe sahip olan HSBC Bank Türkiye, 159 şube ve 3 bin 421 personel ile hizmet veriyor. 
   
   Patlamanın yaşandığı Büyükdere Caddesi Türkiye'nin finans merkezi    Dünkü patlamanın gerçekleştiği HSBC Bank Genel Müdürlük binası, İstanbul'un 1. Levent semtinde bulunuyor. İstanbul'un gözde iş merkezlerinin yanı sıra holding ve bankalara ait gökdelenlerin yükseldiği semt bu anlamda, ABD'nin gökdelenleriyle ünlü Manhattan bölgesini andırıyor. Bu cadde Türkiye'nin de finans merkezi konumunda. 
   HSBC Bank binasının da üzerinde olduğu Büyükdere Caddesi özellikle bankaların genel müdürlük binalarının yoğunlukta olduğu bir bölge. Barbaros Bulvarı'ndan 4. Levent'e kadar uzanan hat üzerinde, HSBC Bank'ın yanı sıra, İş Kuleleri - İş Bankası Genel Müdürlüğü, Yapı Kredi Plaza - Yapı Kredi Bankası Genel Müdürlüğü, Levent Plaza, Sabancı Center - Akbank Genel Müdürlüğü, Tekfen Tower, Renault Genel Müdürlüğü, Garanti Bankası Genel Müdürlük binaları da sağlı sollu uzanıyor. HSBC'nin Genel Müdürlüğü'nün bulunduğu binanın karşısında ise Metrocity Alışveriş Merkezi yer alıyor. Patlamanın şiddetinden etkilenen 24 katlı Metrocity Alışveriş Merkezi'nde 250 mağaza alanı bulunuyor. 
   
   29 milyon dolarlık akıllı binaydı    İlk belirlemelere göre 3 kişinin öldüğü 30 kişinin yaralandığı HSBC binasında 400 çalışan vardı. Çalışanların çoğu patlama anında zemin altındaki toplantı salonlarında bulunuyordu. Patlama anında binanın yangın söndürme sistemi devreye girdi.HSBC binası, Demirbank Genel Müdürlüğü olarak bankanın eski sahibi Halit Cıngıllıoğlu tarafından hiçbir masraftan kaçınılmadan, en sağlam şekilde inşa ettirildi. Bina, "akıllı bina" olarak nitelendiriliyordu.17 bin 764 metrekarelik alanda 8'i yer altında, 15'i yer üstünde toplam 23 kattan oluşan bina 29 milyon dolara mal oldu. Yapımı 1998'de tamamlanan ve inşaatını Koray İnşaat'ın gerçekleştirdiği binanın iç mimarı Eren Talu, proje mimarı da Haluk Tümay.Binanın dış cephe taşları özel olarak Japonya'dan, mavi camları ABD'den ithal edildi.Proje mimarı Haluk Tümay, bu bombeli mavi camların en önemli özelliğinin patlama sırasında küçük parçalara ayrılarak yaralanma riskini azaltması olduğunu söyledi.Binanın statik hesaplarının da tam olarak yapılmış olduğuna dikkat çeken Haluk Tümay, "Çok daha fazla hasar görebilirdi. Ama bu çok sağlam bir bina, kolonları çok güçlü" dedi.Tümay, binanın en güçlü deprem olasılığı göz önünde tutularak inşaa edildiğini belirtip, "Statik hesaplar San Francisco'nun da yer ivmesi olan ve deprem için dikkate alınabilecek en yüksek değeri ifade eden 0.40'a göre tasarlandı" diye konuştu.Doğa Savaşçıları Derneği, kent dokusuna uygunluğu ve çevreye duyarlılığından dolayı binayı ödüllendirmişti. 
   
   
</TEXT>
</DOC>
