<DOC>
<DOCNO> 192019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/soneko02.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazi, dul ve yetim maaşlarına yüzde 45.9'a varan zam yaplıdı... 
</HEADLINE>
<TEXT>

     Gazi, dul ve yetim maaşları, 1 Ocak 2004 tarihinden itibaren yüzde 32.7 ile yüzde 45.9 arasında zamlanacak. 
     2004 yılı Bütçe Tasarısında, vatani hizmet tertibinden aylık alanların gösterge rakamları yeniden düzenlendi. 
     Buna göre, gösterge rakamları aylık sahiplerinin kendileri için 4 binden 5 bine, dul eşleri için 3 binden 4 bine, diğer yakınları için de 2 binden 2 bin 750'ye yükseltildi. 
     İstiklal savaşı, Kore ve Kıbrıs gazilerini de ilgilendiren bu düzenleme ile 1 Ocak'tan itibaren halen 137 milyon 200 bin lira olan gazi maaşı 44 milyon 900 bin lira zamlanarak 182 milyon 100 bin liraya çıkacak. 
     Gaziler ile vatani hizmet tertibinden aylık alanların dul eşlerine ödenen tutar ise 42 milyon 780 bin lira zam görecek ve 102 milyon 900 bin liradan 145 milyon 680 bin liraya yükselecek. 
     Yetim maaşındaki artış ise 31 milyon 555 bin lira olacak. Böylece gaziler ile vatani hizmet tertibinden yetim maaşı alanların cebine aylık 68 milyon 600 bin lira yerine 100 milyon 155 bin lira girecek. 
     2004 yılı Temmuz ayından itibaren ise katsayı artışına bağlı olarak, vatani hizmet tertibinden aylık bağlananlar ile gazi maaşları 193 milyon 50 bin liraya çıkacak. Temmuz'dan itibaren dul eşler 154 milyon 440 bin lira, yetimler ise 106 milyon 177 bin 500 lira maaş almaya başlayacak. 
     
     BİN 54 KİŞİYE MAAŞ ÖDENİYOR 
     Emekli Sandığı verilerine göre, ülkemizde bin 54 kişi vatani hizmet tertibi ile gazi, dul ve yetim maaşı alıyor. 
     Bunların 22'sini madalya aylığı sahipleri, 1518'ini de dulları oluşturuyor. 9 bin 593 kişi Kore Gazisi, 6 bin 670 kişi ise Kore Gazisi dul maaşı alırken, Kıbrıs Gazilerinin sayısı 32 bin 763 olarak belirleniyor. 2 bin 237 kişiye de Kıbrıs Gazisi dulu maaşı ödeniyor. 
     Vatani hizmet tertibinden aylık bağlanan 74 kişinin yanısıra 33 kişi vatani hizmet tertibinden dul maaşı, 144 kişi de yetim maaşı alıyor. 
     
     65 YAŞ AYLIĞI ALANLAR 
     Bu arada ülkemizde halen 1 milyon 28 bin 826 kişinin yararlandığı 65 yaş aylığı da yeni yılda 3 milyon 180 bin lira zamlanacak. 
     Halen 51 milyon 450 bin lira olan 65 yaş aylığı Ocak'ta 54 milyon 630 bin liraya çıkacak. Sözkonusu tutar, Temmuz'da da katsayı artışına paralel 57 milyon 915 bin lira olacak. 
     65 yaş aylığından karı-koca birlikte yararlanıyorsa, günümüzde kendilerine 77 milyon 175 bin lira ödeniyor. Bu rakam da Ocak'ta 81 milyon 945 bin liraya, Temmuz'da ise 86 milyon 872 bin 500 liraya yükselecek. 
     
</TEXT>
</DOC>
