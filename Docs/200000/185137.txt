<DOC>
<DOCNO> 185137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/soneko05.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kira öder gibi konut satışı" başlıyor... 
</HEADLINE>
<TEXT>

     Hükümetin ''konut atağı'' politikası çerçevesinde ''kira öder gibi konut satışı'' uygulaması başlıyor. 
     Edinilen bilgiye, Toplu Konut İdaresi, Adapazarı'nda yaptırdığı 812 konutu, gelecek hafta, ''kira öder gibi taksitlerle ve 12 yıl vadeyle'' satışa çıkarıyor. 
     TOKİ Başkan Vekili Erdoğan Bayraktar, Adapazarı Merkez Korucuk Mahallesi'nde yapımı devam eden 812 konutun satışına, gelecek hafta başlamayı öngördüklerini bildirdi. Konutların satış fiyatı konusundaki çalışmaların da son aşamaya geldiğini belirten Bayraktar, satışlarda yüzde 5-20 arasında peşinat istenmesinin öngörüldüğünü, istenecek peşinat tutarına, gelecek hafta karar vereceklerini söyledi. 
     Ancak, satış için başlangıç taksitlerinin belirlendiğini kaydeden Bayraktar, 104-105.4 metrekarelik konutlar için 175 milyon lira, 81.5 metrekarelik konutlar için 137 milyon 500 bin liralık başlangıç taksiti alınacağını bildirdi. Konutların inşaatının 12 ayda tamamlanacağını ve bu sürede aynı miktarda taksit ödeneceğini anlatan Bayraktar, anahtar tesliminden sonra, istenen peşinat miktarına göre başlangıç taksitlerinin yeniden belirleneceğini belirtti. Anahtar tesliminden sonra belirlenecek taksitlerin, her yıl Ocak ve Temmuz aylarında memur maaş artış oranında artırılacağını kaydeden TOKİ Başkan Vekili Bayraktar, bugünkü rakamlarla taksit tutarlarının da 207 milyon lira ile 315 milyon lira arasında hesaplandığını söyledi. 
     Konutların borcu, 12 ayı inşaat süresi olmak üzere 144 ayda 12 yıl tamamlanacak. 
     Bayraktar, Adapazarı'ndan sonra Şanlıurfa'da yapımı öngörülen 648 konutun aynı yöntemle satılacağını, bu modelin konut ihtiyacı olan diğer illere de yaygınlaştırılacağını kaydetti. 
     Yapılacak satış duyurularına istinaden, kendilerine ve bakmakla yükümlü oldukları çocuklarına ait konutu olmayan vatandaşlar, konutlardan almak için başvurabilecekler. 
     
</TEXT>
</DOC>
