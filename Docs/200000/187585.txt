<DOC>
<DOCNO> 187585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo35.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a gelen 2 İngiliz holigan geri gönderildi... 
</HEADLINE>
<TEXT>

     A Milli Futbol Takımı'nın 11 Ekim'de İngiltere ile oynayacağı Avrupa Şampiyonası Eleme Grubu maçı için Türkiye'ye giriş yapmak isteyen 2 İngiliz Holigan, Atatürk Havalimanı'ndan geri çevrildi. 
     İngiltere Futbol Federasyonu'nun talebi üzerine alınan, ''stada İngiliz taraftarların sokulmaması'' kararının ardından, 1500 İngiliz holiganın adı da bildirilmiş ve yetkililer uyarılmıştı. 
     Manchester'dan İstanbul'a gelen uçağın yolcuları arasında bulunan ve adları 1500 kişilik holigan listesinde yer alan 2 kişinin, Atatürk Havalimanı'ndan ülkeye girişlerine izin verilmedi. 
     
     HOLİGANLAR İNGİLTEREYE GÖNDERİLDİ 

     Türkiye ile İngiltere arasında oynanacak Avrupa Şampiyonası Eleme Grubu maçı için Atatürk Havalimanı'ndan ülkeye giriş yapmak isteyen 2 İngiliz Holigan, ülkelerine gönderildi. 
     İngiliz polisinin, Türk polisine bildirdiği holigan listesinde adları bulunan ve THY'nin tarifeli uçağıyla Manchester'den gelen Paul Ryder ve Keith Kirkham, İngiltere pasaportlu yolcular için ayrılan pasaport bankosundan geçerken, holigan listesinde isimlerine rastlandı. 
     Bunun üzerine Türkiye'ye girişlerine izin verilmeyen 2 İngiliz, polis tarafından Pasaport Büro Amirliği'ne alındı. Bu kişiler, daha sonra THY'nin tarifeli uçağıyla Londra'ya gönderildi. 

     
</TEXT>
</DOC>
