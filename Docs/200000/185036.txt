<DOC>
<DOCNO> 185036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/guncel/gun03.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yavuz'a ABD'den kalp kapağı 
</HEADLINE>
<TEXT>

   Kalp krizi sonucu ölen bir Amerikalının kalp kapağı, Ankaralı 7 yaşındaki Eşref Yavuz Pekmez'e hayat verdi 
      AYŞEGÜL AYDOĞAN 

   
   7 yaşındaki Eşref Yavuz Pekmez'in kalbi doğuştan sağda ve kalp damarları tersti. Yine kalp karıncıkları arasında bir delik bulunan ve akciğere giden damarında darlık olan Yavuz, çabuk yorulup zor nefes alıyordu. Ancak doktorları bir şey yapılamayacağını söylüyordu. Öğretim üyesi olan anne ve babası onu Ankara'dan İstanbul'a getirdi. Buradaki doktorlar "kapaklı damar" takılarak eski sağlığına kavuşacağını söyleyince hemen ABD'deki doku ve organ bankasıyla bağlantıya geçildi. Ve minik Yavuz'u sağlığına kavuşturacak kapaklı damar, kalp kriziyle hayatını kaybeden 39 yaşındaki Amerikalı bir donörden geldi. 
   
   AMELİYAT 7 SAAT SÜRDÜ 
   ABD'deki organ bankasında -196 derecede saklanan kapaklı damar, özel koşullarda uçakla, ameliyattan bir gün önce İstanbul'a getirildi. 6 - 7 santimetre büyüklüğündeki kapaklı damar, ertesi gün yaklaşık 7 saat süren ameliyatla Yavuz'a takıldı. Ameliyatta damarlarının yönü de değiştirildi. 
   Yavuz, Acıbadem Bakırköy Hastanesi Çocuk Kalp Sağlığı Merkezi ekibinden Dr. Yusuf Yalçınbaş, Dr. Ersin Erek, Dr. Ayşe Çolakoğlu, Dr. Banu Soykan'ın gerçekleştirdiği ameliyat ve Prof. Dr. Ayşe Sarıoğlu'nun yaptığı takiple bir ay içinde sağlığına kavuştu. Kalp Damar Cerrahisi Bölüm Başkanı Prof. Dr. Tayyar Sarıoğlu, "Kalbin sağda olması, başlı başına sorundu" diyerek şöyle konuştu 
   "Yavuz artık yaşıtları gibi sağlıklı bir çocuk. Koşup yorulduğu için top oynayamazken şimdi santrfor olmuş." 
   İnsan 'greftleri'nin kapak, kapaklı damar son 1 - 2 yıldır Türkiye'ye yurtdışındaki bankalardan getirildiğini kaydeden Sarıoğlu, bunun maliyetinin yaklaşık 5 bin dolar olduğunu söyledi. 
   
   İLK KAPAK DOMUZDAN 
   10 yaşındaki Mustafa Irmak da ABD'den gelen kapakla hayat bulan şanslı hastalardan biri. Tıpkı Yavuz gibi onun da kalp damarları doğuştan tersti, karıncıklar arasında delik vardı ve akciğere giden damarı tıkalıydı. Beş yıl önce domuzdan alınan kalp kapağıyla sağlığına kavuşan Irmak, zamanla bozulması nedeniyle ikinci kez ameliyat masasına yattı. Irmak da iyileşme hediyesi olarak anne - babasından krampon istediğini, sağlığına tamamen kavuştuğunda ise dalmak istediğini söyledi. 
   
   
</TEXT>
</DOC>
