<DOC>
<DOCNO> 176449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sondun05.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide "Bin Ladin ve Molla Ömer iyi" 
</HEADLINE>
<TEXT>

     Terör örgütü El Kaide'nin bir sözcüsü, örgüt lideri Usame Bin Ladin ile Taliban lideri Molla Ömer'in iyi olduğunu söyledi. 
     El Kaide'nin Afganistan'daki sözcüsü Abdurrahman El Naci, merkezi Dubai'de bulunan El Arabiye televizyonunda yayınlanan ses bandında, ''Şeyh Usame Bin Ladin ve Molla Ömer iyiler'' diyerek, tüm Müslümanlara Irak'taki Amerikan askerlerine karşı savaşması çağrısında bulundu. 
     El Naci, 10 Ağustos'ta kaydedildiği belirtilen ses bandında Amerikalıların, Irak'ta kendi taraflarında olmaları için tüm dünyaya yalvardığını da öne sürdü. 
     Kasette, ''Irak'taki mücahitler, tüm dünya Irak rejiminin devrilmesine yardımcı oldu. Şimdi sizin Amerikalılara ve İngilizlere karşı direnmenize yardımcı oluyorlar. Amerikalılar savaştan önce BM'ye kulak asmadı, tüm uluslararası yasaları, ahlaki ve insani ilkeleri ihlal etti'' denildi. 
     Afganistan'ın güneyindeki Kandahar bölgesinde bulunduğu iddia edilen El Naci, Iraklıları El Kaide militanları gibi direnmeye devam etmeye çağırdı. El Naci, El Kaide militanlarının Afganistan'da şu ana dek 1200 Amerikan ve müttefik askerini öldürdüğünü ileri sürdü. 
     El Arabiye, Naci'nin ABD'nin 16 kişilik aranan El Kaide liderleri listesinde bulunduğunu belirtti. 
     
</TEXT>
</DOC>
