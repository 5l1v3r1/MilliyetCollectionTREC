<DOC>
<DOCNO> 190985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/soneko08.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Selçuk Yaşar Gıdada Ülker nasıl büyüyorsa biz de büyüyeceğiz 
</HEADLINE>
<TEXT>

     Yaşar Holding Yönetim Kurulu Başkanı Selçuk Yaşar, ''Gıdada Ülker nasıl büyüyorsa, biz de büyüyeceğiz'' dedi. 
     Görevini, Ramazan Bayramı sonrası kızı Feyhan Kalpaklıoğlu'na bırakacak olan Yaşar, A.A. muhabirine açıklamalarda bulundu. 
     Geçmişte çok çeşitli dallarda yatırımlar yaptığını, ancak bundan sonraki dönemde boya ve gıdaya konsantre olacaklarını kaydeden Yaşar, yurtdışında yeni fabrikalar açacaklarını dile getirdi. 
     DYO Grubu'nun yurtiçi ve yurtdışındaki 6 fabrikasında, ruj boyası dışında tüm boyaları üretir duruma geldiğini söyleyen Yaşar, Mısır ve Rusya'da fabrika kurulması için hazırlıkların devam ettiğini, son olarak Suudi Arabistan'ın başkenti Cidde'de de bir boya fabrikası kurma kararı aldıklarını söyledi. 
     
     ALMANYA SU PAZARI 
     Gıdada Almanya'da salam, sosis ve sucuk üretimi yapmaya başladıklarını dile getiren Yaşar, ''Bu ürünler Almanya'dan tüm Avrupa'ya dağılıyor. Ayrıca Almanya'da kendi markamızla su ürettiriyoruz. Şu anda Almanya'ya ithal edilen sular arasında Pınar Su birinci durumda'' dedi. 
     Son yıllarda Arap pazarına yönelik yatırımlara da ağırlık verdiklerini kaydeden Yaşar, bu ülkelerden teklifler almaya başladıklarını söyledi. Yaşar, tatilini Çeşme'de geçiren Suriyeli bir yatırımcının şarküteri yatırımı için teklifte bulunduğunu bildirerek, ''Bizden Suriye'de salam, sosis, sucuk üretmemizi istediler. Şimdi bu konuyu araştırıyoruz. Almanya'dan sonra Suriye'de de şarküteri üretimi yapabiliriz. Özellikle yeni kurulan Türk Cumhuriyetleri ve komşu Arap ülkelerinde DYO ve Pınar markalarına büyük istikbal var'' diye konuştu. 
     
     ''GIDADA BÜYÜYECEĞİZ'' 
     Türkiye'de gıda sektörünün hızla büyüdüğüne dikkat çeken Yaşar, kendilerinin de bu büyümenin dışında kalmayacaklarını söyledi. Gelecek dönemde Pınar markası altında üretilen ürün çeşidini artıracaklarını belirten Yaşar, şöyle konuştu 
     ''Gıdada Ülker nasıl büyüyorsa, biz de büyüyeceğiz. Çeşitlerimiz artacak. Hangi çeşitlere kadar gidecek, bunu şimdiden söyleyemem, çalışmalar devam ediyor. Pazar giderek büyüyor, ama Pınar'ın adı sadece Türkiye'de değil, dünyada da büyüyor. Piyasanın büyümesinden ve rekabetten memnunum.'' Yaşar, çikolatayla ilgili Alman, İtalyan ve Danimarkalı üreticilerle görüşmelerin sürdüğünü, Eskişehir, İstanbul ya da İzmir'de yeni bir tesis kurulabileceğini söyledi. 
     Türkiye'de ilk kez balık yemekleri için fastfood ürünler ürettiklerini belirten Yaşar, yakında tanıtımını yapacakları ürünleri, marketlerin yanında kuracakları ''Alo Balık Hattı'' yoluyla satacaklarını ifade etti. 
     
</TEXT>
</DOC>
