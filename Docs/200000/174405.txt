<DOC>
<DOCNO> 174405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/spor/spo01.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Nanni, Beşiktaş'ta 
</HEADLINE>
<TEXT>

   Kartal, Arjantinli yıldızın transferini mutlu sonla noktaladı. Velez Sarsfield ile yapılan kıyasıya pazarlıklar sonucunda 3 milyon euroya anlaşma sağlandı 
      
   İşlem tamam 
   SİYAH - Beyazlı ekip, daha önce Galatasaray Teknik Direktörü Fatih Terim'in de alınmasını istediği Arjantinli yıldız golcü Nanni'yi renklerine bağladı. Yönetimin tam yetki vererek, Arjantin'e gönderdiği menajer Olgun Aydın, Nanni'nin ardından kulübü Velez Sarsfield'i de transfer için ikna etmeyi başardı. Daha önce Nanni ile maç başına 30 bin euroya el sıkışan Aydın, Arjantin kulübü ile yaptığı pazarlıkları da mutlu sonla noktaladı. 
   
   Başkan bekleniyor 
   VELEZ Sarsfield kulübü, kıran kırana geçen pazarlıklar sonucunda bonservis için önerilen 3 milyon euroluk teklifi kabul etti. Moskova'da bulunan Kulüp Başkanı Raul Hector Gomez'in, sözleşmeye son şeklini vermek için bugün İstanbul'a gelebileceği bildirildi. Arjantinli golcünün ise yarın Türkiye'ye çağrılması bekleniyor. Yöneticiler sürpriz bir pürüz çıkması halinde de, Velez'e satıştan pay verme önerisini sunup, transferi bitirecek. 
   
   Klasını kanıtladı 
   NANNİ, Arjantin'de geleceğin yıldız ismi olmaya aday gösteriliyor. 22 yaşındaki genç futbolcu, hava toplarındaki hakimiyeti ve fırsatçı kişiliğiyle ön plana çıktı. Güçlü fiziğiyle rakip defansın dengesini bozan 1.89 boyunda, 82 kilo ağırlığındaki Nanni, üç sezondur forma giydiği Velez Sarsfield'de ilk yılında fazla forma şansı bulamadı ve 4 gol attı. Son iki sezonda ise klasını kanıtlayıp, 15'er kez fileleri havalandırdı. 
   
   Şampiyon hazır    Beşiktaş, yeni sezon açılış maçının hazırlıklarını tamamlayarak, dün akşam saatlerinde Samsun'a uçtu. Sakatlıkları bulunan Sergen Yalçın ile İlhan Mansız zorlu mücadelede yer alamayacak. Geçen sezondan cezası bulunan kaleci Ramazan ile genç oyuncular Gökhan, Yasin Yıldız, K.Serdar, K.Ümit, Hakan ve Serkan 18 kişilik maç kadrosuna alınmadı. 
   
   Beşiktaş fark attı 
   LİGDEKİ maratonda iki takımın yaptığı 52 lig maçında Beşiktaş'ın 28-9 üstünlüğü bulunuyor. 15 karşılaşma da beraberlikle sonuçlandı. Siyah-Beyazlılar'ın toplam 81 golüne, Karadeniz ekibi 45 golle yanıt verdi. İki takım arasında geçen sezon yapılan maçları Beşiktaş, İstanbul'da 2-0, Samsun'da da 4-3 kazanmıştı. 
   
   Açılışlar sıkıntılı 
   BEŞİKTAŞ, rakip sahada son yıllarda lige galibiyetle başlayamıyor. Siyah - Beyazlılar, deplasmanda yaptığı son dört maçı da kazanamadı. Ligin son 10 sezonunda yapılan açılış maçlarında 5 galibiyet alırken, 3 kez rakiplerine yenildi, 2 kez de berabere kaldı. 
   
   Kadro değişti 
   SİYAH - Beyazlı ekip, sezona girmeden önce şampiyon olan kadrosundaki 10 oyuncuyla yollarını ayırdı. Yedi oyuncu ile takım takviye edilirken, yapılan hazırlık maçlarındaki olumsuz tablo taraftarları endişelendirdi. Beşiktaş, yaptığı 10 hazırlık maçında 2 galibiyet, 4 beraberlik, 4 de yenilgi aldı. 
   
   'Kaldığımız yerden devam' 
   MENAJER Sinan Engin, şampiyonluk ipini yine önde göğüsleyeceklerini iddia etti. Samsunspor'u yeneceklerini savunan Engin, "En güçlü kadro bizde. Takviyelerle kadroyu zenginleştirdik. Bu yıl işimiz çok daha zor olacak. Ancak yine şampiyon olacağız. Geçen sezon ligi Samsun galibiyeti ile tamamlamıştık. Yine bıraktığımız yerden devam edeceğiz" diye konuştu. Beşiktaş Menajeri, centilmence bir maç olacağına inandığını sözlerine ekledi. 
   
   SAMSUN-BEŞİKTAŞ 
   Samsun 19 Mayıs Stadı 
   20.00 - DigiTürk Canlı 
   İsmet Arzuman 
   
   SAKAT Osman Samsun , 
   İlhan, Sergen Beşiktaş 
   CEZALI Ramazan Beşiktaş 
   
   Samsun heyecanlı 
   KARADENİZ ekibi, kampa girdiği Çinik Tesisleri'nde heyecanla maç saatini bekliyor. Takımda sakat olan Osman forma giyemeyecek, golcü futbolcu Sinan'ın durumu ise maç saatinde netlik kazanacak. Teknik Direktör Gigi Multescu, "Beşiktaş'ı yenecek güce sahibiz" dedi. Bu arada sözleşmesi feshedilen Celil'in, Konyaspor ile anlaştığı öğrenildi. 
   
   Biletlere akın 
   SAMSUNSPOR yönetimi, bilet fiyatlarını kale arkası 7.5, maraton 15, kapalı tribün 30, VIP de 75 milyon lira olarak belirledi. İstanbul ve çevre illerden gelecek olan Siyah - Beyazlı taraftarlar için de kale arkası tribününden bin 200 kişilik yer ayrıldı. Biletlere taraftarların büyük ilgi gösterdiği öğrenildi. 
   
   
</TEXT>
</DOC>
