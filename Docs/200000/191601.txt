<DOC>
<DOCNO> 191601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/soneko30.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
2004'te kamuya 4 bin yeni taşıt alınacak... 
</HEADLINE>
<TEXT>

     TBMM'ye sunulan 2004 yılı bütçesinde önümüzdeki yıl kamuya 4 bin 79 yeni taşıt alınması öngörüldü. 
     Bütçe tasarısına göre, 2004'de genel bütçeli kuruluşlara 4 bin 49, katma bütçeli kuruluşlara ise 30 yeni taşıt alımında bulunulacak. 
     Genel bütçeli kuruluşlara alınacak taşıtların 3 bin 311'i Emniyet Genel Müdürlüğü'ne tahsis edilecek. Bunların büyük bölümü güvenlik hizmetlerinde kullanılacak ve bir bölümünün ödeneği Türk Polis Teşkilatını Güçlendirme Vakfı'nca karşılanacak. 
     Yine Jandarma Genel Komutanlığı'na 328 yeni taşıt alınacak. 
     2004 yılında Türkiye'nin dış temsilciliklerinde kullanılmak üzere Dışışleri Bakanlığı'na güvenlik önlemli 21 binek otomobil alınırken, Sağlık Bakanlığı'na da 100 yeni ambulans tahsis edilecek. 
     Katma bütçeli kuruluşlara alınacak yeni taşıtların büyük bölümünü de üniversitelerin ambulans alımları oluşturacak. 
     Tasarıya göre, güvenlik önlemli binek otomobil fiyatları daha sonra Maliye Bakanlığı'nca belirlenecek. Diğer binek otomobillerin azami satın alma bedelleri 18 milyar lira ile 67,5 milyar lira arasında değişecek. Tıbbi donanımlı ambulanslar için de devlet azami 67,5 milyar lira ödemede bulunacak. 
     Bu arada ordu için alınacak hayvanların birim fiyatları da belirlendi. Buna göre, atlar için 980 milyon lira ile 1 milyar 800 milyon lira, katır için 980 milyon lira, kurt köpeği için 700, Kangal köpeği için de 350 milyon lira birim fiyat tespit edildi. 
     
</TEXT>
</DOC>
