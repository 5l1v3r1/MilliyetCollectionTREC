<DOC>
<DOCNO> 179375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur17.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızına tecavüz edilen anne hukuk mücadelesi veriyor... 
</HEADLINE>
<TEXT>

     Adana'da, zihinsel özürlü kızına tecavüz edildiği iddiasıyla mahkemeye başvuran gurbetçi anne, sanık hakkında verilen beraat kararının temyiz edilmesi için Yargıtay'a başvurdu. 
     Almanya'da yaşayan anne Öznur T, yıllık iznini geçirmek için geldiği Adana'da, tatilini geçirdikten sonra yeniden dönüş yaptığı gün, zihinsel özürlü kızı Serap K'ya, kızkardeşinin görümcesi Ayşe Ç'nin kayınbiraderi Fevzi Ç, tarafından tecavüz edildiği iddiasıyla Adana Cumhuriyet Başsavcılığı'na suç duyurusunda bulundu. 
     Bunun üzerine Adana 1. Ağır Ceza Mahkemesi'nde, zihinsel özürlü kızın ''Irzına geçmek ve kızlık bozmak'' iddiasıyla açılan davada, sanık Fevzi Ç. beraat etti. Kararın ardından, anne Öznur T, avukatı aracılığıyla Yargıtay Ceza Dairesi Başkanlığı'na dilekçe yazarak, ''beraat'' kararının bozulmasını istedi. 
     Öznur T, yaptığı açıklamada, beraat eden sanığın cezalandırılması için başlattığı hukuk mücadelesini sonuna kadar sürdüreceğini söyledi. 
     Almanya'dan izinli olarak geldiği Adana'da akrabalarının oyununa geldiğini Tezen, şunları kaydetti 
     ''İzin dönüşü hazırlıkları yaparken, kızıma tecavüz ettiler. Kızım, bana hiçbir şey anlatmadı. Almanya'ya döndüğümde, kızımın geceleri sayıklamasıyla olayı öğrendim. Almanya'da kızlık kontrolü yaptırdığımda, tecavüze uğradığını öğrendim. Yeniden Türkiye'ye gelerek, Fevzi Ç. hakkında dava açtım. Elimdeki tüm deliller, lehimize olmasına karşın, mahkeme heyeti, beraatına karar verdi. 
     Başlattığım hukuk mücadelemi Yargıtay'a temyiz başvurusu yaparak sürdürüyorum. Ancak, mücadelem olumsuz sonuçlanırsa, bu kez Avrupa İnsan Hakları Mahkemesi'ne AİHM gideceğim. Sanığın, cezalandırılması için hukuk mücadelemi sonuna kadar sürdüreceğim.'' Eşinin kendisini terk etmesi nedeniyle 3 kızı ile birlikte yaşayan gurbetçi anne Öznur T, iznini geçirmek üzere 2001 yılının Aralık ayında geldiği Adana'da, zihinsel özürlü kızı Serap K'ya tecavüz edildiği iddiasıyla mahkemeye başvurmuştu. 
     Yaklaşık 2 yıl süren ve hakkında ''Zihinsel özürlü kızın ırzına geçme ve kızlık bozma'' suçundan 8 yıl hapis cezası istenen Fevzi Ç. 4 Temmuz 2003 tarihinde beraat etmişti. 
     
</TEXT>
</DOC>
