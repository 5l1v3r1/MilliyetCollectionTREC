<DOC>
<DOCNO> 187553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo03.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetiner Futbolumuz dünyadaki yerini aldı... 
</HEADLINE>
<TEXT>

     Ümit Milli Futbol Takımı Teknik Direktörü Raşit Çetiner, altyapıdan çok önemli oyuncular yetiştiğini, Türk futbolunun artık dünyadaki yerini aldığını söyledi. 
     Çetiner, Futbol Federasyonu'nun aylık yayın organı ''Futbol'' dergisindeki röportajında, mevcut jenerasyonun, iyi bir futbol sergileyerek yeni umutların doğmasına yol açtığını belirterek, ''Yukarı doğru sıçramada, insanların beklentileri arttı. Futbolcularımız da vizyonlarını değiştirdi. Türkiye futbolu için büyük hedeflerin oluşmasını sağladılar'' dedi. 
     Genç Milli Takımlardan sürekli yetenekli oyuncular çıktığını ifade eden Çetiner, ''Orada bir elek var. Çalışıyor, o eleğin üstünde kalanlar bize geliyor. Bizim eleğimizin üstünde kalanlar da yukarıya gidiyorlar. Artık aşağıdan öyle bir grup geliyor ki kimsenin yeri garanti değil'' diye konuştu. 
     Futbol Federasyonu'nun özerkleşmesiyle yatırımların arttığını kaydeden Çetiner, şunları kaydetti 
     ''Artık her yere ulaşabiliyoruz. Avrupa'da bölgelerimiz var. Futbolcularımızı futbol sahalarında yarıştırarak ülkemize iyi hizmet vermelerini sağlıyoruz. Onları iyi eğittiğimize inanıyoruz. 
     Türk futbolunda orantılı bir patlama ve ilerleme var. Mevcut jenerasyonun başarıları, bundan sonraki neslin işinin daha da zor olduğunu gösteriyor.'' Basının, Ümit Milli Takımı'na yeterli ilgiyi göstermediği düşüncesini taşıdığını anlatan Raşit Çetiner, ateşli taraftara da karşı olduğunu ve herkesin sağduyulu hareket etmesini istediğini söyledi. 
     Çetiner, A Milli Futbol Takımı'nın 11 Ekim'de İngiltere ile oynayacağı karşılaşma için de ''Bu maçı kazanmak istiyoruz. Yetenekli ve sağduyulu bir takımımız var. Gerekli stratejiyi Şenol hoca hazırlamıştır. Ben, bu maçı alacağımızdan eminim'' dedi. 
     
</TEXT>
</DOC>
