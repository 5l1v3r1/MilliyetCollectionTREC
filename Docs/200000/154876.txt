<DOC>
<DOCNO> 154876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo17.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fenerbahçe'yi ciddiyete davet ediyoruz'... 
</HEADLINE>
<TEXT>

     İzmir Gücü Spor Vakfı İZVAK Başkanı Levent Ürkmez, Fenerbahçe'nin ligin alt sıralarındaki takımlarla yaptığı maçlarda yedek oyuncularla sahaya çıkmasına tepki göstererek, ''Fenerbahçe'yi ciddiyete davet ediyoruz'' dedi. 
     Vakıf Başkanı Levent Ürkmez, yaptığı açıklamada, sarı-lacivertli kulübün, şampiyonluk yarışından kopmasının ardından karşılaşmalara ''gayri ciddi'' bir havada çıktığını savundu. 
     Ligin alt sıralarında kümede kalma mücadelesi veren takımlar arasında büyük bir rekabetin yaşandığını dile getiren Ürkmez, şöyle konuştu 
     ''Futbol tarihinde simge olmuş bir takım, ligin alt sıralarında bulunan bir ekiple yaptığı maça daha önce kadrosunda hiç yer almamış yedek oyuncularla çıkıyor. Onların bu tutumu, ligin alt sıralarında yaşanan mücadeleyi etkiliyor. İzmir Gücü Spor Vakfı olarak güzide kulübümüz Fenerbahçe'yi ciddiyete davet ediyor ve gereken hassasiyeti göstermesini bekliyoruz.'' 
     
</TEXT>
</DOC>
