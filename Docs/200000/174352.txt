<DOC>
<DOCNO> 174352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/dunya/adun.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Elçilik katliamı 11 ölü, 65 yaralı 
</HEADLINE>
<TEXT>

   ABD'nin Irak işgalindeki müttefiki Ürdün'ün Bağdat Büyükelçiliği'nin önünde uzaktan kumandayla patlatılan bombalı araç, ortalığı savaş alanına çevirdi 
      DIŞ HABERLER SERVİSİ 

   
   Irak'ın başkenti Bağdat'taki Ürdün Büyükelçiliği'ne bombalı saldırı düzenlendi. Elçiliğin yakınında duran bir minibüsteki bombanın uzaktan kumandayla patlatılması sonucu, ikisi Ürdünlü 11 kişi hayatını kaybetti, 65 kişi de yaralandı. 
   Irak Polis Şefi Ahmed Süleyman, ölenler arasında, çevrede araçlarının içinde bulunan siviller ile büyükelçilik binasının önündeki beş Iraklı polisin olduğunu açıkladı. Minibüsteki bombanın, 230 kilogram patlayıcıdan yapıldığı belirtilirken, şiddetli patlamanın etkisiyle çevredeki araçlar parçalandı, görgü tanıkları binanın önünde ceset parçaları ve kopmuş bir baş gördüklerini anlattı. 
   
   Konsolos yaralı 
   Büyükelçiliğin bir duvarı patlamanın etkisiyle çökerken, binanın içindeki 10 Ürdünlü ile beş Iraklı da yaralandı. Yaralananlar arasında Ürdün Konsolosu Kerim Şuşan'ın da bulunduğu bildirildi. 
   
   Yağmacılar elçilikte 
   Saldırının ardından çok sayıda yağmacı, büyükelçilik binasına girerek, binanın bir kısmını yağmaladı, Ürdün bayrağını indirdi ve Ürdün Kralı Abdullah ile babası Kral Hüseyin'in resimlerini yaktı. Gözlemciler, savaşta ABD ordusuna üslerini açan Ürdün yönetiminin, Saddam yanlısı Iraklılar tarafından sevilmediğine dikkat çekiyor. 
   Öte yandan, geçtiğimiz hafta devrik lider Saddam Hüseyin'in kızları Rağad ve Rana'ya sığınma hakkı veren Ürdün'ün, Saddam karşıtı Iraklıların tepkisini de çektiği belirtiliyor. 
   Saldırının ardından basın toplantısı düzenleyen Amerikalı Korgeneral Ricardo Sanchez, Ürdün Büyükelçiliği'ne düzenlenen saldırının, savaşın bitiminden beri zayıf bir hedefe düzenlenen en şiddetli saldırı olduğuna dikkat çekti. Ürdün Enformasyon Bakanı Nebil el Şerif de, "korkakça terörist saldırı" olarak nitelendirdiği saldırıyı şiddetle kınadı. 
   
   
   
</TEXT>
</DOC>
