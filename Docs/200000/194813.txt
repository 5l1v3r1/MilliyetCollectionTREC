<DOC>
<DOCNO> 194813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko35.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
A. Nazif Zorlu Petkim için vakit var, düşünüyoruz 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, PETKİM'de özelleştirme sürecinin devam ettiğini, bu konuda düşündüklerini söyledi. 
     İzmir Rotary Kulübü tarafından düzenlenen toplantıda, ''Türkiye Ekonomisi ve Yeni Yatırımlar'' konulu konuşma yapan Zorlu, PETKİM'in özelleştirilmesi sürecinin devam ettiğini belirterek, ''PETKİM'in biraz daha zamanı var, bu konuda düşünüyoruz'' dedi. 
     TEKEL'in sigara işletmelerine verilen fiyat hakkında soruları da yanıtlayan Zorlu, özelleştirmede, değerden çok yatırımlara bakılması gerektiğini savundu. Bir kurumun değerini, ancak ihalesine giren kurumun anlayabileceğini dile getiren Zorlu, şunları söyledi 
     ''Biz bazı şeyleri bilmeden, görmeden, duymadan kendi kendimize hayal kuruyoruz. Kendimiz çalıp, kendimiz oynuyoruz. Yok şu kadar milyar dolar, yok bu kadar milyar dolar eder diyorlar. Bunu veren adam fizibilitesini de yapmıştır. Kurumun şu kadar yeri var diyorlar. Ülkede yer çok, milyarlarca dönüm arazi var. Herkes buradan gelecek paraya bakıyor. O gelirse rahatlayacağız zannediyor. Öyle bir şey yok. Dünyada 5 milyar doları verecek adam yok. Aklını peynir ekmekle mi yedi adam '' Türkiye'nin 20 yıldan bu yana özelleştirmesini tamamlayamadığını, bundan tüm ülkenin zarar ettiğini dile getiren Zorlu, TEKEL'e verilen fiyatın ''hayal kırıklığı'' olarak nitelendirilmesini de eleştirdi. Zorlu, ''Hiç teklif verilmeseydi hayal kırıklığıydı. Teklif verildiyse, demek ki para ediyor. Milyar doların üzerinde para verdiler, niye hayal kırıklığına uğrayalım '' dedi. 
     
     2001 KRİZİ 
     Türkiye'de 2001 krizinin etkilerinin çabuk unutulduğunu söyleyen Zorlu, tüketim toplumuna doğru bir yönelme gördüğünü kaydetti. 
     Türkiye'nin rantçılığı terk etmesi ve yatırım yapması gerektiğini ifade eden Zorlu, 38 milyon nüfuslu Güney Kore'nin 160 milyar dolar ihracat yaptığını, 70 milyon nüfuslu Türkiye'nin ise ihracatta 40 milyar dolara ulaşabildiğine dikkat çekerek, şu görüşleri savundu 
     ''Ben bir hesap yaptım, Türkiye olarak biz yüzde 20 kapasiteyle çalışıyoruz. Düğündü, bayramdı derken bu yüzde 10 oluyor. Bununla Türkiye nereye varabilir Bunu düşünmeliyiz. Bu ülke rantiyeyle bir yere varamayacak. Eğer kısa zamanda bir şey yapmazsa, Türkiye'nin sonunu iyi görmüyorum. 2001 krizini çabuk unuttuk. Aynı tas aynı hamam devam ediyoruz. Millet yine vur patlasın, çal oynasın gidiyor. Çeşme'ye gidiyorum, ellerde çanta herkes gidiyor. Sahillerde iğne atsan yere düşmez. Biz bunlara layık mıyız Her taraf cip doldu. Senin paran olabilir. Ama bu ülke ne durumda, adam yiyecek ekmeğe muhtaç. Böyle bir durumda Türkiye tüketim ülkesi olamaz.'' Zorlu, tek partili hükümetin sağladığı ''birlik ve beraberlikten'' memnun olduğunu ve durumun böyle devam etmesi için sık sık bakan ve milletvekilleriyle görüştüğünü söyledi. 
     Türkiye'nin, potansiyelini kullanması durumunda 200 milyar dolar ihracat yapılabileceğini kaydeden Zorlu, yatırımları teşvik için bedava arsa vermenin yeterli olmayacağını, yabancı yatırım çekmek için teşvik verilmesi gerektiğini kaydeti 
     
     DÜNYAYA YAZILIM SATIYORLAR 
     Araştırma geliştirmeye yaptıkları yatırımla dünyaya yazılım satar hale geldiklerini dile getiren Zorlu, ''Biz tüm bunları yaparken devletten hiçbir şey almıyoruz. Yap Zorlu diyorlar, sırtımızı sıvazlıyorlar, o kadar. Tam tersine bizden alıyorlar'' diye konuştu. 
     Holding olarak başkalarının 50 yılda geldiği noktaya 5 yılda geldiklerini anlatan Zorlu, kurdukları fabrikaların bir çoğunun Avrupa'nın en iyisi olduğunu söyledi. 2005 yılı sonunda klimayla birlikte toplam 7.5 milyon adet cihaz üretmeyi planladıklarını dile getiren Zorlu, ''Avrupa'nın, kendi üretim dalında bir numarası olduk. Marka diyorlar. Biz güçlü bir firma olacağız ki, arkasından marka olacak. Bizim rakiplerimiz bile Vestel'i örnek gösteriyor'' dedi. 
     
</TEXT>
</DOC>
