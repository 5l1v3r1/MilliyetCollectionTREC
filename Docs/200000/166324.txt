<DOC>
<DOCNO> 166324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/yazar/pulur.html </URL>
<DATE> 2003/06/30/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Küçük kızın sorusu, Adnan Şenses'in göbeği... 
</HEADLINE>
<TEXT>

     Oysa fıkraları, bunca yıl canlı tutan, onların insanın bilgeliğinden kaynaklanmasıdır. 
     
     GEÇEN gün gazetelerde bir haber vardı, dedesi ve babası yaşındaki adamların aylarca ırzına geçtiğini, şimdi ise hepsinin serbest dolaştığını bildiren 13 yaşındaki bir kız çocuk, Adalet Bakanı Cemil Çiçek'e soruyordu 
     "Bunlar, sizin kızınızın başına gelseydi ne yapardınız " 
     
     İŞTE, fıkrayla olay burada buluşuyor... 
     Olayı okudunuz, şimdi bir de ona yakışan fıkrayı görün... 
     Köy yerinde zorbanın biri, genç kızı kaçırıp, ırzına geçmiş, jandarma tecavüzcüyü yakalayıp, mahkemeye göndermiş, adama mahkum olmuş, zavallı kız da başına gelenle kalmış... 
     
     ARADAN yıllar geçmiş, kız kasabanın pazarına gelmiş, bir bakmış ırzına geçen adam elini, kolunu sallaya sallaya dolaşıyor, şaşırmış, hemen jandarma karakoluna koşmuş 
     "Başefendi, beni beceren herif pazarda, hani onu mahpusa atmışlardı " 
     Komutan kadını teselli etmiş 
     "Haklısın bacım ama, o affedildi..." 
     Kız şaşırmış 
     "Kim affetti " 
     "Hükümet affetti, hükümet " 
     Kız, şöyle bir diklenmiş 
     "Bana bak başefendi, herif hükümeti mi becerdi, beni mi Beni beceren herifi, hükümet kim oluyor da affediyor " 
     
     FIKRA gibi bir olay daha... 
     Geçen gün gazetelerde vardı, kendisi de benzinci olan şarkıcı Adnan Şenses, Başbakan Tayyip Erdoğan'ın önünde göbek atıp zam aldı, diye haberler çıktı. 
     Gerçekten de Adnan Şenses'in buna benzer, hatta Başbakan'ın önünde yere oturmuş şarkı söyleyen fotoğrafı da vardı. 
     Hükümetten işçiler için zam alamayan Türk - İş Başkanı Salih Kılıç da "Bari biz de, Adnan Şenses'ten göbek yardımı isteyelim " deyince işler karıştı. Adnan Şenses, benzincilere zam aldığının doğru olmadığını söylerken "Ben kimim ki, hükümete hükmedeyim, Başbakan'ın yakın dostu ve abisiyim " diyerek kendisini şecaatle savundu. 
     
     DOĞRUDUR, hükümete hükmedip etmediğini bilemeyiz ama, Başbakan'ın çok yakını olduğu delillerle sabittir. 
     "Şakacı Çetin"in bir televizyon programını izleyenler bilir "Şakacı Çetin" tam teçhizat, dozer bile getirip Adnan Şenses'in benzin istasyonuna gitmiş, güya kaçak istasyonu yıkacak... 
     Adnan Şenses'teki telaşı görmeliydiniz bağırıp çağırıyordu 
     "Bana belediyeden filanı bulun, yoksa falanı bulun, onlar da yoksa Tayyip Bey'i bulun, olmaz böyle şey " 
     Adnan Şenses'in "Bulun " dediği "Tayyip Bey" o tarihte Belediye Başkanı... 
     Şimdi "Adnan Şenses, göbek attı, zammı kaptı " diye işi büyütmeye gerek yok 
     Eski dostlar, birbirlerine bu kadarcık kıyak yapmışlarsa, bunu da hoş görün 
     Hem yapmışlarsa, dedik. 
     
     

</TEXT>
</DOC>
