<DOC>
<DOCNO> 182867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun15.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaöğretim başarısında Türkiye 29. sırada... 
</HEADLINE>
<TEXT>

     OECD tarafından, üye ülkelerin vatandaşlarının ortaöğrenim başarı durumuyla ilgili olarak yapılan araştırma, Türkiye'nin yüzde 30'luk başarıyla 29. sırada bulunduğunu ortaya koydu. 
     İngiltere'de yayımlanan The Independent gazetesinin geniş yer verdiği araştırmaya göre, 25-34 yaş grubundaki vatandaşları arasında ortaöğretim başarı oranını yüzde 95 olarak gerçekleştiren Kore, birinci sırada yer aldı. Kore'nin ardından yüzde 94'lük başarı oranıyla ikinciliği Japonya, Norveç ve Slovakya paylaştı, bu ülkeleri yüzde 92 ile Çek Cumhuriyeti ve İsviçre izledi. Sıralamada son beş sırada, yüzde 57 ile İspanya ve İtalya, yüzde 52 ile Polonya, yüzde 32 ile Portekiz, yüzde 30 ile Türkiye ve yüzde 29 ile Meksika bulunuyor. 
     55-64 yaş grubunda ise ilk sırayı yüzde 83 ile ABD'nin aldığı araştırma, bu yaş grubunda Türkiye'nin yüzde 13'lük bir oranla 28. sırada bulunduğunu ortaya çıkardı. Bu grupta ABD'yi, yüzde 81 ile İsviçre, yüzde 76 ile Çek Cumhuriyeti ve Almanya, yüzde 72 ile Danimarka izledi. 55-64 yaş grubunda son beş sırada ise Yunanistan yüzde 28 , İtalya yüzde 22 , İspanya yüzde 17 , Türkiye yüzde 13 , Meksika yüzde 11 ve Portekiz yüzde 9 yer aldı. 
     
</TEXT>
</DOC>
