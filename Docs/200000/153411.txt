<DOC>
<DOCNO> 153411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/spor/spo05.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BABAM SAĞOLSUN 
</HEADLINE>
<TEXT>

Federasyon Başkanı Haluk Ulusoy, bir günlük seyahat olduğu için Çek Cumhuriyeti'ne misafir götürmediğini söyledi, "Para bizden çıkıyor. Slovakya'da da konuklarım olacak" dedi 
     BİLAL MEŞE 

     Fatura 100 bin 
     GÜNDEMİN en çok konuşulan isimlerinden olan Haluk Ulusoy, sessizliğini bozdu. Ulusoy, çok eleştirilen seyahat paralarını babasının ve şirketlerinin karşıladığını dile getirip, "Cebimden ne çıkıp, çıkmadığı önemli değil. Biz bir markayız. Tabii ki, misafirlerimiz olacak. Çek Cumhuriyeti'ne bir günlük gidiyoruz. Bu yüzden davetlimiz yok. Ancak Slovakya maçında yine misafirlerim olacak" dedi. Ulusoy'un İngiltere'de 100 bin dolar harcadığı öğrenildi. 
     
     Güneş ile devam 
     YAŞADIKLARI güzellikleri kimseye bozdurmayacağını açıklayan Ulusoy, Şenol Güneş'e desteğini sürdüreceğini açıkladı. Ulusoy şunları söyledi "Biz müthiş bir aileyiz. Geçmişte nasıl Güneş'in arkasında durduysam, bugün de durucam, yarın da. İngiltere maçından büyük dersler aldık. Futbolcularla oturduk konuştuk. Rakiplerimizi paramparça yapacağız. Bu benim görüşüm değil. Futbolcuların bana verdiği söz ve inançlarının güvencesi." 
     
     İngiltere'ye sürpriz 
     ULUSOY yeni bir baraj maçına kalbinin dayanmayacağını da dile getirdi. Prim olayını gruptaki son duruma göre belirleyeceklerini açıklayan Ulusoy, "Bizim için önemli olan direk katılmak. İngiltere'yi evire çevire yeneceğiz. Onlar bizi kuzeye götürdü, bakalım biz onları nereye götüreceğiz. Maçın oynanacağı yer konusunda her kafadan bir ses çıkıyor. Teknik kadro ile görüştükten sonra son kararımı vereceğim" diye konuştu. 
     
Milliler'e büyük ilgi      ÖZEL uçakla dün Prag'a giden A Milli Takımı, havalimanında Prag Büyükelçisi Cenk Doğatepe karşıladı. Başkan Haluk Ulusoy ile bir süre görüşen Doğatepe'nin takımla yakından ilgilenmesi dikkat çekti. Bu arada Ay - Yıldızlı ekibimize, Çek sporseverler de büyük ilgi gösterdi. Çek taraftarlar, Slavia Prag'ı eleyen Beşiktaşlı futbolculardan imza aldı. 
     
'Sevgi değil saygı şart'      FUTBOL Federasyonu Başkanvekili Ata Aksu, Şenol Güneş'in basın toplantısında bir takım göndermeler yapmasının yanlış olduğunu söyledi. Aksu, "Bir kurumsal çalışma içindeyiz. Bazı konuşmaları doğru bulmuyorum. Herkes burada görevini yapıyor. Kimse kimseyi sevmek mecburiyetinde değil, ama saygı göstermek mecburiyetinde. Görevini sürdüren Güneş ile devam edeceğiz" dedi. 
     
İyi prova olacakÇek Milli Takımı'nın güçlü bir ekip olduğunu söyleyen Güneş, "Eksiklerimizi görme açısından bu maç çok önemli. Her şartta hedefimiz kazanmak" dedi 
     Kadro genişliyor 
     A Milli Takım Teknik Direktörü Şenol Güneş, Çek Cumhuriyeti ile oynayacakları maçın kendileri için önemli bir sınav olduğunu açıkladı. Güneş, "Çekler'in Avrupa'da başarılı oyuncuları var. Aday kadrodaki 23 oyuncudan 4'ü yeni. Çek Cumhuriyeti maçında onlar hakkında bir fikir sahibi olacağız. Eksiklerimizi görme şansı bulacağız. Özel de olsa, hedefimiz kazanmak" dedi. 
     
     Hakan oynamıyor 
     AYAK parmağında sorunu olan Hakan Şükür'ün bugünkü maçta forma giyemeyeceği açıklandı. Golcü futbolcu, dünkü idmanda Nihat'la yürüyüş yaptı. Milli Takımımız, maçın son hazırlığını Prag'da tek antrenmanla tamamladı. Almanya'dan dönen Rüştü dünkü idmana katılırken durumunun düzelmesi teknik heyeti sevindirdi. 
     


SPOR 























</TEXT>
</DOC>
