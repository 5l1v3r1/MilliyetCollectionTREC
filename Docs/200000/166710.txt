<DOC>
<DOCNO> 166710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/ekonomi/aeko.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet onu, o İtalyan'ı kurtarıyor 
</HEADLINE>
<TEXT>

Pamukbank'ı batırıp, 6.2 milyar dolarlık borcunu 15 yıla yayan Çukurova Grubu'nun Başkanı Karamehmet, İtalyan Cirio grubunu kurtarmaya soyundu 
     EKONOMİ SERVİSİ 

     Pamukbank'ı batırıp, 6.2 milyar dolarlık borcu üç yılı ana para ödemesiz 15 yıllık ödeme planına bağlanarak kurtarılan Çukurova Grubu'nun Başkanı Mehmet Emin Karamehmet, İtalyan Cirio Holding ile şirket kurtarmak için anlaştı. 
     Anadolu Ajansı'nın Roma mahreçli haberine göre İtalya'nın en büyük gıda şirketlerinden Cirio Holding'e bağlı Cragnotti Partners Capital Investments finans şirketi ile Çukurova Holding arasında yeni bir şirket kurulması için niyet mektubu imzalandığı duyuruldu. 
     2002 Kasım ayında iflas eden ve kontrolünün çoğunluğu Capitalia olmak üzere kredi bankalarına geçen Cirio Holding'in eski başkanı Sergio Cragnotti'nin, halen Cirio içinde elinde bulundurduğu Cragnotti Partners Capital Investments yeniden yapılanma kapsamında atağa geçerek kendisine bir Türk ortak buldu. Cirio 1.32 milyar euro tahvil borcunu ödeyemepi iflas etmişti. 
     Cragnotti Partners Capital Investments'dan yapılan yazılı açıklamada, Çukurova Holding ile yeni bir oluşum için niyet mektubu imzalandığı, katılımlar arasında çoğunluğun Çukurova Grubu'na ait olacağı bildirildi. Açıklamada, Çukurova ile ortaklıktaki hedef "Üretim faaliyetlerindeki atılımın, ulusal ve uluslararası ticaretin desteklenerek, Cirio'nun tüm borçlarının düzeltilmesi" olarak açıklandı. 
     Borç yapılandırılması şirketin tahmin edilen borçlarının çok küçük bir bölümü olan 1.32 milyar euro'luk bölümünü kapsıyor. 
     
'Beyaz atlı şövalye' oldu      Niyet mektubunun, "kredi bankaları ile Cirio'nun küçük hissedarları arasında yeni anlaşmaların saptanması için yeni ortaktan Çukurova Holding piyasaya yeni finans kaynakları sürülmesini" öngördüğü belirtilerek bunun yürürlüğe girmesi için kredi bankaları ve hissedarların mektubu onaylaması gerektiği ifade edildi. Anlaşmayla Cirio'nun yeniden yapılanma planına Çukurova Holding'in büyük katkıda bulunacağı kaydedildi. Anlaşma, İtalya'nın önde gelen ekonomi gazetesi İl Sole 24 Ore de "Cragnotti Türkiye'den kendisine beyaz atlı bir şövalye buldu" diye yansıdı. 
     
Türkiye'nin en büyük kurtarma operasyonu      Çukurova'nın sahibi olduğu Pamukbank 2 milyar dolarlık sermaye açığı nedeniyle 2002'de Fon'a alındı. BDDK, 3 Şubat 2003'te üç yılı ana para ödemesiz bir planla kurtulmasına karar verildi. Karamehmet, Pamukbank ve Fon bankalarına 5.2 milyar dolarlık borcun karşılığında 15 yılda faiziyle birlikte 6.2 milyar dolar ödeyecek. 
     
SS Lazio'yu da kurtaracak      İtalyan 1. Futbol Ligi takımlarından SS Lazio'nun kontrolünü Cirio'nun yani kredi bankaları elinde bulundurmasından dolayı Çukurova Holding'in sahibi Karamehmet'in dolaylı yollardan krizdeki Lazio'ya da destek çıkacağı bekleniyor. Mayıs itibariyle borcu 68 milyon euro'ya düşen Lazio, kredi bankalarının desteğiyle geçtiğimiz hafta sermaye artırımına giderek en azından lige kayıt olmayı garanti ederek biraz olsun nefes almıştı. 
     
     Irkçı vurgular 
     İtalyan birinci liginin en köklü klüplerinden olan Lazio'nun yüzde 51'inin sahibi Cirio Holding'in Başkanı Cragnotti. Cirio'nun iflas etmesinin ardından, kulübe Kaddafi'nin oğlu El Sadi, medya patronu Rupert Murdock ve televizyon kuruluşları Stream ile BskyB talip oldu ancak alamadı. 
     Kulübün adı 1927'deki ilk başkanı faşit lider Italo Foschi'den beri 'ırkçı' söylemlerle anıldı. 1992'de Hollanda'lı Aron Winter transfer edilince grafitilerle 'zenci yahudi' yazıldı, kelt haçları ve sloganlarla bu oyuncu protesto edildi. Lazio taraftarları 2001'de Roma maçında "Zenci takım, yahudi taraftar" yazılı pankart açınca takımın sahası kapatılma riski yaşadı. 
     

</TEXT>
</DOC>
