<DOC>
<DOCNO> 155459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/ekonomi/eko02.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tikoya değil zengin Türk'e bak 
</HEADLINE>
<TEXT>

Bakan Unakıtan, argoda nakit para anlamına gelen 'tiko'nun peşinde olduklarını söylerken, Dünya Bankası uzmanı önce zengin Türklerin yatırıma çekilmesini önerdi 
     EKONOMİ SERVİSİ 

     Körfez ülkelerinde milyarlarca doların yatırım için yer aradığını belirten Maliye Bakanı Kemal Unakıtan, İstanbul'un finans merkezi haline getirilmesi gerektiğini söyledi. 
     Dünya Bankası'nın, "Banka Dışı Mali Kurumlar ve Sermaye Piyasası Raporu"nun tanıtım toplantısında konuşan Unakıtan, "Havuza taze sular getirmemiz lazım. Para olursa her şey olur, para olmazsa sabahtan akşama kadar birbirimize bakar dururuz. Tiko argoda nakit, peşin para nerede ona bakacağız" dedi. 
     Unakıtan, faizlerin düşeceğine de değinirken, "Bu faizler düşecek, fazla dayanması mümkün değil" derken bankacılara da reel sektörle ilişkilerinizi şimdiden düzeltmelerini tavsiye etti. 
     
     'Burada çok para var' 
     Raporu hazırlayan uzmanlardan Dünya Bankası Türkiye Mali Sektör Program Sorumlusu Lalit Raina ise yabancı doğrudan yatırım gibi iç doğrudan yatırım olması gerektiğini vurgulayarak şöyle dedi "Türkiye'de yaşayanlar ya da dışarıda yaşayan Türkler çok zengin. Para, altın, gayrimenkul ve tahvile gidiyor. Burada çok para var. İç doğrudan yatırım elde etmeli. İnsanları kendi ülkelerinde yatırım yapmak için eğitim yolunda kışkırtmak gerekiyor." 
     
TEKEL pazarlığı      SONGÜL HATISARU 

     Tarihinde ilk kez üç bakanı aynı anda ağırlayan İMKB, Maliye Bakanı Kemal Unakıtan'la yabancı yatırımcıların sürpriz görüşmesine de ev sahipliği yaptı. Ali Babacan ve Abdüllatif Şener'le birlikte borsadaki Dünya Bankası raporunun tanıtım toplantısına katılan Unakıtan burada TEKEL ile ilgilenen iki Avrupalı bankanın üst düzey yetkilisiyle görüştü. Endüstri kurumlarının özelleştirilmesinde nasıl bir model uygulanacağını soran yabancılara Unakıtan, "Hangi kuruluşun, hangi modelle özelleştirileceğinin bu ay sonunda netleşeceğini ve gerekli dokümanların ay sonunda alınabileceğini" söyledi. 
     

</TEXT>
</DOC>
