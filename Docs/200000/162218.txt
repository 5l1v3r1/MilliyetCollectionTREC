<DOC>
<DOCNO> 162218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sondun20.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas'tan intikam yemini.. 
</HEADLINE>
<TEXT>

     Hamas örgütünün siyasi lideri Abdülaziz El Rantisi'nin Gazze'de İsrail saldırısına hedef olmasının ardından, Hamas misillemede bulunacağını açıkladı. 
     Örgüt yetkililerinden Mahmud Zahar, El Cezire'de yayınlanan konuşmasında, ''bu suçun gözardı edilemeyeceğini'', İsrail'e daha fazla saldırı düzenleneceğini söyledi. Zahar, ''İsrail, bu suçun şiddetle cezalandırılacağını tahmin etmeli'' dedi. 
     Gazze'de bugün 3 İsrail Apaçi helikopteri, El Rantisi'nin Pajero marka cipine 7 füze attı. Saldırıda ayağından yaralanan El Rantisi, Gazze kentindeki Şifa Hastanesi'nde ameliyata alındı. 
     Yüzlerce Hamas yandaşının hastane önüne toplanarak, ''Cihat sürecek'' şeklinde slogan attığı, onlarca militanın da havaya ateş açtığı haber veriliyor. 
     İlk gelen haberlerde saldırıda 1 kişinin öldüğü belirtilirken, doktorlar, daha sonra, saldırı sırasında yoldan geçen biri 8 yaşında kız çocuğu olmak üzere 2 kişinin öldüğünü açıkladı. 
     Şifa Hastanesi'nden Dr. Muaviye Hasaneyn de, aralarında Rantisi'nin 3 koruması ve oğlunun da bulunduğu 27 kişinin yaralandığını, 3 yaralının durumunun ağır olduğu söyledi. 
     İsrail'in füze saldırısı, Mısır'ın, Hamas ve diğer radikal grupları İsrail'e yönelik saldırıları askıya almaları için ikna etmeye çalıştığı bir dönemde gerçekleşti. 
     Mısır istihbarat şefi Ömer Süleyman'ın yarın Gazze'de Hamas liderleriyle biraraya gelmesi planlanmıştı. Saldırıdan sonra bu toplantının yapılıp yapılmayacağı kesinlik kazanmadı. 
     El Rantisi, Filistin Başbakanı Mahmud Abbas'ın, Ürdün'de ABD önderliğinde yapılan zirvede ''kabul edilemez'' sözler verdiğini, Filistin yönetimiyle diyalogun sona erdiğini bildirmişti. 
     Abbas, Ürdün'de ABD Başkanı George Bush'un katılımıyla yapılan zirvede silahlı İntifada'ya son verilmesi çağrısında bulunması üzerine, El Rantisi Filistin yönetimiyle diyalogun sona erdiğini bildirmişti. Abbas'ın daha sonra Filistinli gruplarla diyalog içinde olmak istediklerini açıklaması, Hamas tarafından olumlu karşılanmıştı. 
     ABD de, bu gelişmeler üzerine Hamas'ı, ''barışın düşmanı'' olarak nitelendirmişti. 
     Bu arada, Reuters ajansının haberine göre, İsrail güvenlik kaynakları, El Rantisi'yi öldürmeye çalıştıklarını doğruladı. 
     Üst düzeydeki bir kaynak, ''Filistin'in politikası değişmediği için İsrail'in politikasında da değişiklik olmadığını'' belirterek, ''İsrail terörle mücadeleye devam edecektir'' dedi. 
     İsrail, konuyla ilgili henüz resmi bir açıklama yapmadı. 
     
</TEXT>
</DOC>
