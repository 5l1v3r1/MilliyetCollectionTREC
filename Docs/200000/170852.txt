<DOC>
<DOCNO> 170852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/spor/spo04.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Liberopoulos yolda 
</HEADLINE>
<TEXT>

   Trabzonspor, Panathinaikos takımında forma giyen Yunan golcüyle büyük ölçüde anlaştı. Yönetici Caner Çuvalcıoğlu ufak pürüzlerin kaldığını ifade etti 
      BERKUK ÜNYAY 

   
   Gün sayıyorlar 
   TRABZONSPOR uzun süredir aradığı golcüye kavuşmak için gün sayıyor. Teknik Direktör Samet Aybaba'nın ısrarla istediği Yunan forvet Nikos Liberopoulos ile prensipte anlaşıldığı belirtildi. Transferi yürüten Dış İlişkiler Sorumlusu Caner Çuvalcıoğlu, 28 yaşındaki oyuncunun kulübü Panathinaikos ile ödeme koşullarında ufak pürüzlerin yaşandığını, bunu da en kısa sürede halledeceklerini söyledi. 
   
   Boğuşlu'dan rapor 
   TEKNİK Direktör Samet Aybaba, Liberopoulos ile ilgili olarak, "İstediğimiz özelliklere uyacak yapıda. Transferi için beklemedeyiz. Ayrıca yardımcı antrenörümüz Alper Boğuşlu'yu oyuncu izlemesi için görevlendirdik. Başka futbolcular da alabiliriz" dedi. Hollanda'da Herenveen - Lierse maçını izleyen antrenör Boğuşlu'nun da hazırladığı raporu yönetime verdiği belirtildi. 
   
   Künyesi 
   Adı Nikos Liberopoulos 
   Doğum tarihi 04-08-1975 
   Ülkesi Yunanistan 
   Takımı Panathinaikos 
   
   Kariyeri Sezon Takım Maç Gol 93-94 Kalamata 21 5 94-95 Kalamata 27 4 95-96 Kalamata 30 11 96-97 Panathinaikos 32 7 97-98 Panathinaikos 27 2 98-99 Panathinaikos 31 13 99-00 Panathinaikos 26 23 00-01 Panathinaikos 26 11 01-02 Panathinaikos 17 - 02-03 Panathinaikos 27 16 
   
   Özkan Sümer kararlı 
   BAŞKAN Özkan Sümer, Avni Aker Stadı'nın tel örgülerinin kaldırılması fikrinin kendinden çıktığını ve bunu hayata geçirmek için sonuna kadar mücadele edeceklerini söyledi. Sümer, "Tel örgüler, taraftarı adeta suçlu durumuna düşürüyor. Onları suça teşvik ediyor. Bizi haksız eleştirenlere gereken dersi yine taraftarımız verecektir" diye konuştu. 
   
   İki haftalık program 
   SAKATLIĞI nedeniyle İzmir'e gelen kaptan Fatih Tekke için öncelikle iki haftalık bir fizik tedavi ve rehabilitasyon programı uygulanacağı bildirildi. Operatör Dr. Bülent Zeren, "Fatih'in dizinin arkasında bulunan tendonda zedelenme var. Zorlama sonucu bağ zedelenmesi oluşmuş. Bu programdan sonuç alınamazsa ameliyat olacak" dedi. 
   
   
</TEXT>
</DOC>
