<DOC>
<DOCNO> 174735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/ekonomi/eko06.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'nın İmar'daki kur tahmini şaştı 
</HEADLINE>
<TEXT>

   İmar'da sermaye artırımı talimatı verilirken öngörülen kur tahminleri yanlış çıktı 
   AHMET ERHAN ÇELİK Ankara 
   
   İmar Bankası'nda 6 - 7 katrilyon liraya ulaşacağı tahmin edilen hayali ve çifte mevduat hesaplarının el konulmadan daha önce tespit edilememesinde ekonomiyle ilgili yanlış öngörülerin etkili olduğu belirlendi. BDDK, İmar Bankası'na yanlış kur tahminleri üzerinden sermaye artırımı talimatları verdi. İki tarafın Kasım 2001'de mutabık kaldıkları sermaye planında, doların geçen yıl 2 milyon lira, 2003 yılında 2 milyon 700 bin lira olacağı varsayıldı. Bugün kur 1 milyon 400 binlerde. 
   Uzan Grubu, 9 Ekim 2001'de BDDK'ya İmar Bankası'nda nasıl sermaye artırımına gideceğini bildirdi. BDDK, planı aynen kabul etti. BDDK Değerlendirme ve Uygulama Dairesi de, BDDK Başkanlığı'na 21 Kasım 2001 değerlendirme raporunda, bankanın 31 Aralık 2002 itibariyle sermayesini 210 trilyona özkaynaklarını 240 trilyon liraya çıkaracağı taahhüt edildi. Sermaye planında, 31 Aralık 2003'te sermayenin 315, özkaynakların ise 130 trilyon liraya yükseltileceği bu yolla sermaye yeterlilik rasyosunun kanuni şartlara kavuşturulması öngörüldü. Uzanlar, özkaynakların aynı tarihte 130 milyon doların altında olmayacağını taahhüt etti. Bu hesaplar yapılırken kur artışının olağandışı yüksek olacağı öngörüldü. 
   
   
</TEXT>
</DOC>
