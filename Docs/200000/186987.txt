<DOC>
<DOCNO> 186987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun16.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI, Hamas'a para aktarmış... Ayrıntılar... 
</HEADLINE>
<TEXT>

     ABD'nin eski Başkanı Bill Clinton'un başkanlığı döneminde İsrail-Filistin barışını sağlamaya çalıştığ ısırada, Amerikan Federal Soruşturma Bürosu'nun FBI bir operasyon kapsamında Hamas örgütüne para aktardığı bildirildi. 
     FBI yetkilileri, AP'ye yaptıkları açıklamada, 1998-1999 yıllarında, İsrail istihbaratıyla işbirliği içinde, dönemin ABD Adalet Bakanı Janet Reno'nun da onayıyla, FBI'ın Phoenix bürosu tarafından yürütülen operasyonun amacının, örgütün parayı terörist faaliyetlerde kullanıp kullanmadığını belirlemek olduğunu söyledi. 
     Yetkililer, operasyon sırasında, terörü desteklediğinden şüphelenilen kişilere binlerce Amerikan Doları gönderildiğini, bu sırada FBI'ın terör örgütleri arasındaki para akışını izlemeye çalıştığını kaydetti. 
     Yapılan röportajlar ve mahkeme kayıtlarına göre, Arizonalı işadamı Harry Ellen, 2001 yılında göçmen mahkemesinde görülen davasında, FBI'ın, evini, otomobilini ve bürosunu dinlemesine ve sahibi olduğu vakfın Gazze Şeridi'ndeki faaliyetlerini izlemesine izin vererek, Filistin davasının önde gelen savunucularıyla görüşme ayarladığını anlattı. 
     Ellen'la temasa geçen ajanın, 11 Eylül saldırılarından önce, El Kaide bağlantılı olduğundan şüphelenilen çok sayıda Ortadoğu kökenlinin Arizona'da uçuş dersi almasından şüphelenerek üstlerini uyardığı ortaya çıkan Kenneth Williams olduğu belirtildi. 
     Bir Müslüman olan Ellen, Clinton, 1998 Wye Plantation anlaşmasıyla sonuçlanan, Ortadoğu'da barışı sağlama çabalarını sürdürdüğü sırada, Williams'ın kendisinden bir Gazze seyahati sırasında paraları bir Hamas yetkilisine vermesini istediğini söyledi. 
     Ellen, operasyonun, Williams'la operasyon konusundaki bazı görüş ayrılıkları ve kendisinin casus olduğundan şüphelenilen bir Çinliyle ilişkisinin FBI'ı kızdırmasıyla başlayan anlaşmazlıklar üzerine 1999 başlarında aniden sona erdirildiğini söyledi. 
     Clinton'ın ulusal güvenlik danışmanı Sandy Berger ise Beyaz Saray'ın FBI'ın faaliyetlerinden haberdar olmadığını belirtti. 
     
</TEXT>
</DOC>
