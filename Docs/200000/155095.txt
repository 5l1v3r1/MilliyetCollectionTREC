<DOC>
<DOCNO> 155095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/soneko24.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılık sektörü daralıyor... 
</HEADLINE>
<TEXT>

     Bankacılık sektöründe geçen yıl çalışanların sayısı önceki yıla göre 14 bin 71 kişi azalarak 123 bin 271'e geriledi. 
     Türkiye Bankalar Birliği'nin TBB internet sitesindeki Türk bankacılık sisteminde banka, şube ve personel verilerinden derlediği bilgilere göre, 2002 yılında bankacılık sektöründe faaliyet gösteren banka sayısı 61'den 54'e düştü. 
     Sektördeki toplam şube sayısı da 802 adet azalarak 1980 yılından sonraki en düşük düzeyi olan 6 bin 106 adete geriledi. 
     Kamusal sermayeli ticaret bankalarında şube sayısı 706, fon bankalarında 205, yabancı bankalarda ise 27 adet azaldı. Özel sermayeli ticaret bankalarında şube sayısı 136 adet arttı. Bu artışın önemli bölümü fon bankalarına ait şubelerin satın alınması yoluyla gerçekleşti. 
     Kamusal sermayeli ticaret bankaları grubunda banka başına ortalama 673 şube, özel sermayeli ticaret bankaları grubunda ise 183 şube bulunuyor. Yabancı sermayeli bankalarda ise banka başına ortalama şube sayısı 14 oldu. 
     
     ÇALIŞANLARIN YÜZDE 'Ü YÜKSEK ÖĞRETİM MEZUNU 
     2002 yılı sonu itibariyle bankacılık sisteminde çalışan sayısı önceki yıla göre 14 bin 71 kişi azalarak 123 bin 271'e geriledi. 
     2002 yılında, çalışan sayısı kamusal sermayeli ticaret bankalarında 15 bin 950 kişi, fon bankalarında 505 kişi azaldı. Buna karşılık özel sermayeli ticaret bankalarında çalışan sayısı 3 yıl aradan sonra yeniden arttı. 
     Banka başına çalışan sayısı, kamusal sermayeli ticaret bankaları grubunda 13 bin 386 kişi, özel sermayeli ticaret bankaları grubunda 3 bin 344 kişi, yabancı sermayeli ticaret bankaları grubunda ise 361 kişi. 
     2002 itibariyle bankacılık sektöründe çalışanların yüzde 1'i ilköğretim, yüzde 43'ü orta öğretim, yüzde 'ü yüksek öğretim kurumu mezunu, yüzde 3'ü ise yüksek lisans ve doktora yapmış olanlardan oluşuyor. 
     Bu arada TBB internet sitesinde yer alan bilgiye göre, 30 Eylül 2002 tarihli enflasyon muhasebesine göre aktif büyüklükleri itibarıyla banka sıralamasına bakıldığında ise Ziraat Bankası 36 katrilyon 350 trilyon 314 milyar lira ile ilk sırada yer alıyor. 
     Bunu 22 katrilyon 416 trilyon 568 milyar lira ile Akbank, 21 katrilyon 203 trilyon 258 milyar lira ile İş Bankası, 18 katrilyon 670 trilyon 10 milyar ile Garanti Bankası ve 17 katrilyon 290 trilyon 157 milyar lira ile Halk Bankası izliyor. 
     
</TEXT>
</DOC>
