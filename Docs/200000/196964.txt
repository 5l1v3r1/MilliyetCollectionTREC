<DOC>
<DOCNO> 196964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/spor/spo03.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan bunalımda 
</HEADLINE>
<TEXT>

   Fatih Terim, Galatasaray dergisinde çıkan yazısında, alınan başarısız sonuçların nedenini, "En tecrübeli oyuncularımız bile hata yapma korkusu diyebileceğimiz bir ruh haline büründü" diye açıkladı 
      
   Özür diledi 
   GALATASARAY Teknik Direktörü Fatih Terim, Şampiyonlar Ligi ile Süper Lig'de yaşanan beklenmedik sonuçlar nedeniyle taraftarlardan özür diledi. Terim, Galatasaray dergisine yaptığı açıklamada, "Belleklerde kalan takımı yeniden yakalamak için zamana ve sabıra ihtiyacımız var. Biz bu sabrı gösterebiliyoruz ve oyuncularımızın tümünün istediğimiz seviyeye gelmelerini bekliyoruz. Elbette bize bu konuda beklediğimiz ışığı yakamayan arkadaşlarımız daha çok çalışmak zorunda kalacaklardır" dedi. 
   
   'Sorun çözülecek' 
   TERİM, "Özellikle en tecrübeli oyuncularımız da dahil olmak üzere, talebelerim yaşanan oyundan ve alınan olumsuz skorların üst üste gelmesinden dolayı "hata yapma korkusu" da diyebileceğimiz bir ruh haline girmiş görüntüsü vermektedirler" ifadesini kullandı. Tecrübeli teknik adam, bu durumu aşmak için büyük mücadele verdiklerini de sözlerine ekledi, "Bir arkadaşlık ve güven atmosferi oluşturarak, takım olma havası içerisinde sorunları daha rahat çözebiliriz" diye konuştu. 
   
   Aykut'a gün doğdu    ERHAN TELLİ 

   Mondragon tedbiri 
   DENİZLİSPOR maçı öncesinde genç file bekçisi Aykut Erçetin'e teknik heyetten "Hazır ol" emri geldi. Kolombiya Milli Takımı'nda bulunan ve bugün öğleden sonra İstanbul'a dönmesi beklenen Mondragon'un, yol yorgunu olabileceğini düşünen Fatih Terim'in Aykut'a şans tanıyabileceği belirtildi. Mondragon, kafileye bugün havalimanında katılacak. 
   
   Terim moral verdi 
   SARI - Kırmızılı takımın dün yaptığı antrenmanda milli takım oyuncuları da yer aldı. Hakan Şükür, Bülent, Ergün ve Hasan Şaş'ın moralsiz olduklarını gören Teknik Direktör Fatih Terim, bu oyunculara aktif dinlenme programı uyguladı. Hasan Şaş ve Ergün'ün takımla birlikte çift kale maçta yer aldıkları bildirildi. Volkan ise düz koşu yaptı. 
   
   Hasret bitiyor    KASIĞINDAN ameliyat olan ve yaklaşık üç aydır takımdan uzak kalan Ümit Karan, Denizlispor maçında sahalara geri dönecek. Teknik Direktör Fatih Terim ile bir görüşme yapan ve kendisini hazır hissetiğini söyleyen golcü oyuncunun ikinci yarıda forma giymesi bekleniyor. Terim'in, Denizlispor sınavına ilk 11'de yine Hakan Şükür - Bratu ikilisi ile çıkmayı düşündüğü ifade edildi. 
   
   
</TEXT>
</DOC>
