<DOC>
<DOCNO> 199137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/ekonomi/eko06.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan ve Başak'a 655 kişi başvurdu 
</HEADLINE>
<TEXT>

   Doğan ve Başak Emeklilik de sözleşme satışına başladı. İki şirkete ilk gün 655 başvuru gelirken, Doğan'ın 25 kişiyle sözleşme imzaladığı öğrenildi 
      AYFER YILDIZ 
   
   Doğan Emeklilik ve Başak Emeklilik, Hazine'den emeklilik planlarının onaylanmasıyla birlikte dün sözleşme satışına başladı. 300 kişinin bilgi almak için başvurduğu Doğan Emeklilik'in 25 kişi ile sözleşme imzaladığı belirtildi. Başak Emeklilik'e ise 355 kişinin başvurduğu öğrenildi. 
   Doğan Emeklilik Genel Müdürü Sinan Erengül, sisteme gelen ilgiden oldukça memnun olduklarını belirtti. 2004 yılı sonunda 40 bin müşteriye ulaşmayı hedeflediklerini ifade eden Erengül, "Bireysel emeklilik, bizim için uzun bir yolculuk, bu yolda Doğan Emeklilik olarak 'bilgiye dayanan sürdürülebilir güven' anlayışında bir yaklaşım sergileyeceğiz" dedi. Erengül, üçüncü yılın sonunda 100 bin, beşinci yıl sonunda ise 210 bin müşteri hedeflediklerini kaydetti. 
   
   Asgari katkı 25 dolar 
   Asgari katkı payını 25 dolar olarak belirleyen Doğan Emeklilik, 5 yıl boyunca kendilerinden ayrılmayan müşterilerden sisteme giriş aidatı almayacak. 
   
   Başak'ta 50 milyon 
   Asgari katkı payını 50 milyon lira veya 30 dolar euro olarak belirleyen Başak Emeklilik'in fonlarını Ziraat Portföy yönetecek. Başak da sisteme girerken aylık asgari ücret tutarında alınabilen giriş aidatını, beş yıl kendilerinde kalan katılımcılardan almayacak. 
   
   Commercial Union da Hazine'den onay bekliyor    17 Kasım itibariyle sisteme 5.725 kişinin üye olduğu ve 2.6 trilyon lira tutarında bir katkı payı yatırıldığı öğrenildi. Doğan ve Başak Emeklilik'in faaliyete geçmesiyle birlikte, bireysel emeklilik sisteminde faaliyet gösteren şirket sayısı 10'a ulaştı. Emeklilik branşında faaliyet ruhsatı alan 11 şirketten Ak, Anadolu, Garanti, Koç Allianz, Oyak ve Yapı Kredi Emeklilik 27 Ekim'de satışa başlamıştı. Kalan 5 şirketten Ankara ve Vakıf Emeklilik geçtiğimiz günlerde faaliyete başlamıştı. Emeklilik planları incelemesi devam eden Commercial Union Hayat ve Emeklilik'in de faaliyete başlamasıyla bütün şirketler sistemde yerini almış olacak. 
   
   
</TEXT>
</DOC>
