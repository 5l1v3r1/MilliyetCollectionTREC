<DOC>
<DOCNO> 168788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sonspo25.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Fenerbahçe'de 3 transfer birden... 
</HEADLINE>
<TEXT>

     Transfer çalışmalarını sürdüren Fenerbahçe Bayan Basketbol Takımı, Migrossporlu Müjde Yüksel, Erdemirsporlu Nilay Yiğit ve Esra Şencebe ile sözleşme imzaladı. 
     Fenerbahçe Burnu'ndaki kulüp binasında gerçekleştirilen ve bayan basketbol şubesinden sorumlu yönetici Işık Eyigüngör ile bayan takımı menajeri Murat Yosmaoğlu'nun hazır bulunduğu törende, Müjde, Nilay ve Esra kendilerini 1 yıllığına sarı-lacivertli renklere bağlayan sözleşmeye imza attı. 
     Işık Eyigüngör, bayan basketbolunda yeniden yapılanmaya gittiklerini belirterek, ''Yeni transferlerimizle güçlendik. Hedefimiz şampiyon olmak'' dedi. 
     Menajer Murat Yosmaoğlu ise Fenerbahçe'de yeni oluşumla, bayan basketbolunun kurumsallaşma yolunda adımlar attığını söyledi. Yosmaoğlu, iç transferde 4, dış transferde 3 oyuncuyla anlaştıklarını belirterek, ''Altyapıdan da Devran, Melike, Tuğçe ve Mahizen'i kadroya dahil ettik. 1 veya 2 yabancı alarak transferi tamamlayacağız'' diye konuştu. 
     Yeni transferler Nilay, Esra ve Müjde ise hedeflerinin Fenerbahçe'de şampiyonluk sevinci yaşamak olduğunu kaydettiler. Oyun kurucu olan Nilay 24 yaşında 1.70 metre boyunda, Esra 21 yaşında ve 1.70 metre boyunda, forvet Müjde ise 22 yaşında ve 1.80 metre boyunda. 
     
</TEXT>
</DOC>
