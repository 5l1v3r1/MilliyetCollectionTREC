<DOC>
<DOCNO> 152478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/guncel/gun03.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kerkük'te sivil Türk askerler, ABD'liler tarafından sınır dışı edildi" iddiası 
</HEADLINE>
<TEXT>
Gül yalanladı, Pearson sustu 
Türk askerlerinin, Türkmenleri silahlandırmaya çalışırken yakalandığı iddiasını Abdullah Gül yalanladı. Pearson ise "Bu konuda konuşmak istemiyorum" dedi 
     ANKARA Milliyet 

     Time dergisinin internet sitesinde, 173. Hava İndirme Tugayı Komutanı Albay Billy Mayvil'e dayandırılarak verilen haberde, bir yardım konvoyunun eşliğinde sivil kıyafetlerle dolaşan Türk askerlerinin ABD askerleri tarafından gözaltına alınıp sınır dışı edildiği iddia edildi. Haberde Mayvil'in, "Türk askerlerinin Kürt ve Araplarla sorunlar yaşayan Türkmenleri silahlandırmak üzere yollandığına inanıyorum" dediği savunuldu. 
     
     PEARSON YALANLAMADI 
     Haberde ayrıca, kalaşnikov tipi otomatik tüfekler, el bombaları, çelik yelek ve gece görüşü taşıyan askerlerin gözaltına alındıkları denetim noktasında direniş göstermediği kaydedildi. Söz konusu haber ABD televizyonları tarafından da verilirken, Türk ve ABD'li yetkililer konuya ilişkin bilgi vermekten kaçındı. ABD'nin Ankara Büyükelçisi Robert Pearson, olayı yalanlamayarak, "Bu konuda konuşmak istemiyorum" dedi. 
     
     'YANLIŞ SÖYLENTİLER' 
     Dışişleri Bakanı Abdullah Gül de Irak Türkmen Cephesi heyetini kabulü sırasında savaş ortamında karışıklıklar çıktığını ve birçok yanlış söylentinin ortada dolaşabileceğini belirterek, "Bizlerden duymadıkça buna itibar etmeyin" diye konuştu. Gül, Türkiye'nin Türkmenlerin asimilasyona uğramaması için elinden geleni yapacağını da vurguladı. 
     


GÜNCEL 
















</TEXT>
</DOC>
