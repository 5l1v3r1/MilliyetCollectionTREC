<DOC>
<DOCNO> 186267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sonspo10.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya Fenerbahçeliler Derneği açıldı... 
</HEADLINE>
<TEXT>

     Fenerbahçe Kulübü Başkanı Aziz Yıldırım, sarı-lacivertli takımın, ligin başından bu yana elde ettiği başarıların tüm camiaya moral verdiğini söyledi. 
     Aziz Yıldırım, Konya Fenerbahçeliler Derneği'nin açılışında, Fenerbahçe'de artık yeni bir dönemin başladığını vurgulayarak, yeni bir takım oluşturulmasının ardından, kulübün yeni bir imajla kapsamlı bir çalışma başlattığını kaydetti. 
     Takımın ligin başından bu yana elde ettiği başarıların camiada herkese moral verdiğini ifade eden Yıldırım, ''İnşallah beklediğimiz neticeyi alarak, hepimizin isteği olan, ancak burada söylemek istemediğim hedeflere ve noktalara gidebiliriz diye düşünüyoruz'' dedi. 
     Daha önce açılışını yaptığı Fenerbahçe derneklerinin genellikle küçük odalar ya da kahvehaneler biçiminde olduğunu, ancak Konya Fenerbahçeliler Derneği binasının kulübe yakışan bir modernlikte ve fiziksel özellikte olduğunu anlatan Yıldırım, şunları kaydetti 
     ''Türkiye'de her ilde bir Fenerbahçe Evi açmayı düşünüyoruz. Çünkü gittiğimiz yerlerde biraya gelebilmemiz ve buradaki Fenerbahçeliler'in takımlarının sorunlarını tartışabilmeleri için böyle nezih mekanlara ihtiyacımız var. Tüm Fenerbahçeliler'in, sorunları burada tartışıp, çıkacak olan sonucu yönetime iletmeleri, alınacak kararlar konusunda bizim için yol gösterici olacaktır. Konyalı arkadaşlarımızın, bizim uzun zamandır planladığımız Fenerbahçe Evi projemizi hayata geçirmiş olduğunu görmekten mutluluk duyuyorum.'' Konya Fenerbahçeliler Derneği Başkanı Bülent Kaşdoğan ise, bu derneği kurmalarının asıl amacının Konya'daki Fenerbahçeliler'i biraraya getirmek olduğunu belirterek, başkan Yıldırım'dan gelecek yıl bir Fenerium Mağazası'nın da Konya'ya açılması sözü aldıklarını dile getirdi. 
     Yıldırım, merkez Selçuklu İlçe Belediye Başkanı Adem Esen ile birlikte kurdeleyi keserek, sosyal tesis görünümündeki 2 katlı dernek binasını gezdi. 
     Yönetim kurulu üyeleriyle birlikte derneğin spor aktiviteleri yapılan bölümünde bir süre langırt oynayan Yıldırım'a, Konya Fenerbahçeliler Derneği Başkanı Bülent Kaşdoğan tarafından, Mevlana figürü işlemeli bakır tepsiyle Fenerium Mağazaları için Konya'da üretilen sarı-lacivert renkli bir battaniye hediye etti. 
     Yıldırım da, Kaşdoğan'a üzerinde tüm futbolcuların imzası bulunan bir Fenerbahçe forması armağan etti. 
     
</TEXT>
</DOC>
