<DOC>
<DOCNO> 166653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo11.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenk Konyaspor'a imza attı, Beşiktaş'lı Zafer sırada... 
</HEADLINE>
<TEXT>

     Birinci Süper Lig'in yeni takımlarından Konyaspor, geçen sezon İstanbulspor'da oynayan forvet Cenk İşler ile sözleşme imzaladı. 
     Konya Hilton Otel'de düzenlenen törende, Konyaspor ile 1 yıllığına sözleşme imzalayan Cenk, büyük hedefleri olan bir takımla anlaşmaktan duyduğu mutluluğu dile getirdi. 
     2002-2003 futbol sezonunun bitiminden hemen sonra kendisini ilk olarak Konyasporlu yöneticilerin aradığını belirten Cenk, ''Konyaspor, en az 20 bin taraftarın önünde oynayan büyük bir takım. Ben de seyircinin önünde oynamayı çok seviyorum. Amacımız ligde kalmak değil, ligde üst sıralarda yer almak. Gelecek sezon gollerimi Konyaspor için atacağım'' dedi. 
     Kulüp başkanı Mehmet Köseoğlu ise, büyük takımların korkulu rüyası olacak bir kadroyu oluşturmayı hedeflediklerini söyledi. 
     Oynadığı futbolla adından söz ettiren Cenk'in, artık yeşil-beyaz formayla mücadele edeceğini vurgulayan Köseoğlu, Cenk için reklam yapmanın gereksiz olduğunu ve gelecek sezon atacağı gollerle Cenk'in bunu fazlasıyla yapacağını kaydetti. 
     Transfer çalışmalarının aralıksız sürdüğünü ifade eden Köseoğlu, şunları söyledi 
     ''Beşiktaşlı Zafer ile görüşmeler sürüyor. Zafer için Beşiktaş ile prensip anlaşmasına vardık. Şu anda Zafer'den yanıt bekliyoruz. Kaleci için de İstanbulsporlu Allum Bucker ile Bursasporlu Kelemen üzerinde duruyoruz. Bugün Kelemen ile masaya oturduktan sonra kaleci konusu netlik kazanacak. Sol kanat için de çalışmalarımız sürüyor.'' Cenk, imza töreninin ardından Kızılcahamam Patalya Otel'deki kampa katılmak üzere Ankara'ya hareket etti. 
     
</TEXT>
</DOC>
