<DOC>
<DOCNO> 183349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun14.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çorbasında diş buldu, mahkemeye koştu 
</HEADLINE>
<TEXT>

     ABD'de Campbell marka çorba konservesinden insan dişi çıkan bir kadın, şirketi dava etmek üzere soluğu mahkemede aldı. 
     Salt Lake City'de oturan Tina Keeney, 13 aylık oğluna yedirmek üzere bir kutu Campbell şehriyeli tavuk çorbasını ısıttı. Keeney, oğlunun, çorbanın içinden sert beyaz bir şey çıkardığını görünce şaşırdı. 
     Keeney, mahkemedeki dilekçesinde, ''Yemeğinizin içinde yabancı bir şey bulmak zaten yeterince kötü. Ama bunun, bir başkasının ağzındaki diş olduğunu görmek, iyice hasta edici'' dedi. Tina Keeney, Campbell'in New Jersey'deki merkezine telefon ettiği zaman, kendisine bunun bir tavuk kemiği olabileceğinde ısrar edildi. Ancak Keeney'nin ısrarlı şikayeti üzerine şirket, çorbanın parasıyla birlikte bir miktar ekstra para vermeyi kabul etti ve buna karşılık, çıkan dişin bir zarfa konularak kendilerine gönderilmesini talep etti. 
     Mağdur Amerikalı, dişi şirkete göndermek yerine avukata gitti. Yapılan testler sonucunda, çorbadan çıkan dişin, 13 yaşındaki bir çocuğa ait olabileceği sonucuna varıldı. Dişin, Keeney ailesinden hiç kimseye ait olmadığı da tespit edildi. Keeney'nin avukatı, ''Bu kadın, çorbadan diş çıktığı günden beri çorba içemiyor. Ailesi de aynı durumda. Dürüst olmak gerekirse, olayı duyduğumdan beri ben de içemedim'' dedi. 
     
     KUAFÖRDE SAÇI DÖKÜLDÜ, 150 BİN DOLAR ALDI 
     ABD'nin Georgia eyaletinde 43 yaşındaki Mary Lynn Reddish, yapılan kimyasal bir işlemle saçlarının dökülmesine yol açan kuaförden 150 bin dolar tazminat kazandı. 
     Üç yıl önce gittiği kuaförde, dalgalı sarı saçlarına ''rahatlatıcı'' ilaç ve boya uygulanan Reddish, yıkandıktan sonra saçlarının döküldüğünü ve önemli ölçüde kel kaldığını gördü. Reddish'in saçlarının uzamasına karşın, yaşının ilerlemesiyle birlikte kel kalma riskinin bulunduğu belirtiliyor. 
     Clarke ilçesi mahkemesi, girdiği ciddi bunalım ve peruk benzeri harcamaları için Reddish'e 150 bin dolar tazminat ödenmesini kararlaştırdı. 
     Reddish'in gittiği Regis Corp. adlı kuaför, güzellik salonu endüstrisinde dünyanın en büyük şirketlerinden biri kabul ediliyor. Şirketin Kuzey Amerika'da 9 bin salonu bulunuyor. 
     
</TEXT>
</DOC>
