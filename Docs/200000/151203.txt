<DOC>
<DOCNO> 151203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sontur03.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan İdeal olan Amerikan modeli... 
</HEADLINE>
<TEXT>

     Başbakan Recep Tayyip Erdoğan, "Başkanlık ve yarı başkanlık sistemi benim siyasette arzumdur" dedi. 
     Erdoğan, ATV'de katıldığı sohbet programında, bunun için ülkedeki tüm kurumların halkla bütünleşerek bir konsensüs sağlaması gerektiğini belirterek, kendisi için ideal olanın Amerikan modeli olduğunu söyledi. 
     Amerikan modelinde yasama ile yürütme arasındaki müdahalelerin ortadan kalktığını anlatan Erdoğan, "Yani bir milletvekili eğer bakan olduysa, milletvekilliğini bırakıyor sadece bakan oluyor. Kaldı ki, dışarıdan da siz oraya bakan rahatlıkla atayabiliyorsunuz" dedi. Erdoğan, Türkiye'de sıkıntının buradan kaynaklandığını vurguladı. 
     Erdoğan, siyasetin kin kabul etmeyeceğini belirterek, "Geçmişi her zaman unutmak ve geleceğe güvenle bakmak durumundasınız. Benim şu anda bir başbakan olarak görevim, dün bu tür davranışlar içinde olanlara karşı herhangi bir kin gütmek değil, tam aksine bu organizeyi, bu barışı sağlamak suretiyle bu çalışmayı sürdürmek durumundayız. Çünkü devlet yönetiyoruz" dedi. 
     Kadrolaşma iddialarına ilişkin olarak Erdoğan, üst bürokrasinin siyasi yönetimlerle gelip siyasi yönetimlerle gitmesi gerektiğini söyledi. "Bizim cumhuriyet hükümetimiz, bir bürokratik cumhuriyet değildir, bir demokratik cumhuriyettir" diyen Erdoğan, "Bu demokratik cumhuriyette, hükümetler seçimle gelir, seçimle gider. Gelmiştir ve seçimle de gidecektir. Seçimle gelip, seçimle gidecek olan bu hükümet, şüphesiz ki yanında bürokrasiyi yönlendirecek ekibiyle de bulunması gerekir. Bu şekilde üst bürokrasinin yönlendirilmesi lazım" dedi. 
     Bugüne kadar gazetelerde bu konuda yazılıp çizilenlerin büyük kısmının gerçekle ilgisi bulunmadığını bildiren Erdoğan, "Böyle bir kadrolaşma, alt bürokrasiyi böyle bir şekilde değiştirme falan bunlar yoktur. Fakat, takdir edersiniz ki, bundan önceki siyasi iktidar, eğer adeta sandığa gömüldüyse bunun bir nedeni vardır. Onların paylaşmış olduğu üst bürokrasideki partizanca veya ideolojik yaklaşımlar neticesinde bir batış sözkonusu olmuştur, ülke yönetilememiştir" dedi. 

     
</TEXT>
</DOC>
