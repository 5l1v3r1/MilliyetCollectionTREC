<DOC>
<DOCNO> 154007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko26.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Tüpraş'a yoğun ilgi var, Milli Piyango için çalışıyoruz 
</HEADLINE>
<TEXT>

     Maliye Bakanı Kemal Unakıtan, ''Milli Piyango İdaresi konusunda, oyunları bölerek lisans devri şeklinde mi yoksa halka arz yoluyla mı özelleştirme yapacağımıza karar vereceğiz'' dedi. 
     Unakıtan, Ege Serbest Bölgesi'ni ziyaret etmek üzere İzmir'e geldi. Adnan Menderes Havalimanı'nda açıklamalarda bulunan Unakıtan, bu yıl içinde tamamlanması planlanan Milli Piyango İdaresi'nin özelleştirilmesi konusunda, danışman kuruluşlarla altyapı çalışması yaptıklarını belirterek, şunları söyledi 
     ''Bu çalışmanın sonucu birkaç gün içinde açıklanacak. Milli Piyango İdaresi konusunda, oyunları bölerek lisans devri şeklinde mi yoksa halka arz yoluyla mı özelleştirme yapacağımıza karar vereceğiz. Yunanistan halka arz, İngiltere lisans devri şeklinde yapmış. Ama şu anda dahi büyük lotary şirketleri, 'öyle de satsanız böyle de satsanız biz talibiz' diyorlar. Bu, çok güzel, sevindirici bir şey.'' Unakıtan, Londra'da özelleştirme ile ilgili başarılı bir road show yaptıklarını, oraya özellikle iki kuruluşu götürdüklerini kaydederek, şöyle konuştu 
     ''Petkim için teklifler alındı. Değerlendirmeler yapılıyor. Belli bir müddet sonra alıcısı belli olacak. Tüpraş ve TEKEL'i de blok halde satmayı planlıyoruz. Tüpraş'a ilgi çok yoğun. TEKEL'in sigara bölümüne dev kuruluşlar geldi ve detaylı bilgi aldılar. Artık ihale yakında, talipleri göreceğiz.'' 
     
     BİNGÖL'DEKİ DEPREM 
     Bingöl'deki depremde ölenlerin yakınlarına başsağlığı, yaralılara acil şifa dileyen Bakan Unakıtan, bir gazetecinin, ''Oradaki mükellefler için bir tedbir düşünülüyor mu '' sorusuna, ''Başbakanımız bu konuda söylenecek olanı söyledi. Başbakan ne derse o olur. Her bakanlık, üzerine düşeni yapacaktır'' diye yanıt verdi. 
     Ekonomide pozitif gelişmeler olduğuna değinen Unakıtan, tüm ülkelerin yatırımcıyı çekmek amacıyla teşvik yarışına giriştiğini, bu nedenle de serbest bölgelerin Türkiye için çok önemli olduğunu ifade etti. 
     Unakıtan, kendisini havaalanında karşılayan İzmir Valisi Yusuf Ziya Göksu'nun, ''Soyadınız Unakıtan ama İzmir'e umarım ki para akıtacaksınız'' sözleri üzerine, ''Sayın Valimizin dediği gibi soyadımız Unakıtan ama biz para akıtamıyoruz. Neden, elimizdeki bütçe malum. Buna uymalıyız'' dedi. 
     




</TEXT>
</DOC>
