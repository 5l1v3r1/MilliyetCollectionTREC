<DOC>
<DOCNO> 192922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/siyaset/siy04.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk'ün locasında soğuktan titrediler 
</HEADLINE>
<TEXT>

      
   29 Ekim Cumhuriyet Bayramı, sadece türban gerginliğiyle geçmedi. Başkentin dondurucu soğuğuna denk gelen 29 Ekim sabahı, Hipodrom'da iki saati aşkın bir süre devam eden gösteriler devletin zirvesinde soğuk algınlığından ses kısıklığına, gribal enfeksiyondan romatizmal sancılara kadar pek çok iz bıraktı. Hipodrom'un protokol locasından geçit resmini uzun süre ayakta izleyen, dayanamadığı durumlarda oturmak zorunda kalan Cumhurbaşkanı Ahmet Necdet Sezer'in disk kayması sorununa grip de eklenmiş. Soğuk algınlığı geçiren Başbakan Recep Tayyip Erdoğan'ın da sesi kısılmış. Locadaki komutan eşlerinden çoğu hastalanmış. Ramazana denk geldiği için sıcak içecek ikramları da geri çevrilince, soğuktan nasibini alan ve gribe yakalanan Genelkurmay Başkanı Orgeneral Hilmi Özkök ile Anayasa Mahkemesi Başkanı Mustafa Bumin'in Çankaya resepsiyonundaki sohbetinde de konu aynı olmuş. Özkök'ün, "Çok soğuktu, nasıl tedbir alacağız, bilemiyorum" sözüne Bumin, "Alttan sıcak hava verilebilir, rüzg r kesiciler konulabilir, yoksa herkes hasta oluyor" karşılığını vermiş. Özkök ise, "Biliyorum ama loca tarihi bir yer, dokundurmuyorlar" demiş. Gerçekten de sözkonusu loca, Atatürk'ün 29 Ekim törenlerini izlediği, 10. yıl konuşmasını yaptığı mekan olduğu için tarihi nitelikleri değiştirilmeden korunuyor. Herhangi bir değişiklik için Milli Komite'ye öneri sunulması ve onay alınması gerekiyor. 
   
   
   
</TEXT>
</DOC>
