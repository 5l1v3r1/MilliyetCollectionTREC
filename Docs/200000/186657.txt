<DOC>
<DOCNO> 186657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur23.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Genelkurmayımızla aramızda sıkıntı söz konusu olamaz 
</HEADLINE>
<TEXT>

     Başbakan Recep Tayyip Erdoğan, Genelkurmay ile aralarında herhangi bir sıkıntı olmadığını, olamayacağını belirterek, ''Bir defa, bu asker benim askerim, bizim askerimiz. Bunlar başka yerden gelmiş insanlar değil ki'' dedi. 
     Başbakan Erdoğan, Kanal 7'de canlı olarak yayınlanan ''Ters Köşe'' adlı programa katılarak soruları yanıtladı. 
     Erdoğan, ''Muhalefetle, askerle ve cumhurbaşkanı ile ilişkileriniz ne durumda '' sorusu üzerine şunları kaydetti 
     ''Askerimizle, Genelkurmayımızla aramızda herhangi bir sıkıntımız söz konusu değil, olamaz. Çünkü, bir defa, bu asker benim askerim, bizim askerimiz. Bunlar başka yerden gelmiş insanlar değil ki. Bu ordu, bizim ordumuz, bizim bağrımızdan çıkmış. Ülkemizin ağırlıklı olarak dış güvenliği anayasada geniş şekilde tanımlanmış. Bizim ordumuzun en ileri teknolojiyle donanması da hükümet olarak her zaman ayrıca görevimizdir. Niye Çünkü her zaman daha güçlü olması gerekir ki dışa karşı gerek emniyet noktasında gerek güven verme noktasında Türkiye için güçlü hale gelsin. 
     Benim o akşam konuştuğum Dubai'deki olayla ilgili bir iletişimsizlik yaşanmıştır. Yoksa, Temmuz ayından itibaren bunlar bütün internet sitelerinde, bu anlaşma zaten vardır, gizli bir şey değildi ki. Çok açık ve net ortadaydı. Ama bazıları bunu olmamış, bilinmiyor, kapalı kapılar ardındaymış gibi yansıttı. Oysa çok ortada olan bir şey. 
     Sayın Cumhurbaşkanımızla muntazaman haftalık olağan toplantılarımızı yapıyoruz. Zaman zaman benim ve Cumhurbaşkanımızın seyahatleri olduğu zaman yapamıyoruz. Ama böyle bir seyahate rastladığı zaman bazı gazeteler 'Bu hafta görüşemediler. Ne oldu ' diye yazıyor.'' Erdoğan, ''Cumhurbaşkanı Ahmet Necdet Sezer'in TRT Genel Müdürü'nün kararnamesini imzalamamasına'' ilişkin bir soruyu yanıtlarken de şunları kaydetti 
     ''Cumhurbaşkanının imzalamaması, kişiye münhasır bir olay değil. Son gönderdiğimizde, RTÜK'te ilk turda 5 oy aldığını iddia eden adaylardan birisi yargıya gitmiş. O yargı neticesini beklemesi sebebiyle Sayın Cumhurbaşkanımız imzasını atıp atmama konusunda kararını vermiş değil. Olayın aslı budur. Basına yansıdığı gibi değil. Hatta geçen gün, 'Geri gönderildi, reddetti' filan diye de haber çıktı. Böyle bir şey yok. Çünkü, ilk önce biz Cumhurbaşkanımızla konuşmuştuk. Kişiye yönelik Cumhurbaşkanımızın herhangi bir tavrı söz konusu değil. Cumhurbaşkanımız, yasal süreç noktasında oradan gelecek cevabı bekliyor. 
     TÜBİTAK konusunda da yine çok ciddi yasal boşluklar var. Süresi dolup giden TÜBİTAK Başkanı'nın, yerine vekil olarak bıraktığı kişi, bilim kurulunun içinden değildir. Kanun, 'bilim kurulunun içinden birini yerine başkan olarak bırakabilir' diyor. Biz burada yasal olmayan bir şeyi düzeltiyoruz. Arkadaşlarımız, bilim kuruluna birkaç isim önerdiler. Bunların hepsi profesör, içlerinde 8-10 dil bilenler var. Dünyanın kabul ettiği, ödüllendirdiği isimler var. Bunların hiç birisi bizim ne akrabamızdır ne de aynı siyasi değerleri paylaşıyoruz. Şu anda bu isimler, gerek Silahlı Kuvvetlerimiz ile gerekse MGK ile gayet uyumlu bir şekilde oralarda eğitim veren, çalışmalar yapan öğretim üyeleri...'' 
     
     YÖK YASA TASLAĞI 

     Erdoğan, ''YÖK tasarısı TBMM gündemine gelecek mi Elde bir tasarı var mı Bu tasarıyı değiştirmek gibi bir plan var mı Cumhurbaşkanı, meclisin açılış töreninde yaptığı konuşmada, YÖK'te yeni bir düzenlemeye ihtiyaç duyulduğunu söyledi, bir anlamda kabul etti. Fakat sizin ve hükümetin gündeme getirdiği birtakım çekinceler dile getirdi. Tasarı değişecek mi, aynen mi gündeme gelecek, ne kadar sürede geçecek '' sorusuna ise şu karşılığı verdi 
     ''Şu anda hazırlanan bir tasarı değildir, bir taslak halindedir ve bu taslak, değişik illerde, gerek öğretim üyeleri gerek sivil toplum örgütleri aynı şekilde bu konuda ben de bir şeyler söyleyebilirim diyecek tüm insanlarımızın katılımıyla adeta bir tasarı haline gelsin istedik. Bu konuyla ilgili de gerek ABD, gerek Avrupa, gerek Uzakdoğu'da ne kadar başarılı, gelişmiş ülkelerin üniversiteleri varsa bunları da MEB heyetindeki arkadaşlarımız incelediler. Tabii bu sıkıntılar zaman zaman gündeme gelince Üniversitelerarası Kurul ile bu konuyu görüştük. Sonunda kendilerine şunu söyledik Biz sizlerle dayanışma içerisinde bu işi hazırlayalım diyoruz. Tek taraflı diye bir derdimiz yok. Üniversitelerimiz ne kadar çağdaş, ne kadar modern, ne kadar verimli hale gelirse bizim için de o kadar iyi olur. Sizlerle bir heyet oluşturalım. MEB'in oluşturduğu bir heyet de var. İsterseniz siz onlarla biraraya gelip çalışın ve işi bitirin. Mutabık kaldığınız maddeler varsa onları koyun bir tarafa. Mutabık kalamadıklarınızı da Bakanlar Kurulu'na bırakın. Orada biz verelim kararı ve böylece bu taslağı tasarı haline getirelim. Bu taslak, illa MEB'in hazırladığı taslak olsun diye bir iddiamız da yok. Sonunda tamam dediler. Şu anda müşterek gayret görüyorum. İnanıyorum ki uzlaşı alanı bulacaklar. Çalışma, şu anda Üniversitelerarası Kurul'la yürüyor.'' 
YÖK Yasası'nın şu ana kadar 26 kez değiştirildiğini, 86 maddenin değişikliğe uğradığını belirten Erdoğan, ''Bunlar yapılırken bu ülkede hiç bu tür kavgalar oldu mu Olmadı. Şu anda da biz YÖK Yasası'nı tamamen kökünden, yeniden yapmıyoruz ki. Sıkıntılı olan neyse, bunlar üzerinde müşterek bir çalışmayla bu hazırlıklar yapılıyor. Kaldı ki bu taslak üzerinde çalışanlar da bu ülkede rektörlük, dekanlık yapmış profesör, doçent... Daha iyisini nasıl yapalım Modern, çağdaş dünyadaki yerimizi nasıl süratle alalım Derdimiz o'' diye konuştu. 
     
</TEXT>
</DOC>
