<DOC>
<DOCNO> 177322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/ekonomi/eko11.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk askeri, Irak için güvencedir' 
</HEADLINE>
<TEXT>

   
   Türk - Irak İş Konseyi Başkanı Ercüment Aksoy, Türkiye'nin Irak'a asker göndermesinin olumlu olacağını belirterek, "Kendi ordu ve polis güçleri kuruluncaya kadar Türk askerinin varlığı Irak için güvencedir" dedi. Dış Ekonomik İlişkiler Kurulu DEİK İcra Kurulu Başkanı Rona Yırcalı da "Askerimiz Afganistan ve Bosna Hersek'teki gibi iyi bir tutum içinde olursa Amerikalılar'ın yaptığı hataları yapmayarak, önemli miktarda puan kazanırız" şeklinde konuştu. 
   Iraklı ve Türk işadamları, DEİK bünyesindeki Türk - Irak İş Konseyi tarafından düzenlenen toplantıda bir araya geldi. Yırcalı, toplantıda yaptığı konuşmada Irak ile ticari ilişkilerin ileri seviyeye ulaşması için THY'nin Bağdat uçuşlarının başlatılması, Türk Eximbank'ın Irak'a yönelik kredi paketi hazırlaması gibi çalışmaların yapıldığını kaydetti. Iraklı İşadamları Derneği Başkanı Thamir Al Shikhly da "Faaliyetlerimiz aracısız olsun. Araya yabancı koymayın" dedi. Shikhly, Irak'ta şube açmak üzere Türk bankacılık sektörünü davet etti. 
   
   
</TEXT>
</DOC>
