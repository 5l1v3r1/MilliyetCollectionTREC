<DOC>
<DOCNO> 188987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun10.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Suriye'ye ekonomik ve diplomatik ambargo... 
</HEADLINE>
<TEXT>

     ABD Temsilciler Meclisi, teröre destek veren örgütler listesindeki Suriye'ye ekonomik ve diplomatik yaptırımlar uygulanmasını içeren bir tasarıyı kabul etti. 
     ABD Kongresi'nin alt kanadı olan Temsilciler Meclisi'nde lehte 398'e karşı 4 aleyhte oyla kabul edilen tasarının yasalaşabilmesi için, kongrenin üst kanadı Senato'da da kabul edilmesi ve ABD Başkanı George W. Bush tarafından onaylanması gerekiyor. 
     Tasarıya Senato'da da güçlü destek olduğu ve daha önce Suriye'ye karşı eyleme geçmeyi gereksiz bulan Beyaz Saray'ın da, bu ülkeye yönelik yaptırımlara sıcak olduğu belirtiliyor. 
     Tasarı, Suriye'nin teröre desteğini sona erdirmesini, Lübnan'daki 20 bin askerini geri çekmesini, kitle imha silahları ve uzun menzilli balistik füze elde etme çabalarını durdurmasını, gayri meşru olarak Irak'a silah göndermeyi ve Irak'tan petrol almayı kesmesini talep ediyor. 
     Temsilciler Meclisi'nde kabul edilen tasarıya göre Suriye bu eylemlerine son vermezse, Bush, önerilen 6 maddelik bir listeden 2 veya daha fazla yaptırımın Suriye'ye uygulanmasına karar verecek. Yaptırımlar listesinde, ihracat yasağı, Suriye'de Amerikan şirketlerinin iş yapmasına yasak, ABD'deki Suriyeli diplomatlara kısıtlama, Suriye'nin sahibi olduğu uçakların ABD hava sahasından dışlanması, diplomatik temasların azaltılması ve ABD'deki Suriye mal varlığının dondurulması yer alıyor. Bush, gerekirse ulusal güvenlik nedeniyle bu yaptırımları 6 aylık dönemler halinde kaldırabilecek. 
     Washington, Suriye'nin, ABD Dışişleri Bakanlığı listesinde terörist örgüt olarak yer alan İslami Cihad ve Hamas liderlerini topraklarından çıkarmayı reddetmesinden rahatsızlık duyuyordu. 
     Bush yönetimi, İslami Cihad'ın eğitim kampı olduğu gerekçesiyle Şam yakınındaki bir bölgenin İsrail tarafından vurulmasını haklı gördüğünü ifade etmişti. ABD'ye göre Suriye, Amerikan karşıtı teröristlerin Irak'a girmesini engellemek için çaba göstermedi ve terörist grupların İsrail'e karşı şiddetine yardım etti. 
     ABD'nin Suriye ile ticaretinin yılda 300 milyon dolar gibi küçük bir rakam olduğu belirtiliyor. Bunun yanı sıra ABD, teröre destek veren ülkeler listesinde yer aldığı için Suriye'ye askeri malzemelerin satışında ambargo uyguluyor. 
     Bush, 11 Eylül terörist saldırılarından sonra, bütün dünyaya seslenerek, ''ya bizden yanasınız ya da teröristlerden yana'' demişti. Amerikan yönetimi yetkilileri, Suriye'nin tercihini terörizmden yana ortaya koyduğunda ısrar ediyor. 
     
</TEXT>
</DOC>
