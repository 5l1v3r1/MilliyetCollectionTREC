<DOC>
<DOCNO> 172418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/dunya/adun.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye üzerine toto oynayacaklardı 
</HEADLINE>
<TEXT>

   Pentagon'un Türkiye ve Ortadoğu'daki siyasi gelişmeleri tahmin amacıyla, şirketlerin bahis oynayacakları bir tür 'borsa' kurma planı, Demokratlar tarfından basına sızdırılınca iptal edildi 
      YASEMİN ÇONGAR Washington 

   
   Donald Rumsfeld'in yönetimi altında bir yandan dış politika ile çok daha yakından ilgilenmeye başlayan, bir yandan da özel şirketlerle ilişkisi güçlenen ABD Savunma Bakanlığı'nın Pentagon geliştirdiği yeni bir proje, Amerikan kamuoyunda yarattığı tepki üzerine son anda iptal edildi. Proje, Türkiye dahil Ortadoğu ülkelerindeki terörist olayları ve siyasi gelişmeleri önceden tahmin etme amacıyla, uzman şirketlere bahis oynatmayı amaçlıyordu. İki Demokrat senatör tarafından önceki gün kamuoyuna sızdırılan girişim, bir tür "siyaset borsası" olarak planlanıyor ve 2005 yılına dek 8 milyon dolarlık bir bütçeye sahip olması öngörülüyordu. 
   Pentagon'un Politika Analiz Piyasası PAP adını verdiği projeye, Net Exchange adlı bir piyasa teknolojileri şirketi ile "Economist" dergisini yayımlayan Economist Intelligence Unit adlı yayın ve araştırma grubu da ortaktı. Demokrat Senatör Byron Dorgan, projeyi kamuoyuna duyururken, "Fikir o kadar saçma ki, pekçok kişi ilk duyduğunda şaka sanıyor" demişti. 
   Bahisleri ve bunlara dayalı siyasi borsa işlemlerini ekim ayında başlatması ve Ocak 2004'te en az 10 bin bahisçiyi kapsaması planlanan PAP, kuruluşuyla ilgili haberlerin kamuoyuna yansıması üzerine önce web sitesinde değişiklik yaptı. Ancak değişiklikten önce bu sitede yer alan grafikler, bahse girilebilecek konular arasında Filistin lideri Yaser Arafat'ın suikasta kurban gitmesi, Ürdün Kralı Abdullah'ın devrilmesi, Kuzey Kore'nin füze saldırısında bulunması gibi senaryolara yer vermişti. 
   PAP'ın özellikle Mısır, İran, Irak, İsrail, Ürdün, Suudi Arabistan, Suriye ve Türkiye gibi ülkelerin iktisadi durumu, toplumsal istikrarı, askeri gücü ve ABD'nin bu ülkelerdeki iktisadi ve askeri varlığı konularına eğilmesi planlanıyordu. Proje, bu ülkelerde iş yapan ve gelişmeleri yakından izleyen özel şirketlerin, çeşitli senaryolara göre bahse girmesine olanak tanıyacaktı. 
   
   
   
</TEXT>
</DOC>
