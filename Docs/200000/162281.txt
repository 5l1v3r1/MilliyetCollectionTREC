<DOC>
<DOCNO> 162281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sonspo10.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz spor okullarına dikkat 
</HEADLINE>
<TEXT>

     Okulların kapanmasıyla birlikte veliler ve öğrencilerde ''Yaz Spor Okulları''na kayıt telaşı başladığı dikkati çekiyor. Ancak yetkililer, tercihin iyi yapılmaması halinde beklenmedik sorunlarla karşılaşılabileceği uyarısında bulunuyorlar. 
     Gençlik ve Spor Adana İl Müdürü Tuncer Akdoğan, bünyelerinde bulunan 160 kulübe ücretsiz danışmanlık yaptıklarını, yoğun göç alan Adana'da özellikle boğulmaları önlemek için il özel idare bütçesinden sulama kanalı yanında yaptırılan cep havuzlarının büyük yararı olduğunu söyledi. 
     Adana'da kendi bünyelerinde kurulu olan 151 kulübün yaz sezonu başlamadan uyarıldığını belirten Akdoğan, şunları kaydetti 
     ''Her yıl yüzlerce yaz spor okulu açılıyor. Bünyemizdeki spor kulüplerini yakından denetliyoruz. Buralarda görev yapacak antrenörlerin mutlaka çalıştırıcı belgesi olmasına özen gösteriyoruz. Ayrıca, antrenman yapılacak tesislerin temiz, düzenli ve sağlıklı olmasını istiyoruz. Ancak, bazı turizm belgeli otelleri ve özel kurumları denetleyemiyoruz. 
     Maalesef Türkiye'de vergi denetimi ne derece sağlıklı ise yaz spor okulları da aynı. Oysa ki çalıştırıcı belgesi ve spor ortamı çok önemlidir.'' İl Müdürlüğü'nün tesislerinde 6-18 yaş grubu öğrencilere sembolik fiyatla 16 branşta yaz spor okulu açacaklarını, 16 Haziran'da faaliyete geçeceklerini belirten Akdoğan, ''Adana'da iklimden dolayı en fazla ilgiyi yüzme görmektedir. Hedefimiz, dar gelirli vatandaşların çocuklarına spor alışkanlığı kazandırmak ve etkinlikleri geniş kitlelere yaymaktır'' şeklinde konuştu. 
     
     UZMAN YAKLAŞIMI 
     Çukurova Üniversitesi Ç.Ü Beden Eğitimi ve Spor Yüksekokulu BESYO Müdürü Prof Dr. Kadir Aydın, açtıkları yaz spor okullarında öğrencileri bilimsel olarak hazırladıklarını söyledi. 
     Kar amacıyla açılan okullarda standart olmadığını ve mutlaka gerekli denetimlerin yapılması gerektiğini belirten Prof. Dr. Aydın, konuşmasını şöyle sürdürdü 
     ''Şu güne kadar hiçbir kişi ve kurum yaz okullarıyla ilgili bizden destek ve yardım istemedi. Demek ki her şey yolunda, aksayan bir şey yok. 
     Gelişme çağındakilere sporun yararları ve kültürünü çok iyi anlatmak gerekir. Sağlık kuruluşları nasıl denetleniyorsa buraların da yetkili kurumlarca denetlenmesi gerekir. Ayrıca, çoğu okulda plan, program ve standart yok. Kimin ne yaptığı belli değil. 
     Küçük yaştaki öğrencilere her şeyi doğru vermek gerekir. Velilerin, çocuklarını teslim edeceği kuruluşu, eğiticileri ve tesisleri iyi araştırmaları gerekir.'' Aydın, yaz okullarında bilimsel olarak spor yaptırdıklarını, ayrıca çocukların gelişmesi için tiyatro, müzik, resim gibi etkinlikler düzenlediklerini, yemeklerini verdiklerini ve 15'er günlük kurslar için de 60 milyon lira ücret alındığını bildirdi. 
     
     RUH SAĞLIĞI AÇISINDAN ÖNEMİ 
     Ruh Sağlığı ve Hastalıkları Uzmanı Dr. Sabri Yurdakul, öğrencilerin yoğun eğitim dönemi geçirdiklerini, yaz spor okullarının her açıdan gelişmelerine önemli katkılarda bulunabileceğini söyledi. 
     Dr. Yurdakul, şöyle devam etti 
     ''Ülkemizde tatil kavramı yanlış inanış olarak bir şey yapmama ve tembellik olarak algılanmaktadır. Öğrencilerin yaşıtlarıyla birlikte deneyimli antrenörler gözetiminde boş zamanlarını spor ve farklı etkinliklerle geçirmeleri hem kişilik gelişimlerini, hem de ruhsal ve fiziksel gelişmelerini sağlayacaktır. 
     Çocuklar, bu gibi kurslarda yeni arkadaşlar edinecek, sorumluluk ve takım ruhu gelişecektir. Ailelere, iyi seçim yaparak, çocuklarını mutlaka gerekli koşullara sahip yaz okullarına göndermelerini öneriyoruz.'' 
     
</TEXT>
</DOC>
