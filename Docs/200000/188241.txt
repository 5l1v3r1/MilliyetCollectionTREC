<DOC>
<DOCNO> 188241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/spor/spo02.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İki yıldıza milli terapi 
</HEADLINE>
<TEXT>

   Teknik Direktör Daum, Ay - Yıldızlı ekipten moralsiz dönen Fatih ve Tuncay ile görüşecek 
      YUSUF KOBAL 

   
   Moral takviyesi 
   FENERBAHÇE'DE oyuncuların form düzeyini üst seviyede tutmak isteyen Teknik Direktör Christoph Daum, Milli Takım'dan üzgün dönen Fatih ve Tuncay'ın moralsizliğine son vermek için kolları sıvayacak. İki futbolcu ile bugünkü idman öncesi bir görüşme yapmayı düşünen Alman hoca, Tuncay ve Fatih'ten Bursaspor maçına hazır olmalarını isteyecek. 
   
   İmza garantisi 
   ÖZELLİKLE Tuncay'ın performansının istediği seviyede olmaması nedeniyle sıkıntı yaşayan Sarı - Lacivertli teknik adamın, genç yıldızdan bir an önce eski kimliğine kavuşmasını isteyeceği öğrenildi. Öte yandan Genel Sekreter Vedat Olcay, "Tuncay'ın transferi konusunda kesin konuşuyorum. Bu futbolcumuz kesinlikle Fenerbahçe'de kalacak" açıklamasını yaptı. 
   
   Ümit'in düşü    KAPTAN Ümit Özat, 32 yaşına kadar sahalarda kalmayı düşündüğünü, futbol yaşantısını da Fenerbahçe'de noktalamak istediğini söyledi. Tecrübeli oyuncu, "Fenerbahçe'de kaptan olarak şampiyonluklar ve Avrupa'da da büyük başarılar yakalamak istiyorum. Jübilemi Şükrü Saracoğlu'nda yapmak arzusundayım. İlerde de iyi bir eğitim alıp, Fenerbahçe ve milli takımın başında görev almayı hedefliyorum" dedi. 
   
   Tomas durmuyor    SAKATLIĞI nedeniyle hafta içindeki antrenmanlara katılamayan Stjepan Tomas'ın Bursa maçına yetişmesine kesin gözüyle bakılıyor. Hırvat oyuncu, antrenman eksiğini kapatmak için dün Dr.Gunnar Gerisch yönetiminde tesislerde tek başına çalıştı. Ayak bileğindeki sakatlığının tedavisi süren Tomas, maç gününe kadar oynayabilecek seviyeye geleceğini söyledi. Fenerbahçe, çalışmalarına bugün yeniden başlayacak. 
   
   Son halka Biga    Başkan Aziz Yıldırım, Biga Fenerbahçeliler Derneği Lokali'nin açılışını yaptı. Genel Sekreter Vedat Olcay ve Kulüp Müdürü Serkan Acar'la Biga'ya giden Yıldırım, yaklaşık 200 araclık konvoyla şehir turu attı. Bandırma Derneği'ni de ziyaret eden Yıldırım, "Çığ gibi büyüyoruz" dedi. 
   
   
</TEXT>
</DOC>
