<DOC>
<DOCNO> 180602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur51.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul servislerine arabesk yasağı geldi... 
</HEADLINE>
<TEXT>

     Antalya Vali Yardımcısı Nejdet Özeroğlu, 2003-2004 eğitim-öğretim yılı öncesi servis sürücülerini uyararak, servis aracında arabesk müzik çalınmamasını, sigara içilmemesini istedi. 
     Öğretim yılının başlamasından önce Vali Yardımcısı Nejdet Özeroğlu, Emniyet Müdür Yardımcısı Haydar Özdemir, Antalya ESOB Başkanı Orhan Tolunay, Servisçiler Odası Başkanı Yusuf Esen, servisçilerle biraraya geldiler. AESOB Salonu'nda gerçekleştirilen toplantıda servisçilere hitap eden Vali Yardımcısı Özeroğlu, öğrencilerin ailelerinden çok servis sürücüleriyle birarada bulunduklarını ve bu nedenle de servis sürücülerini örnek aldıklarına dikkati çekti. Özeroğlu, servis araçlarını kullananların öğrenciler için olumlu etkilenmesi gerektiğine işaret ederek, ''Servis sürücüsü öğrenciye örnek olmalıdır. Müzik seçiminden, sigara içmemeye kadar örnek alınacak, ince detaylara dikkat edilmeli. Korsan servisçileri biz engelleriz, ancak siz de öğrencilere örnek olun. Sizler öğrencilerin sabah ilk gördükleri insanlarsınız. Bu yüzden davranış ve sözlerinize dikkat etmelisiniz'' diye konuştu 
     
     AESOB BAŞKANI TOLUNAY'IN SÖZLERİ... 
     Antalya ESOB Başkanı Orhan Tolunay da, servisçilerin davranışlarıyla öğrencileri iyi örnek olması gerektiğini vurguladı. 
     Tolunay, şunları söyledi 
     ''Servisçiler giyimlerine dikkat etmeli, küfürlü konuşmamalı, her gün sakal traşı olmalı. Serviste çalınan müzik, arabesk türlerden seçilmemeli. Dinlediğiniz müzik hafif, ruhu dinlendirecek şekilde olmalı. Öğretim yılı başlamadan tüm eksiklerinizi gözden geçirin. Biz korsan servisçilerle mücadelede üzerimize düşen görevi yerine getireceğiz.'' Emniyet Müdür Yardımcısı Haydar Özdemir de, geçen yıl trafik kazalarına karışan servis sayısının 130 olduğunu belirterek, trafik kuralları konusunda servisçilerin daha dikkatli olmaları gerektiğini kaydetti. 
     Özdemir, ''Aracınızda 20 kişi taşıyorsunuz. Biz polis olarak sizinle birlikteyiz. Ancak kural ihlali yapanları affetmeyiz. Minik öğrencilerin hayatını size teslim ediyoruz. Bu yüzden kurallara uymak zorundasınız'' dedi. 
     
</TEXT>
</DOC>
