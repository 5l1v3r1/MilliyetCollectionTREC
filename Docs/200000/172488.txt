<DOC>
<DOCNO> 172488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/yazar/akyol.html </URL>
<DATE> 2003/07/30/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türkiye'nin misyonu 
</HEADLINE>
<TEXT>

   
   DIŞİŞLERİ Bakanı Abdullah Gül'ün Washington Estitüsü'nde yaptığı konuşmanın metinini okurken, The Economist'in geçen hafta yazdıklarını hatırladım 
   Arap dünyasında Suudi tipi 'gelenekçi' veya Baas tipi 'ilerici' diktatörlükler tepki olarak radikal İslamcı akımları yeşertiyor. Diktatörler de bunları bahane ederek baskılarını sürdürüyorlar. Bir kısır döngü... 
   "Amerikan mantığına göre", adım adım demokrasiye geçilirse radikalizmin kaynağı kuruyacak, bölgede sağlıklı gelişmelerin önü açılacaktı... Fakat... 
   "İşte Ürdün ve Kuveyt'te nispeten hür seçimler yapıldı ve sandıktan, aşiret adamlarıyla İslamcılar çıktı..." 
   Ve Kuveyt seçimlerinin muzaffer lideri Velid Tabtabai'nin yaptığı açıklama 
   "İşte halkımız konuştu ve toplumumuz Batılılaştırmak isteyenleri reddetti " Suriye, Mısır, öteki Arap ülkeleri demokrasiye geçerse ne olacak 
   İşte, Saddam'ın barbar diktatörlüğü devrilince, ortaya kargaşa ve Şii radikalizmi çıktı Radikal bir Arap milliyetçiliğini de bekleyebiliriz. 
   
   GÜL ise Türkiye'nin Ortadoğu'ya model sunabileceğini söylüyor 
   "Yanlış olarak 'İslamcı' diye adlandırılan bir parti Türkiye'de en liberal reformları gerçekleştiriyor... Müslüman bir toplumun da, kendi değerlerini ve kimliğini koruyarak, değişme ve kendini yenileme, çağdaş standartlara ulaşma kapasitesine sahip olduğunu ispat ediyoruz..." 
   Gül'e göre, çağımızda gelişme ancak şu şartlarla mümkündür 
   "Temel hürriyetler, kadın erkek eşitliği, serbest piyasa, sivil toplum, şeffaflık, iyi yönetim, hukuk devleti, kaynakların rasyonel kullanımı..." 
   Ve ekonomik rasyonelleşmenin önemi 
   "Irak tecrübesi gösterdi ki, zengin doğal kaynaklara sahip olmak tek başına yetmiyor. Bu kaynakları rasyonel ve etkin kullanacak bir siyasi sistem ve piyasa mekanizması gerekiyor..." 
   Gül'ün ifade ettiği bu vizyon son derece önemli. Fakat diktatörlükle radikalizm arasında sıkışan Ortadoğu ülkeleri için böyle bir model, gerçekçi midir 
   
   GERÇEKÇİ olup olmaması, Türkiye'nin başarısına bağlıdır 
   Türkiye "temel hürriyetler, kadın erkek eşitliği, serbest piyasa, sivil toplum, hukuk devleti, kaynakların rasyonel kullanımı" gibi çağın temel değerlerine dayanarak yüksek bir gelişmişlik düzeyine ulaşırsa, bütün Müslüman dünyasının dikkatini çekecektir. 
   "Japon modeli"nin bütün Uzakdoğu'ya ilham kaynağı olması gibi. 
   Arap dünyasında bütün milliyetçi, sosyalist ve gelenekçi modeller hayal kırıklığıyla sonuçlandı. Şimdi de İslamiyeti siyasi bir doktrinmiş gibi tahayyül etme psikolojisi gelişiyor. 
   Türkiye ise uzun bir devlet ve hukuk geleneğine, modernleşme tarihine ve bilhassa, lokomotiflik yapacak güce gelmiş bir girişimci orta sınıfa sahiptir. Bu sayede siyasi İslamcılığı reformist "muhafazakar demokrasi"ye dönüştürmüştür. 
   Arap dünyası ile bölgesel ve tarihi değerleri paylaşan Türkiye, çıkış yolu arayan Arap nesillerine somut bir başarı modeli sunma kapasitesine ve misyonuna sahiptir. 
   Türkiye'nin bu misyonunu AB ve ABD de desteklemelidir. 
   
      
   
</TEXT>
</DOC>
