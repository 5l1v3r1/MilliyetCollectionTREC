<DOC>
<DOCNO> 161073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur09.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Tüketici Koruma Kanunu için değişiklik teklifi verdi... 
</HEADLINE>
<TEXT>

     CHP Adana Milletvekili Atilla Başoğlu, Tüketicinin Korunması Hakkında Kanun'da değişiklik yapılmasına ilişkin bir yasa teklifi verdi. 
     Teklifte, garanti belgelerinde iyi niyet kurallarına aykırı olarak belli hasarların garanti kapsamı dışında tutulmasını öngören kayıtların yok sayılacağı hükmüne yer verildi. Teklifte ayrıca, ''Satıcı, garanti belgesi kapsamındaki malların, garanti süresi içinde arızalanması halinde malı işçilik masrafı, değiştirilen parça bedeli ya da başka herhangi bir ad altında hiçbir ücret talep etmeksizin tüketiciden alıp tamir etmek ve tüketiciye iade etmek ile yükümlüdür'' denildi. 
     CHP Diyarbakır Milletvekili Muhsin Koçyiğit ve 3 arkadaşı da 357 sayılı Askeri Hakimler Kanuna bir geçici madde eklenmesine ilişkin yasa teklifi verdi. Teklifte, 28 Haziran 2000 tarihinden önce emekli olmuş olan askeri hakimlerin birinci sınıfa ayrıldıkları tarihin, binbaşı nasbedildikleri tarihe götürülerek düzeltilmesi öngörüldü. Teklifte, bu düzeltmenin geçmişe doğru mali hak doğurmayacağı hükmüne de yer verildi. 
     
     TELEFONLARDAKİ SABİT ÜCRETİN KALDIRILMASI 

     Öte yandan CHP Adana Milletvekili Atilla Başoğlu, telefon abonelerinin kullanacağı kontör miktarını kendisinin belirlemesini, işletmeler arası iletişimde farklı tarife kullanılmamasını ve sabit ücret alınmamasını önerdi. 
     Başoğlu'nun TBMM Başkanlığı'na sunduğu yasa önerisi, Telgraf ve Telefon Kanunu ile Tüketicinin Korunması Hakkında Kanun'da değişiklik öngörüyor. 
     Telgraf ve Telefon Kanunu'nda yapılması istenen değişiklik, aboneden alınacak ücretin, konuşma ücreti, hat kirası gibi kullanılan hizmetin karşılığıyla sınırlı tutulmasını düzenliyor. 
     Yasadaki bir başka değişiklik istemi, abonelerin hizmetten ne kadar yararlanacağını, tüketeceği kontör miktarının kendisinin belirlemesine ilişkin düzenlemeler içeriyor. Teklifin aynen kabul edilmesi durumunda, abonelere sunulan hizmetin karşılığı olmayan sabit ücret gibi herhangi bir masraf talep edilemeyecek. Teklife göre, iletişim şirketleri ücret tarifelerini rekabet koşulları içinde belirleyecek, ancak değişik iletişim şirketleri arasında yapılacak bağlantılarda ücret tarifelerinde farklılaştırma yapılamayacak. 
     Başoğlu'nun teklifinde, Tüketicinin Korunması Hakkında Kanun'da da abonelere sağlanan hizmetin karşılığı dışında hiçbir ücret talep edilmemesi yönünde değişiklik öngörülüyor. 
     Teklifin gerekçesinde, tüketicilerin abonelik sözleşmelerinde belirleyici olamadığı ve önüne konulan standart sözleşmeleri imzalamak zorunda bırakıldığı ifade edilerek, ''Tüketicilerin menfaatlerini gözeten yasal düzenleme zorunluluğu doğmuştur'' denildi. 
     
</TEXT>
</DOC>
