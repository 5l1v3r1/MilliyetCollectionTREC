<DOC>
<DOCNO> 158469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko16.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a yönelik ambargonun kaldırılması, Güneydoğulu'yu sevindirdi 
</HEADLINE>
<TEXT>

     BM Güvenlik Konseyi'nin Irak'a uygulanan ambargoyu kaldırması, Güneydoğu Anadolu Bölgesi'nde sevinç yarattı. 
     Güneydoğu Sanayici ve İşadamları Derneği GÜNSİAD Başkanı Bedrettin Karaboğa, 1990 yılında Saddam yönetiminin Kuveyt'i işgalinin ardından BM'nin uygulamaya koyduğu yaptırımlardan, en çok Irak'a komşu olan ülkelerin zarar gördüğünü söyledi. 
     Yaklaşık 13 yıl süren ambargo nedeniyle, Güneydoğu Anadolu Bölgesi başta olmak üzere Türkiye'nin büyük kayıplara uğradığını anlatan Karaboğa, Türkiye'nin bu süre içerisindeki kaybının yaklaşık 120 milyar dolar olduğunu bildirdi. 
     Irak'ın yeniden yapılandırılması çalışmalarında, Türkiye'nin yeterli düzeyde yerini alması gerektiğini ve bunun için hükümetin gerekli girişimlerde bulunmasını isteyen Karaboğa, şöyle dedi 
     ''Bölgedeki işadamları olarak, bu karara çok sevindik. BM'nin yaptırımları kaldırması bizim ve ülkemiz için büyük bir şanstır. Çünkü Türkiye ambargo nedeniyle Irak'a 70 milyar dolar ihracat yapamamıştır. Bunun yanı sıra bizim Irak üzerinden diğer ülkelere yaptığımız ihracat ve nakliyecilik hizmetleri de gerçekleşmemiştir. Bunun toplamı da 50 milyar doları aşıyor. Ambargo nedeniyle toplam kaybımız 120 milyar dolardan fazladır. Suriye üzerinden diğer ülkelere nakliyecilik bu ülkenin nakliyecilerden büyük para talep etmesi nedeniyle gerçekleşmemiştir. 
     Irak ile ticaretimizi ambargo öncesine ve hatta onun üzerine çıkarmak için Hükümet'in çalışması lazım. Çünkü, bölgemizin en büyük sorunu olan işsizlik ve kalkınma Irak'a yapılacak ihracat ile aşılabilir. Bu fırsatı kaçırmamamız gerkiyor. Bunun için öncelikle Irak ile bağlantımızı sağlayan Habur Sınır Kapısı'nın ticari faaliyetlere uygun olarak yeniden düzenlenmesi gerekmektedir. Maalesef bu kapının altyapısı bu iş için yeterli değil. '' 
     
</TEXT>
</DOC>
