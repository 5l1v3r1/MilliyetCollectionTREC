<DOC>
<DOCNO> 162061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo28.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor'da Süper Lig seferberliği... 
</HEADLINE>
<TEXT>

     Antalyaspor'da Süper Lig seferberliği başlatıldı. 
     Yeni oluşturulan 30 kişilik yönetim kurulu, takımın Süper Lig'e çıkması için hiçbir fedakarlıktan kaçınılmaması kararı alarak, ilk aşamada 2 trilyon lira bağış garantisi verdi. 
     Yeniden Antalyaspor Başkanlığı görevine getirilen Büyükşehir Belediye Başkanı Bekir Kumbul, düzenlediği basın toplantısında, Antalyaspor'un hedeflerini anlattı. Antalyaspor'un gelecek sezon mutlaka Süper Lig'e çıkacağını savunan Kumbul, ''Antalyaspor, olacaksa Süper Lig'de olacak'' diye konuştu. 
     Antalyaspor'un Süper Lig'e çıkması için gereken her şeyin yapılacağını belirten Kumbul, yeni oluşturulan 30 kişilik yönetim kurulunun Antalya'nın A Takımı olduğunu ve takımı Süper Lig'e çıkarabileceklerini söyledi. 
     Geçen yıllarda yapılan hataların tekrarlanmayacağını da dile getiren Kumbul, futbol takımının profesyonel bir anlayışla yönetileceğini, bu nedenle de menajerlik sistemine geçileceğini bildirdi. 
     Takıma alınacak genel menajerin, teknik direktör dahil, tüm transferi tek başına yapmaya yetkili olacağına değinen Kumbul, genel menajerin eski bir teknik direktör olduğunu bildirerek, isim vermekten kaçındı. 
     Antalyaspor'un Süper Lig'e çıkması için ihtiyaç duyulan her futbolcunun alınacağını da dile getiren Kumbul, transferlerin geçen yıllarda olduğu gibi yöneticilerin tavsiyesi ile değil, genel menajerin kararıyla alınacağının altını çizdi. 
     Takımda bazı futbolcuların kalabileceğini, ancak büyük bölümünün değişeceğini de kaydeden Kumbul, ''Antalyaspor, Süper Lig'de olması gereken bir takımdır. Transferlerimizi de bu hedefe uygun olarak yapacağız'' diye konuştu. 
     Yeni Yönetim Kurulu'nun, Antalya'nın en seçkin insanlarından oluştuğuna işaret eden Kumbul, ''Böyle bir yönetim kurulunun işbaşına gelmesi, bu amacın başlangıcıdır. Ancak, Antalya'da yaşayan herkesin aynı duyarlılıkla bu amaca kilitlenmesi de zorunludur'' dedi. 
     Kumbul, Antalya Valisi Alaaddin Yüksel'in de Antalyaspor'a büyük destekler sağladığını, takımın Süper Lig'e çıkması için gereken her şeyi yapma sözü verdiğini de vurguladı. 
     Spor kulüplerinin büyük ekonomik sıkıntılar içerisinde olduğunu, bu nedenle transferleri yaparken, işin ekonomik boyutunu da düşünerek astronomik rakamlardan kaçınacaklarını bildiren Kumbul, stopaj vergilerinin yüksekliğinden yakındı. Kumbul, spor kulüplerinden alınan yüzde 45 oranındaki stopaj vergilerinin ya düşürülmesi ya da tamamen kaldırılması gerektiğini sözlerine ekledi. 
     
</TEXT>
</DOC>
