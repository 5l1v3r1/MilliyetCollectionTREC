<DOC>
<DOCNO> 152584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/soneko19.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Piyasalarda umut var... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, piyasalarda umut varolduğunu, faiz oranlarının düştüğünü, borsalarda olumlu havaların estiğini belirterek, ''Rekabet ortamında iş yapacak işadamlarımız Türkiye'de yatırım ortamının iyileştiğini her geçen gün göreceklerdir'' dedi. 
     Başbakan Yardımcısı Şener, Yeşim Tekstil A.Ş'nin teknik desteği ve iş garantisiyle, Dinçeller A.Ş. tarafından Bursa'nın Orhaneli İlçesi'nde kurulan konfeksiyon tesisinin açılış törenine katıldı. 
     Şener, törende yaptığı konuşmada, 26 Nisan'ın doğum günü olduğunu belirterek, böyle bir günde bu işyerinin açılışına katılmayı daha anlamlı bulduğunu söyledi. 
     Ekonomik açıdan geri kalmış bir bölgede yatırım yapan işadamlarına teşekkür eden Şener, Orhaneli'de kurulan tesisin küreselleşen dünyada, uluslararası rekabetin karşısına güçlü bir şekilde çıkmasını ve ürünlerini tüm dünyaya pazarlamasını umut ettiğini ifade etti. 
     Şener, küreselleşmenin hakim olduğu bir ortamda, sanayicinin teşvik edilmesi gerektiğine dikkati çekerek, şunları söyledi 
     ''Bugün Türkiye'de umutla görmekteyiz ki yurdun doğusundan batısına, kuzeyinden güneyine dört bir yanında işadamlarımız, iş dünyasının karmaşık rekabet ortamında başarıyla görevlerini yapmaktadırlar, fabrikalarını kurmaktadırlar, uluslarararası rekabette var olduklarını göstermektedirler. Bu bizim için elbette büyük bir mutluluk vesilesidir. Türkiye'de yatırım, ticaret yapan her insanımızın güçlü olmasını temin edecek bütün mekanizmaları kurmak, hükümetimizin temel iktisadi politikasının merkezidir. Rekabet ortamında iş yapacak işadamlarımız Türkiye'de yatırım ortamının iyileştiğini her geçen gün göreceklerdir.'' Türkiye'nin zaman zaman yaşadığı krizler ve son olarak Irak'taki savaş nedeniyle, ekonomide belli kırılganlık dönemlerinin meydana geldiğini anlatan Şener, ''ancak, önümüz açıktır'' dedi. 
     Şener, Irak'ta meydana gelen savaşın etkilerinin artık tamamen dağılmaya yüz tuttuğunu, piyasalarda iyimserlik havasının ortaya çıktığını, borsada kıpırdanma ve faizlerde düşüşlerin devam ettiğini kaydederek, Irak'taki süreç ile ilgili kararları verirken, Türk insanının çıkarlarına en uygun şekilde davrandıklarını belirtti. 
     
     ''AB, TÜRKİYE'DEKİ DEMOKRATİK SÜRECE SAYGI DUYACAK'' 
     Dünya kamuoyunun vicdanının en fazla tatmin olacağı çizginin, hükümetin ortaya koyduğu çizgi olduğunu söyleyen Şener, şöyle devam etti 
     ''Irak'ta savaş başlamadan önce, deseydik ki bu savaş boyunca tek bir vatandaşımızın burnu kanamayacak, Irak'tan Türkiye'ye tek bir göçmen gelmeyecek, herkes işinde, gücünde, alışverişinde olacak, Türkiye'den karayoluyla Irak'a hiçbir Amerikan askeri geçmeyecek kimse inanmazdı. İzleyeceğimiz tavır ve politika, bu ülkede yaşayan 70 milyon insanımızın çıkarına en uygun politikadır deseydik yine eleştirenler olabilirdi. AB ülkeleri Türkiye'deki demokratik sürece saygı duyacak, üçüncü dünya ülkeleri Türkiye'ye saygı duyacak, ABD ile Türkiye arasındaki ilişkilerde bozulmayacak, güçlenerek devam edecek deseydik yine tepkiyle karşılaşırdık. Ama Irak'ta savaş bitmiştir ve geldiğimiz noktada bunların hepsi bir vaka olarak durmaktadır.'' Şener, Irak savaşı sürecinin artık geride kaldığını belirterek, ''Şimdi piyasalarda umut var. 70 milyon insanımızda heves var, coşku var, çalışma umudu var. Bu ülkelerde üretilen malları dünyanın dört bir yanında satma hissiyatı var. Bunun için tüm şartlar elverişlidir. Faiz oranları düşmektedir, borsalarda olumlu havalar eskmektedir'' diye konuştu. 
     Hükümetin, Türkiye'de yatırım ortamının iyileştirilmesiyle ilgili olarak bir büyük program başlattığını, bunun için bir koordinasyon kurulu kurulduğunu anlatan Şener, buna bağlı olarak 10 ayrı komitenin 10 ayrı alanda çalışmalar sürdürdüğünü kaydetti. 
     Şener, TBMM'ye gönderilen bir kanun tasarısı ile şirketlerin kurulması süresinin kısaltıldığını, Türkiye'nin, tek bir günde tek bir merkezde anonim ve limited şirketlerin kurulabileceği bir ülke haline geleceğini ifade ederek, yatırım yapılabilir bir ülke yaratma hedefinde olduklarını sözlerine ekledi. 
     
     BORDRO ÜZERİNDEKİ YÜKLER 
     Yeşim Tekstil A.Ş. Genel Müdürü Şenol Şankaya da, bu çalışmanın, 3.5 milyon işsizin olduğu bir dönemde son derece anlamlı olduğunu belirterek, projenin Orhaneli'den sonra Harmancık, Keles ve Büyükorhan gibi dağ ilçelerinde de uygulamaya konulacağını bildirdi. 
     Bursa'da dolaylı olarak 300 bin kişiye iş ve aş sağladıklarını ve 288 tedarikçi ile çalıştıklarını kaydeden Şankaya, Türkiye'nin sahip olduğu bu insan gücünün uluslararası rekabette kullanılmasının önemini vurguladı. 
     Bordro üzerinde SSK primleri ve vergilerden oluşan yüklerin yüzde 47'ye ulaştığını kaydeden Şankaya, bu ortamda Türkiye'nin, en büyük rakibi konumundaki Çin, Hindistan ve Pakistan ile rekabet etme şansının kalmadığını söyledi. 
     Şankaya, geçmişte olduğu gibi geri kalmış bölgelerde SSK primleri ve vergilerde 5 yıl süreyle indirim uygulanmasının, yatırım ve istihdamı artıracağını belirterek, ''Bordro üzerindeki yükler çok ağır. Bu bölgelerde yatırım yapanlara teşvik uygulanmalı. Bu bölgede ileride 5 bin kişiyi istihdam etmeyi hedefliyoruz'' dedi. 
     Dinçeller A.Ş. Yönetim Kurulu Başkanı Emin Dinçel ise, ticari olarak kaybı çok olsa da bütün yatırımını dağ yörelerine yaptığını belirterek, bugün dünyanın en mutlu insanı olduğunu söyledi. 
     Dinçel, yıl sonu itibariyle 500-550, gelecek yıl da 1500 kişi istihdam etmeyi hedeflediklerini bildirdi. 
     Törene, Bursa Valisi Oğuz Kağan Köksal, Nergis Holding Yönetim Kurulu Başkanı Şükrü Şankaya ve İcra Kurulu Başkanı Cavit Çağlar da katıldı. 
     Bu arada, Başbakan Yardımcısı Şener, Orhaneli'nin Karıncalı Beldesi'nde 5 Nisan 2000 tarihinde yanan ormanlık alana, bir çam fidanı dikti. 
     





</TEXT>
</DOC>
