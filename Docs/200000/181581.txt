<DOC>
<DOCNO> 181581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/magazin/amag.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızlarına el verecek 
</HEADLINE>
<TEXT>

   Türkan Şoray, kızı Yağmur'un ablası Irmak'ın oyuncu olmasına çok sevindiğini söyleyip ekledi Yağmur'un da oyuncu olmasını isterim 
      DENİZ ALTUNTAŞ İSTANBUL 
   
   TÜRK sinemasının sultanı Türkan Şoray, hem kendisi hem kızı Yağmur'la ilgili bir iyi, bir de 'tatsız' dilekte bulundu. Oyunculuğu severek ve inanarak yaptığını söyleyen Şoray, "Ölene kadar oyunculuk yapacağım. İnşallah setlerde ölürüm. Benim için en güzel ölüm bu olur" diye konuştu. Türk sinemasının en parlak dönemini yaşadığını söyleyen Şoray, eski eşinin kızı Irmak Ünal ve kızı Yağmur ile ilgili dileklerini de dile getirdi. 
   IRMAK'IN oyunculuk için İstanbul'a gelmesine sevindiğini kaydeden Şoray şunları söyledi "Irmak çok yetenekli, güzel ve tahsilli bir kız. Başarılı olacağına inanıyorum. Yağmur'la birbirlerini çok seviyorlar." Yağmur'a da oyunculuk teklifleri geldiğini söyleyen Şoray şöyle devam etti "Yağmur hevesli değil ama okulunu bitirdikten sonra oyuncu olmasını isterim. Yine de bu kararı o verecek." 
   
   
</TEXT>
</DOC>
