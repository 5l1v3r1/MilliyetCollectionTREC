<DOC>
<DOCNO> 152564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sondun25.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum yönetimi Kıbrıslı Türkler için önlemlerini haftaya açıklayacak 
</HEADLINE>
<TEXT>

     Kıbrıs Rum yönetiminin, Kıbrıslı Türklerin ''ekonomik ve sosyal yönden desteklenmesini'' amaçlayan önlemler paketini gelecek hafta içinde açıklaması bekleniyor. 
     Kıbrıs Rum yönetimi, diğer önlemlerin yanında, Türkiye'den özel şirketlerle anlaşma imzalayarak, Rum kesimi ile Türkiye ve KKTC arasında serbest haberleşmeyi de amaçlıyor. 
     Rum Simerini gazetesi, 29 yıl aradan sonra KKTC'deki evlerini görmek için dalga dalga KKTC'ye koşmakta olan Rumların bu hareketinin gölgesinde, Rum yönetiminin, ''Kıbrıslı Türklerin desteklenmesine'' yönelik önlemleri Çarşamba günü açıklamasının beklendiğini yazdı. 
     Önlemlerin ana unsurunun, Kıbrıslı Türkler ve Rumların karşılıklı gidip gelmeleriyle bağlantılı olduğuna işaret eden gazete, ''önlemlerin son aşamada olduğunu ve Çarşamba günü yapılacak bakanlar kurulu toplantısında ele alınacağını'' duyurdu. 
     Rum yönetiminin ''Namibya örneğini'' uyarladığını bildiren gazete, bu konuda Uluslararası Adalet Divanı'nın da bir kararı bulunduğunu, bu karara göre, ''yasal makamların manda altında olan rejimlere özel önlemler uygulayabileceğini'' yazdı. 
     Rum yönetiminin açıklaması beklenen önlemler uyarınca, Kıbrıslı Türklere Rum kesiminde ''kolaylıklar'' sağlanacak, bu konuda internet yoluyla da tanıtım yapılacak. KKTC'den dönen Rumlar, kişisel kullanımları için 30 Kıbrıs Lirası değerinde gıda ve içki götürme hakkına sahip olacak. 
     Kıbrıslı Türk ve Rumlar, Avrupa Birliği AB kuralları zemininde kendi aralarında gerek içte, gerek dışta ticaret yapabilecek. KKTC'deki ticari ürünlerin yerel üretim olması ve KKTC'den dış dünyaya ticaretin, Rum limanlarından ve Rumların denetimi altında yapılması gerekecek. 
     Ticari malların kalitesinin AB standartlarında olması, ''Kıbrıs Cumhuriyeti'' mührü taşıması ve Rum makamları tarafından paketleme denetiminden geçirilmesi istenecek. Rum yönetimi, KKTC'deki paketlemeleri denetlemek için, AB'nin de ''olur'' görüşüyle, bir İngiliz kuruluşuyla bu amaçla anlaşma imzalamaya hazırlanıyor. 
     Rum yönetiminin önlemleri arasında, ayrıca, Kıbrıslı Türklerin Rum milli takımlarına katılması, Kıbrıslı Türklere Rum tarafında sağlık hizmeti almaları konusunda kolaylıklar getirilmesi, Kıbrıslı Rumlar için seçmeli ders olarak Türkçe'nin öğretilmesi için tedbir alınması ve ilgilenenlere Rumca'nın öğretilmesi, güvenlik amacıyla mayın tarlalarının temizlenmesi, Kıbrıslı Türklerle ilgili bütün önlemler ve özellikle Kıbrıslı Türklere yardımcı olmakla yükümlü bir birim oluşturulması da bulunuyor. 
     





</TEXT>
</DOC>
