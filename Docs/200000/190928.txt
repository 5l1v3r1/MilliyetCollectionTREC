<DOC>
<DOCNO> 190928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/yazar/sazak.html </URL>
<DATE> 2003/10/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Son kale CHP 
</HEADLINE>
<TEXT>

   ANKARA 
   
   Tribündeki gençler de 'Gençlik kurultayı istiyoruz' pankartı açmasa, 'CHP kurultayı' yerine Cumhuriyet'in 80'inci yıl kutlamaları çerçevesinde düzenlenen 'tarih sempozyumu'nu izler gibi olacağız. 
   Nerede aslan sosyal demokratların coşkusu, nerede CHP kurultayının dünkü suskunluğu. 
   Atatürk Spor Salonu'nda tuhaf bir atmosfer vardı 
   Alışmadığımız bir durgunluk, bir mahcubiyet havası 'Sen hep haklı çıktın' pankartları bile gizlenmişti. 'Başbakan olmak isteyen liderin peşinde' bir ömür tüketmiş, saçlarına ak düşmüş partililer. Mehmet Sevigen, elinde mikrofon ateşlemeye çalışıyor ama salonda heyecan yok. Aynı filmi izlemekten yorulmuş delegeler 
   Baykal, kurultaya bir tebliğ gibi - tüzük değişikliği sunacak. Delege onaylayacak ve CHP Politbürosu kim bilir kaç seçim daha 'iktidar beklentisi'yle yoluna devam edecek. 
   Kaybedilen her seçimden sonra da 'Egemen güçler bizi istemiyor' bahanesine sığınılacak. Sanki son seçimde Türkiye'yi yönetenlerin tercihi AKP idi 
   CHP'nin 30'uncu kurultayı Baykal tarafından bu 'paranoya' üzerine kurgulanmıştı, başta medya olmak üzere kimi güçler 'Son kale CHP'yi düşürmek üzere' harekete geçmişler. 
   Türkiye üzerinde oynanan oyunlardan söz etti, Baykal. Bulmaca gibi konuştu, Matruşka bebeklerinden örnek verdi 
   "Senaryoyu kim yazıyor, kim karar alıyor, kim oynuyor belli değil. Böyle bir karmaşanın içinden geçiyoruz. CHP şu anda Türkiye'nin düşürülmemiş en önemli kalesidir. Türkiye, CHP düşmeden düşmez, kimse CHP düşmeden Türkiye ile oynayamaz." 
   Teslim alınamayan parti, düşürülemeyen son kale CHP. 
   'Köşe yazarları değil halk yönetecek' diye açılan pankartlar. 
   Madem 'medyada yer almıyoruz, biz de kurultay salonunda gazetecilere oturma yeri ayırmayalım' diyebilen anlayış. 
   Bu durumda CHP kalesini koruma kollama görevi, içeriye sızmaların önleme misyonu da Baykal'a düşüyor olmalı ki, anti - demokratik yöntemlerle, 'blok liste' gibi tüzük zorlamalarıyla, partiyi elinde tutmaya çalışıyor. 
   CHP liderinin kurultaya, Önder Sav ve Eşref Erdem'i alarak gelmesi zoraki barış görüntüsünün ürünüydü. 
   Genel Sekreter Sav, tüzük konusunda genel başkanla ters düştü. Baykal'ı ürküten tablo şuydu Blok liste yerine Parti Meclisi, 'çarşaf liste' ile seçilecek olursa, muhalif grupların yönetimi ele geçirmesi sonucu 2004'teki yerel seçimler sonrasında bir 'olağanüstü kurultay' toplanabilirdi. Bu da Baykal'ın sonu olabilecekti. 
   Deniz Bey, tüzük operasyonuyla, Sav'dan Topuz'a, Derviş'ten Günay'a rakiplerinin tümünü temizlemenin peşinde. 
   Kurultaydaki dünkü sessizlik Baba filminin sonunu çağrıştırıyordu. 
   
      
   
   
</TEXT>
</DOC>
