<DOC>
<DOCNO> 154571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun13.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'ye geçen Rumlar ile gergin anlar.. 
</HEADLINE>
<TEXT>

     KKTC Bakanlar Kurulu'nun aldığı karar uyarınca 23 Nisan'da başlayan KKTC ile Rum kesimi arasındaki karşılıklı serbest geçişler sürüyor. 
     Geçişlerin başladığı zamanlardaki yoğunluk, bugün yerini normale bıraktı, sınır kapılarında uzun kuyruklar oluşmadı. 
     Bu arada KKTC'ye geçen Rumların eski köylerini ziyaret etmeleri, zaman zaman gergin anların yaşanmasına neden oluyor. 
     Bayrak Televizyonu'nun BRT haberine göre, 20 Temmuz 1974 öncesi, Akdeniz Köyü'nde Erdoğan Mustafa ve Fikret Kaloncu isimli Türklerin öldürülmesinden sorumlu tutulan eski bir EOKA'cı olan Andreas Konstantino adlı Rum'un bu köye gitmesi gerin anların yaşanmasına neden oldu. 
     Beraberinde bir Türk'le Akdeniz Köyü kahvesinde oturan Andreas Konstantino'ya, Erdoğan Mustafa'nın eşi Simser Erdoğan, ''öldürülen eşinin ve yakınının cesedini nereye gömdüğünü'' sordu. Gerginlik çıkması üzerine Konstantino, beraber geldiği Türkler tarafından köy dışına çıkarıldı ve köye polis çağrıldı. 
     Köye gelen Rumlar tarafından tahrik edildiklerini belirten köylüler, köye gelen diğer Rumların, öldürülen iki Türkün cesedinin sahile gömüldüğünü söylediklerini belirterek, bu yerlerde kazı yapmak için polisten izin istediler. Polisin de konunun araştırılacağı ve ilgili birimlerinden izin alınması gerektiği yanıtını verdiği kaydedildi. 
     

     
</TEXT>
</DOC>
