<DOC>
<DOCNO> 181838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/spor/ysenay.html </URL>
<DATE> 2003/09/12/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Lütfen inanınız 
</HEADLINE>
<TEXT>

   
   Tahkim Kurulu'nun verdiği adil ve de çok da demokratik "Fenerbahçe cezasının iptali" kararı, birçok çevrelerce nasıl da yadırgandı... 
   Olaya Fenerbahçe düşmanlığı mı desek... Yoksa spor ve yarışma güzelliğinin farkında olamayan "kafasızlar" mı olarak değerlendirsek diye düşünüp, duruyorum... Özkan Sümer, futbolumuza büyük emekler vermiş bir spor adamımızdır... Ancak Trabzon gibi saygın bir kulüpten istifa ederken Tahkim'in bu alkışlanacak kararını nasıl sebep olarak gösterebilir çözemiyorum... Yani Fenerbahçe Şükrü Saracoğlu Stadı kapanırsa, tribün terörü yavaşlayacak öyle mi .. Tam aksine Özkan başkan... Fenerbahçe fanatikleri bu cezayı geleceğe saklayarak, daha değişik provokasyonların peşine düşecekler ve terör daha da tırmanacak bence... Sizce öyle değil mi .. Öyleyse, bu fanatikleri dikkate alıp, saha kapatma cezaları vermek onları hiç de hak etmedikleri bir değere layık görmek gibi bir yanlışı doğur muyor mu işin aslında .. 
   Ankaragücü Başkanı da, Kulüpler Birliği adına atıp, tutuyor Tahkim Kurulu'na... Sayın Başkan, biz Ankara'da hiç de uslu durmayan İstanbul büyükleri, Ankara deplasmanlarında küfürlerin en cilalısını 90 dakika boyunca kesintisiz haykıran Ankaragücü fanatikleri için de stadların kapatılmasına karşıyız biz... Kimse boyundan büyük laflar etmesin... Bugün liglerde yarışan her takımın fanatikleri vardır ve hepsi de oynadıkları rakiplerine sevgisizliğin çok ötesindeki çirkin hareketleri bilinçsiz ve saygısızca uygulamaktadırlar... 
   Tahkim Kurulu'nu, Ceza Kurulu'nun düşünmeden ve de psikolojik araştırmaları hiç yapmadan verdiği yanlış kararı yırtıp, attığı için bir kez daha kutluyoruz... Keşke geçmiş haftalardaki Karşıyaka - Göztepe gibi takımlarımıza da saha kapatma cezaları verilmeseydi de, İzmir kulüplerimizin saygın taraftarları maça gitmekten alıkonmasalardı... Çünkü hafta boyu koşuşup, takımını seyretmek için türlü çeşitli fedakarlıklarda bulunan futbol seyircisinin önünü kesmemek gerekir... Ayrıca bütün kulüplerin kasaları nakde muhtaçken, büyük kulüplerin muhteşem locaları dolarlarla sezonluk kiralanmışken, sponsor firmalar milyonlarca dolarla forma reklamı vermişken, hatta stadlardaki duvar tabelaları, ışıklı panolar için çok hatırlı paralar ödenmişken, siz cezacılar nasıl olur da bu kadar kolay kapatma kararları verebilirsiniz Haaa Allah göstermesin, Kayseri olayları gibi siyasi ve sosyal sebeplerin de içinde olduğu facialar yaşanır, yahut Heysell'de olduğu gibi onlarca insanın ölümüne sebep olan tarihi olaylar doğar, işte o zaman bütün kurullar devreye girer ve tabii tarihi kapatma cezaları verilir. 
   Sevgili federasyoncu kardeşler... Saygın ceza heyeti dostları... Ve de doğru kararı çok yönlü düşünce ve araştırmalarla almış olan Tahkimci arkadaşlar... Lütfen para cezalarını ağırlaştırıp, Batı'da olduğu gibi ısrarla bunu uygulayınız... Ayrıca Meclis'teki stat terörü yasasının çabuk çıkmasını bizzat ülkemizin futboldaki bütün sorunlarını çok iyi izleyip, bu konulardadaki bilgeliği tartışılmaz Sayın Başbakanımız'dan takip ediniz... Ama ne olur bu ülkede fanatik ve çirkin hareket edenlerin binlerce kat üstünde saygın ve futbolu bilerek sahalara giden milyonlarca seyircimize futbolu seyretmeyi yasaklamayın... Bu konuya göstereceğiniz titizlik sizlerin Türk insanına göstereceğiniz saygının en açık ifadesi olacaktır çünkü... LÜTFEN İNANINIZ. 
   
      
</TEXT>
</DOC>
