<DOC>
<DOCNO> 176699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sondun25.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon Ramazan'ın yakalandığını doğruladı... 
</HEADLINE>
<TEXT>

     Amerikan Savunma Bakanlığı, eski Irak Devlet Başkan Yardımcısı Taha Yasin Ramazan'ın yakalandığını doğruladı. 
     Pentagon'dan Diane Perry, Ramazan'ın yakalandığını ve bugün Amerikan güçlerine teslim edildiğini söyledi. 
     Bu arada, merkezi Katar'da bulunan El Cezire televizyonunun haberinde, Ramazan'ın Irak Kürdistan Yurtseverler Birliği güçlerince yakalandığı sırada, tanınmamak için köylü kılığında olduğu belirtildi. 
     1938'de doğan Ramazan, 1956'da, henüz yasal olmadığı dönemde Baas Partisi'ne katıldı. Ramazan, partinin 1968 devriminden sonra pek çok bakanlık görevlerinde bulundu. Irak'ın devrik lideri Saddam Hüseyin tarafından 1991 yılında yardımcı yapılan Ramazan, Baas rejiminin aldığı önemli kararların hepsine katılmıştı. 
     Saddam'ın Devrim Komuta Konseyi'nin de üyesi olan Ramazan, ABD'nin hazırladığı iskambil destesinin ''karo onlusu''ydu. 
     
</TEXT>
</DOC>
