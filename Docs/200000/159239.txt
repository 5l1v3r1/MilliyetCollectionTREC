<DOC>
<DOCNO> 159239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/soneko11.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
''Light kestane şekeri'' piyasada... 
</HEADLINE>
<TEXT>

     Kestane şekeri üretiminde lider olan Kafkas A.Ş., diyabet hastaları ve formda kalmak isteyenleri hedefleyen ''Light kestane şekeri'' ve ''Light kestane püresi''ni piyasaya sürdü. 
     Kafkas A.Ş.'den aldığı bilgiye göre, ''Damak tadınızdan vazgeçmeden sağlıklı ve formda kalın'' sloganıyla tüketiciye sunulan light ürünlerde şeker yerine, Dünya Sağlık Örgütü'nce güvenli kabul edilen doğal tatlandırıcı ''Maltitol'' kullanıldı. 
     Kafkas, bu özelliğiyle sadece şeker oranını düşüren piyasadaki diğer light ürünlerden ayrılırken, ''Maltitol''ün diyabetliler açısından da bir sakınca doğurmadığı bildirildi. 
     Buna rağmen, diyabetlilerin bu ürünleri doktor gözetimi altında kullanmaları önerilirken, ''Light kestane şekeri''nin standart ürüne oranla yüzde 26, ''Light kestane püresi''nin de yüzde 30 daha az kaloriye sahip olduğu kaydedildi. 
     Üzeri kristalize şeker kaplı kestane şekeri Marron Glace , değişik kuru meyvelerin karışımıyla hazırlanan üzeri çikolata kaplı kestane ezmesi Karyoka , kestane püresi, çeşitli meyve reçelleri ve marmelatları, şekerlemeler ve unlu mamullerin bulunduğu geniş bir ürün yelpazesine sahip Kafkas, halen iç piyasaya 50-60 çeşit ürün sunuyor. 
     
</TEXT>
</DOC>
