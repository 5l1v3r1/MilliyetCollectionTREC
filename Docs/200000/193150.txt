<DOC>
<DOCNO> 193150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/guncel/gun06.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman Bölge Müdürlüğü lojmanlarında ağaç katliamı 
</HEADLINE>
<TEXT>
   Baltalar elimizde 
   Bölge Müdürü'nün evinin önündeki 10 adet çam ve ıhlamur ağacının kesilmesiyle başlayan "katliam", 150 ağacın daha yok edilmesiyle sürüyor 
      Şenol Demirci 
   
   İstanbul Orman Bölge Müdürlüğü'nün Maslak'taki lojmanlarında, aralarında anıt ağaçların da bulunduğu Ihlamur, Topulus Alba, Dişbudak, Atkestanesi ve Çam türü 150 ağacın evlerde rutubete neden olduğu gerekçesiyle kesildiği iddia edildi. Ormanlık alanları, anıt ağaçları korumak ve kollamakla görevli Orman Bölge Müdürlüğü'ndeki ağaç katliamının, Bölge Müdürü Faruk Çebi'nin evinin önünde bulunan yaşları 50 ile 60 arasında olan, 10 adet çam ve ıhlamur ağacının kesilmesiyle başladığı iddia edildi. 15 gün önce başlayan kesim işlerinde bugüne kadar 150 ağacın kesildiği öne sürüldü. 
   Ağaçlar arasında nesli tükenmekte olan, polen üretmeyen ve çok ender görülen 100 yaşındaki Akkavak'ın da bulunduğu bildirildi. 
   
   "AĞLAYARAK İZLEDİM" 
   Ağaçların kesilmesine tanık olan bir orman mühendisi, "Bölge Müdürlüğü binasının önündeki Akkavak ağacının kesilişini ağlayarak izledim. 'Bu ağaç hasta değil, neden kesiyorsunuz ' diye sorduğumda 'Gölgesi binada rutubete neden oluyor' yanıtını verdiler. Yapılardaki rutubetin sorumlusunu ağaçlar olarak gören bir zihniyet var. Oysa bulunduğumuz mevki Karadeniz iklimidir. Bu zihniyet ekolojik dengeyi 150 ağacı keserek değiştirmeyi düşünüyor. Bölgede 200 orman mühendisi görevli ve kimse dur demeye cesaret edemiyor. Cesaret edenler de sürülüyor" dedi. 
   
   Gerekçe Hastalık ve rutubet    Bölge Müdürlüğü Muavini Kenan Eryiğit, ağaçların hastalıklı olması ve binalara zarar verdiği gerekçesiyle kesildiğini söyledi. Yasa gereği hastalıklı ağaçların kesilmesi için önce rapor tutulduğunu, ardından fotoğraf çekildiğini hatırlattığımız Eryiğit, bu fotoğrafları ve raporları görme talebimizi, "Bu açıklamayı Orman Bölge Müdürü yapar. Kendisiyle görüşünüz" diyerek geri çevirdi. Öte yandan tüm uğraşlarımıza rağmen, Orman Bölge Müdürü Faruk Çebi'ye ise ulaşamadık. 
   
   
</TEXT>
</DOC>
