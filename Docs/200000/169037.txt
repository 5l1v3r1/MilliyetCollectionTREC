<DOC>
<DOCNO> 169037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/siyaset/siy02.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'i ayağa kaldıran istifa 
</HEADLINE>
<TEXT>

İzmir Belediye Başkanı Piriştina Ecevit kasımda yok, istifa ediyorum DSP Genel Başkanı Ecevit Ayrılma konusunda verilmiş bir kararım yok 
     UTKU BOLULU EDA BERKBAYRAK İzmir DHA 

     DSP Genel Başkanı Bülent Ecevit, 3 Kasım seçimlerinden önce açıkladığı aktif siyaseti bırakma kararından vazgeçti. Ecevit kararını, İzmir Büyükşehir Belediye Başkanı Ahmet Piriştina'nın, "Ecevit artık genel başkanlığa aday olmayacak" gerekçesiyle DSP'den istifa etmesinden sonra açıkladı. 
     Piriştina, Ecevit'in kasımda yapılacak kongrede aday olmayacağını gerekçe göstererek DSP'den istifa etti. Piriştina, yazılı açıklamasında "DSP'de olmamın temel bağı Ecevit'tir. Ecevit'in yaklaşan Kasım 2003 kongresinde bu kez genel başkanlığa aday olmayacağı anlaşılmaktadır. Bu karar nedeniyle DSP'den ayrılıyorum. Siyasi yaşamıma yine kişisel ilke ve dünya görüşüm doğrultusunda bir siyasi partide devam etmek istiyorum" dedi. 
     İstifa ile ilgili soru istemeyen Piriştina, kararını önce eşi ve oğluyla paylaştığını belirtti, siyasete "ilkelerine uygun bir partide devam edeceğini" söylemekle yetindi. 
     İzmir'de DSP'li ilçe belediye başkanlarıyla belediye meclis üyelerinin de CHP'ye geçmesi bekleniyor. 
     
     CHP yolunda 
     Yakın çevresinde, Piriştina'nın, CHP'ye katılacağı konuşuluyor. CHP Genel Başkanı Deniz Baykal, 4 Haziran'da İzmir'e yaptığı ziyaret sırasında, Piriştina'ya övgüler yağdırırken, "Kısa sürede umarım herkes kararını açıklar" sözleriyle istifanın sinyallerini vermişti. 
     Baykal'ın, yerel seçimlerde CHP adayı olarak yarıştığı Piriştina'nın partiye katılmasına sıcak bakmayan İl Başkanı Alaattin Yüksel ile diğer muhalifleri ikna etmeye çalıştığı kaydedildi. 
     
     Yerel seçim için çalışıyor 
     DSP Genel Başkanı Bülent Ecevit, istifanın ardından yazılı açıklama yaparak Piriştina'nın kendisini hayal kırıklığına uğrattığını belirtti. Piriştina'nın istifa mazeretinin "hiç inandırıcı olmadığını" savunan Ecevit, şu görüşleri dile getirdi 
     "Ayrılanlar ayrılır, ilkeli ve inançlı demokratik solcular yollarına devam ederler. Sayın Piriştina, DSP'den ayrılmasının temel nedeni olarak benim kasım ayında genel başkanlıktan ayrılacağımı söylemiş. Oysa benim genel başkanlıktan ayrılma konusunda verilmiş bir kararım yok. Sağlık durumum da düzeldi. Bütün gücümle yerel yönetim seçimleri için çalışıyorum. İlkeli ve inançlı DSP'lilerin partiye bağlılığı benim başkanlığıma ve sağlığıma bağlı değildir." 
     

</TEXT>
</DOC>
