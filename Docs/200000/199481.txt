<DOC>
<DOCNO> 199481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun19.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM yargıcı Türmen ''Emsal beyanı AİHM'yi bağlamaz'' 
</HEADLINE>
<TEXT>

     Avrupa İnsan Hakları Mahkemesi'nin AİHM Türk yargıcı Rıza Türmen, Rum kadın Titiana Loizidu'ya tazminat ödenerek, davanın kapatılmasının olumlu bir gelişme olduğunu söyledi. 
     Türmen, ''Türkiye'nin bu işi bitirmesi iyi oldu. AİHM kararlarının uygulanmaması Türkiye'ye uzun zamandır zarar veriyordu'' dedi. 
     Türkiye'nin AB'ye tam üyelik sürecine ve Avrupa Konseyi'nde etkili bir ülke olmasına dikkati çeken Türmen, tazminatın ödenmesiyle Türkiye'nin önündeki önemli engelin kalktığını ifade etti. 
     
     ''EMSAL BEYANI AİHM'Yİ BAĞLAMAZ'' 

     Türkiye'nin toplantı sonunda çekincelerini içeren beyanıyla ilgili soru üzerine Türmen, bu beyanın muhatabının AİHM değil, AİHM kararlarının uygulanmasını denetleyen Bakanlar Konseyi olduğunu söyledi. 
     Türmen, Türkiye'nin bu davanın diğer Rum başvurularına emsal teşkil etmemesi yolundaki beyanının AİHM'yi hukuki olarak ve pratikte bağlamayacağını belirterek, ''AİHM, kararlarında özgürdür, pratikte ve hukuken hiç kimse mahkeme kararına karışamaz'' dedi. 
     AİHM yargıcı, bununla birlikte, Strasbourg mahkemesinin daha sonraki davalarda, gerekli gördüğü takdirde, Türkiye'nin önerisini dikkate alarak, Rum başvurularının önce KKTC'deki hukuk bürosunda görüşülmesi yolunda karar alabileceğini sözlerine ekledi. 
     Türkiye, AİHM kararı gereği gecikme faizleriyle birlikte yaklaşık 1 milyon 120 bin euro tutan tazminatı dün Loizidu'ya ödemişti. 
     Avrupa Konseyi, Türkiye'nin mahkeme kararı gereği Loizidu'ya tazminat ödemesinin ardından, kararın uygulanmasıyla ilgili süreci, uzun süren tartışmalardan sonra kabul etmişti. AİHM'nin maddi tazminat dışında Rum kadının KKTC'deki topraklarına ve evine dönmesinin garanti altına alınmasını öngören genel hükmüne ilişkin olarak, ''bu konunun, zamanı geldiğinde ve 2005 yılı sonunda ele alınmasına yönelik teklifler de göz önüne alınarak ileri bir tarihte incelenmesine'' karar verilmişti. 
     
</TEXT>
</DOC>
