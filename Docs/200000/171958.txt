<DOC>
<DOCNO> 171958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/soneko10.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftlik gibi cezaevi 
</HEADLINE>
<TEXT>

     Edirne Tarım Açık Cezaevi'nde üretilen ürünlerin satışından, 6 ayda, 161 milyar lira civarında gelir elde edildiği bildirildi. 
     Cezaevine ait 4 bin 435 dönüm arazinin 3 bin dönümünde hükümlüler tarafından buğday, ayçiçek, çeltik, silajlık mısır, fiği, bağcılık, sebzecilik, meyve ve şeker pancarı üretimi yapılıyor. 
     Cezaevinde tarımsal üretimin yanı sıra, süt sığırcılığı, besicilik, tavukçulukta yapıldığını belirten yetkililer, ''Cezaevinde üretilen ürünlerin satışından, 6 ayda, 161 milyar lira civarında gelir elde edildi. Gelirlerimiz yıllara göre artarak devam etmekte. 2000 yılında 103 milyar, 2001'de 301 milyar ve 2002 yılında da 616 milyar liralık bir gelir elde edildi. Bu yılın ilk altı ayında ise 161 milyar lira olan gelirimiz, yıl sonuna kadar 1 trilyon lira olarak gerçekleşeceğini tahmin ediyoruz'' dediler. 
     
     KAMU KURULUŞLARINA DA SATIŞ YAPILIYOR 
     Kamu kurum ve kuruluşlarının ihtiyaç duydukları, ekmek, pirinç, yumurta, tavuk ve diğer et ürünlerini cezaevinden ihale açmaksızın karşılama imkanı bulduğunu da ifade eden yetkililer, şunları söylediler 
     ''Kamu kurum ve kuruluşlarına ürettiğimiz ürünleri piyasanın altında bir fiyatla satıyoruz. Bu satışların yanı sıra, Bedesten Çarşısı'nın dış cephesinde açtığımız dükkanda halkımıza perakende satışta yapıyoruz. Türkiye'deki 19 Açık Cezaevi'nden, 5'i Tarım Açık Cezaevi olarak işlev veriyor. Bu cezaevleri arasında Edirne gelir ve karlılık açısından ilk sıralarda yer alıyor. Toprağı işleyerek para kazanıyoruz. Yaptıklarımızla üreticilerimize örnek oluyoruz.'' Tarım Açık Cezaevi'nde üretim yapan hükümlülere, meslek edindirme kursu da veriliyor. 
     
</TEXT>
</DOC>
