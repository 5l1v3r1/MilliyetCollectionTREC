<DOC>
<DOCNO> 187431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/yasam/yas04.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalp ve kansere karşı pişmaniye 
</HEADLINE>
<TEXT>

   Kilo yapıcı bir tatlı olarak bilinen pişmaniyenin yeni formüllerle geliştirilen çeşidi, kalp rahatsızlığı ve kansere karşı koruyucu olacak 
      PINAR AKTAŞ 
   
   CELAL Bayar Üniversitesi Akhisar Meslek Yüksekokulu Öğretim Üyesi Yrd. Doç. Dr. Özlem Tokuşoğlu ve Kimya Bölümü'nden Emine Serin, "Yeni bir Geleneksel Türk Tatlısı Olarak 'Omega-3', 'CLA' ve 'Vitamin E' Katkılı Pişmaniye" adlı bir çalışma yaptı. Üretici firmaların talebi üzerine yapılan çalışma, geçtiğimiz günlerde TÜBİTAK Marmara Araştırma Merkezi Gıda Bilimi ve Teknolojisi Araştırma Enstitüsü'nün düzenlediği 1. Ulusal Gıda ve Beslenme Kongresi'nde bildiri olarak sunuldu. 
   
   Koruyucu etkisi 
   OMEGA - 3 koroner kalp rahatsızlıklarına karşı etkili. CLA'nın kalp rahatsızlıkları ve damar tıkanıklığı ile kanser riskine karşı koruyucu etkileri olduğu biliniyor. Vitamin E ise güçlü bir antioksidan. Tokuşoğlu, "Firmalar yakında üretime başlayacaklarını söylüyorlar. Başka firmalardan da 'Kazandibi, çikolatalı pudingde de bu tip bir zenginleştirme yapabilir miyiz ' diye teklif geldi" dedi. 
   
   Korkmadan yenilebilir    Pişmaniye buğday unu, şeker, yağ olarak tereyağı ya da margarin, sitrik asit, doğala özdeş aroma olarak vanilyadan yapılıyor, garnitür olarak ise antepfıstığı ya da fındık içeriyor. Yeni geliştirilen pişmaniye ise son yıllarda nutrasötik olarak adlandırılan besleyici değeri yüksek bir özellik taşıyor. İçinde mısır özü yağı, linolenik asit omega - 3 C18 3 , konjuge linoleik asit CLA ve vitamin E alfatokoferol bulunuyor. 
   
   
</TEXT>
</DOC>
