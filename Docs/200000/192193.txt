<DOC>
<DOCNO> 192193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sondun21.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Türk oyuncu Erdal Yıldız TV dizisinde başrolde... 
</HEADLINE>
<TEXT>

     Alman televizyonunda ''Eva Blond'' adlı polisiye dizide komiser rolünde oynayan Erdal Yıldız, İtalyan-Alman ortak yapımı bir televizyon filminde başrolde bir bedeviyi canlandıracak. 
     Türkiye'de doğan, Almanya'da yetişen ve New York'taki Lee Strasberg Enstitüsü'nde öğrenim gören Yıldız, ''Çöllerin Efendisi'' adlı filmdeki bedevi rolüyle ilgili olarak, ''Yüzü kapalı olarak oynamak, buna rağmen bir şeyler iletebilmek beni çok cezbetti'' dedi. 
     Bedeviler ile ilgili birçok belgesel film seyrettiğini ve kitap okuduğunu belirten Yıldız, ''Büyük Sahra çölündeki Tuareg bedevilere aslında çok yakın olduğumu hissediyorum'' diye konuştu. 
     Yıldız ayrıca, ''Eva Blond'' adlı polisiye dizinin yeni bölümlerinin çekimlerinin Kasım ortalarında başlayacağını söyledi. 
     Alman basını da Yıldız'ın rol alacağı yeni filmin çekimlerine geniş yer verdi. 
     
</TEXT>
</DOC>
