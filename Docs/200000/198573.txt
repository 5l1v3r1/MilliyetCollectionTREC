<DOC>
<DOCNO> 198573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/spor/ydemirkol.html </URL>
<DATE> 2003/11/29/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Ders gibi 
</HEADLINE>
<TEXT>

   
   Galatasaray hücumunu, ya da savunmasını geliştiriyor. Ama ne kadar geliştirirse geliştirsin, oyuncular kim olursa olsun futbolu iki yönlü oynayamıyor. Dün ilk yarıda üç yıldan bu yana seyrettiğimiz en amansız, en agresif Galatasaray orta sahası sahadaydı. Sadece Sabri, Ayhan, Petre ve Berkant'ın uyum ve performanslarıyla değil, bu hatla müthiş bir uyum içinde oynayan defans dörtlüsüyle, savunma yönünde çok başarılıydı. Malatya orta sahasını işlemez, işe yaramaz ve kopuk kıldılar. Malatya savunma oyuncuları pas verecek serbest orta saha oyuncusu bulamadıkları için ilk yarıda 17 kez hücumcularına uzun top attılar. Galatasaray savunması da bunları topladı. Ama bu durum Galatasaray'ı sorunsuz yapmadı. Topu kolay kaptılar, orta sahayı kolay geçtiler. Ama rakip alanda Bratu dışında çok temposuz, çok yavaş ve çok plansızdılar. Savunma yönünde çok iyi, ancak hücum yönünde tedirgin, yavaş ve etkisiz gözüktüler. Özellikle Sabri'nin hızla Hasan Şaş'laştığını söylememiz gerekiyor. Genç yıldız adayının futbolu tıpkı Hasan gibi kekeme bir hal aldı. Müdahale edilmedi. 
   Galatasaray "gol yemez, ama nasıl gol atar" diye düşünürken cevabı Prates, sonradan maçın yıldızı olacak Fevzi'nin yardımıyla verdi. Brezilyalı güzel serbest vuruşunda tıpkı birkaç dakika sonra Berkant'ın şutunda olduğu gibi Fevzi topun gideceği yönü tahmin etti, ama müdahalesi çok kötüydü. 
   Galatasaray ilk yarıda hücumda ne kadar başarısızsa, ikinci yarıda da savunma yönünde o kadar aksadı. Malatya'da Mithat ve Atilla'nın oyuna girişi savunmanın ileri çıkışı, bu alanı az adamla kontrol edişi, Galatasaray'ı otomatikman hücuma yöneltti. Pozisyonlara girdiler. Ama bu kez de orta saha presini bırakıp, rakibi ceza sahasına yakın karşıladılar. Bu durum ev sahibini kelimenin tam anlamıyla en küçük tehlikeye karşı bile savunmasız yaptı. Buldukları pozisyonlarda ise Fevzi'ye takıldılar. Fatih Terim'in oyuncuları değiştirmek, operasyonlar yapmaktan çok ekibini iki yönlü oynamak konusunda geliştirmesi gerekiyor. Dünkü maçtan alınacak ders budur. 
   
      
   
</TEXT>
</DOC>
