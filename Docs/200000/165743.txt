<DOC>
<DOCNO> 165743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/siyaset/siy01.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'da sekreter alternatifleri 
</HEADLINE>
<TEXT>

Kürtçe yayına önlemlerin görüşüldüğü MGK'dan Brüksel'e mesaj verildi Müzakereleri gecikmeden başlatın 
     BARKIN ŞIK Ankara 

     Milli Güvenlik Kurulu'nun MGK , AB Genel Sekreterliği tarafından hazırlanan Ulusal Program UP ile 7. Uyum Paketi'nin ele alındığı dünkü toplantısının ardından yapılan açıklamada Brüksel'e "Katılım ortaklığı müzakerelerini gecikmeksizin başlatın" mesajı verildi. 
     
     5 saat 15 dakika sürdü 
     Çankaya Köşkü'nde Cumhurbaşkanı Ahmet Necdet Sezer başkanlığındaki toplantı beş saat 15 dakika sürdü. Toplantıda AB Genel Sekreteri Murat Sungar, yeni hazırlanan UP'ye ilişkin brifing verdi. Bu doğrultuda 7. Uyum Paketi'nde yer alan MGK Genel Sekreterliği'nin sivilleştirilmesi ve 8. Paket'te yer alması beklenen MGK'ya ilişkin anayasal değişiklikler de "niyet beyanına" dayalı olarak gündeme geldi. 
     
     'Biz seçelim' 
     Askeri üyeler sekreterliğin yapısına ilişkin değişiklik önerisine karşı AB ülkelerinden örnekler vererek, "sekreter asker kalsın" önerisinde bulundu. Konuya ilişkin alternatifleri ortaya koyan hükümet ise, "MGK Genel Sekreteri sivil olsun," "asker kalsın ama biz seçelim" ve "2945 sayılı yasadaki genel sekreter orgeneral oramiraller arasından seçilir hükmünü değiştirerek asker veya sivil sekreter atanabilmesinin önünü açalım" tekliflerini kurula sundu. 
     Toplantıda MGK'nın "asli üyelerini" belirleyen Anayasa'nın 118. maddesi de gündeme geldi. Hükümetin AB'ye giriş için değiştirilmesi gerektiğini savunduğu maddede "MGK, Cumhurbaşkanlığı'nın başkanlığında, Başbakan, Genelkurmay Başkanı, Başbakan yardımcıları, Adalet, Milli Savunma, İçişleri, Dışişleri Bakanları ile Kara, Hava ve Deniz Kuvvetleri Komutanları ile Jandarma Genel Komutanı'ndan kurulur" deniliyor. 
     Toplantının ardından yapılan açıklamada ise şöyle denildi 
     "Türkiye'nin, tam üyelik müzakerelerine bir an önce başlayabilmesi ve AB'nin genişleme sürecinde yer alması için yükümlülüklerini, Cumhuriyetimizin niteliklerine uygun bir anlayışla yerine getirme kararlılığında olduğu vurgulanmış ve AB tarafından katılım müzakerelerinin gecikmeksizin başlatılmasının önemi ve gerekliliği üzerinde durulmuştur." 
     
     Pişmanlığı görüştüler 
     Toplantıda, PKK KADEK militanlarını topluma kazandırmak amacıyla hazırlanan Kimi Suçluların Topluma Kazandırılmasına İlişkin Yasa Taslağı da ele alındı. 
     Açıklamada özel televizyonlardan ana dilde yayın yapılabilmesine ilişkin düzenleme de gündeme gelirken yapılan açıklamada "Ülke güvenliğine zararlı radyo ve televizyon yayınlarının yurt düzeyinde etkin bir şekilde izlenmesi ve alınması gerekli önlemler görüşülmüştür" denildi. Toplantıda RTÜK bölge müdürlüklerinin yeniden oluşturulmasının tartışmaya açıldığı kaydedildi. 
     

</TEXT>
</DOC>
