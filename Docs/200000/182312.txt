<DOC>
<DOCNO> 182312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sontur12.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopan parmakları dikmeyen hastaneye soruşturma 
</HEADLINE>
<TEXT>

     Sağlık Bakanı Recep Akdağ, Sakarya'nın Karapürçek ilçesinde, traktör motoruna elini sokan 2 yaşındaki Hakan Akgül'ün kopan 2 parmağının, Sakarya Devlet Hastanesi'nde dikilememesi nedeniyle soruşturma başlattı. 
     Bakan Akdağ, parmakları kopan Hakan'ın Sakarya Devlet Hastanesi'nde, parmaklarının dikilmemesi nedeniyle Bakanlık Teftiş Kurulu Başkanlığı'na talimat vererek, söz konusu hastaneyle ilgili soruşturma başlatılmasını istedi. 
     Sağ elinin 2 parmağı kopan Hakan Akgül, ilk olarak Akyazı Devlet Hastanesi'ne, buradaki ilk müdahalenin ardından Sakarya Devlet Hastanesi'ne sevk edilmiş, ancak bu hastanede parmakları dikilememişti. 
     Baba Mehmet Akgül, kopan iki parmağını buz kovasına koydukları Hakan ile birlikte, taksiyle İstanbul'a gitmişti. 
     
</TEXT>
</DOC>
