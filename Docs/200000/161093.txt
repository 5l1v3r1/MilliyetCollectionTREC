<DOC>
<DOCNO> 161093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur29.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gül "Uyum paketi için izin almak sözkonusu değil" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, 6. uyum paketiyle ilgili tartışmaların kamuoyuna mal olmasını istediklerini belirterek, ''Yoksa bunu hiç tartışma açmadan TBMM'deki çoğunluğumuzla bir anda getirip geçirmesini de bilirdik'' diye konuştu. 
     Gül, NATO Dışişleri Bakanları İlkbahar Dönemi Toplantıları için bulunduğu Madrid'de düzenlediği basın toplantısında, gündeme ilişkin soruları yanıtladı. 
     Yunanistan Dışişleri Bakanı Yorgo Papandreu ile görüşmesinde 6. uyum paketinin gündeme gelip gelmediğinin sorulması ve Türkiye'de bu konuya ilişkin ara formüller bulunduğu yönündeki haberlerin hatırlatılması üzerine Gül, bu konuda normal olanın, Bakanlar Kurulu kararıyla paketin Meclis'e gönderilmesi olduğunu kaydetti. ''MGK beklenecek diye bir şart söz konusu değildi'' diyen Gül, Türkiye'nin Avrupa standartlarında bir demokrasi olduğunu göstermenin birçok yolu olduğunu kaydetti. 
     Türkiye'de son dönemde çok mesafe alındığını ve bunları gölgeleyecek işler yapılmaması gerektiğini vurgulayan Gül, şöyle devam etti 
     ''MGK'da diğer önemli konular nasıl görüşülürse, bu şekilde tabii ki bu konu da görüşülür, ama herhangi bir yetki ya da izin almak diye bir şey söz konusu değil. Bunlar arzu ettiğimiz standartları sanki Türkiye yakalamamış gibi bir intiba çıkartır. O bakımdan bu konu kamuoyuna mal olsun diye tartışma açtık. Yoksa bunu hiç tartışma açmadan TBMM'deki çoğunluğumuzla bir anda getirip geçirmesini de bilirdik.'' Gül, Türkiye'nin önünde çok kritik iki ayın bulunduğuna dikkati çekerek, ''TBMM tatil olmadan önce, Türkiye'de Kopenhag kriterlerinin gerçekleştiğini herkese göstermek istiyoruz'' diye konuştu. 
     
</TEXT>
</DOC>
