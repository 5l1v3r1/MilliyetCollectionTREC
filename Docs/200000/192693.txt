<DOC>
<DOCNO> 192693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sonspo02.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maç sonrası soyunma odalarında olay çıktı 
</HEADLINE>
<TEXT>

     Beşiktaş ile Galatasaray arasında oynanan derbi maç sonrası, soyunma odası koridorunda olaylar çıktı. 
     Maçtan sonra soyunma odasına giden Galatasaraylı futbolculardan Ayhan'a bir sivil tarafından tokat atılması sonucu çıktığı belirtilen olayda, koridorlarda istenmeyen olaylar yaşanırken, Beşiktaş ve Galatasaraylı yöneticilerin de araya girmesiyle ortalık sakinleştirildi. 
     Galatasaraylı Ayhan, soyunma odasına girerken tanımadığı birinin kendisine vurduğunu belirterek, "Büyük terbiyesizlik. Kim olduğunu bilmiyorum. Davacı olacağım. Beşiktaşlı yöneticiler de o kişiyi gördü. Her yer ana baba günü. Burada bize bıçak da silah da çekilebilir" dedi. 
     Beşiktaş Kulübü Asbaşkanı Kıvanç Oktay, soyunma odası koridorlarında yaşananlar için "Çok ayıp. Galatasaray'a yakıştıramıyoruz" derken, şunları kaydetti 
     "Bülent maçtan sonra soyunma odamıza girdi, 'Hadi gelin ben geldim' diyerek futbolcuları tahrik etti. Ayhan da gözümün önünde, güvenlikten birine küfür etti. Provokasyona gerek yok. Böyle kavgayla kimse bir şey kazanamaz. Üzücü şeyler olabilir, bizler de durduramayabiliriz." Galatasaray Kulübü İkinci Başkanı ve Basın Sözcüsü Ali Dürüst, şöyle konuştu 
     "Herhangi bir görevi olmayan birinin bu koridorlarda ne işi var Böyle bir kişinin soyunma odasına giden oyuncularımıza saldırması üzüntü verici. Sanırım Beşiktaşlı yöneticiler de buna üzülmüştür. Koridorlarda yaşananlar son derece üzüntü verici." Galatasaray Teknik Direktörü Fatih Terim de yaptığı açıklamada, tüm olayların, bir sivilin Ayhan'a vurmasıyla başladığını söyledi. 
     "Neredeyse biz kabahatli çıkacağız. Önce çıkan baskın mı olacak " diyen Terim, Ayhan'a vurulması üzerine futbolcularına sahip çıktıklarını kaydetti. Terim, şunları söyledi 
     "Galatasaray takımı Ayhan'ı ortada mı bırakacak Tabii ki sahip çıkacak. Ayhan şikayetçi oldu, biz de o kişiden şikayetçiyiz. Sahada ayranı, çakmağı, pili yedik. Tamam ama bir sivil durup dururken Galatasaraylı futbolcuya nasıl vurabilir Oyuncumuzu 100 kişinin içinde de olsa bırakmayız. Olay, Galatasaray ile Beşiktaş arasında değil. Bazen alkollü arkadaşlar tehlikeli olabiliyorlar." 
     
</TEXT>
</DOC>
