<DOC>
<DOCNO> 186590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sondun02.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongre üyesi, Müslüman derneği yüzünden boşandı.. 
</HEADLINE>
<TEXT>

     ABD Kongresi Temsilciler Meclisi üyesi 76 yaşındaki Cass Ballenger, 50 yıllık evliliğinin bozulmasının nedenlerinden biri olarak, ülkedeki Müslüman nüfusun en güçlü derneği olarak kabul edilen CAIR'in merkez binasının, evinin tam karşısında bulunmasının kendilerinde yarattığı stresi gösterdi. 
     ''The Charlotte Observer'' gazetesinde dün yayınlanan söyleşide boşanmasının nedenlerini anlatan Ballenger, ''CAIR Council on American-Islamic Relations binasının, Kongre binalarının bulunduğu Capitol Hill'in yanı başında ve evlerinin karşısında olduğunu, bu durumun da kendilerinde güvenlik kaygısı yarattığını, strese girdiklerini'' belirtti. 
     Ballenger, ''CAIR'in teröristlerle bağlantılı olduğuna inanıyorum. Haklarında FBI ve CIA'ya rapor yazdım'' dedi. Ballenger, ''Eşim, CAIR binasında neler olup bittiği konusunda sürekli kaygı duyuyordu. Gece yarıları bina dışında yük boşaltılıyor, başları örtülü kadınlar binaya girip çıkıyor. Kongre'den iki blok ötedeler ve Kongre binasını havaya uçurabilirler'' dedi. 
     Ballenger'ın boşandığı eşi Donna da, CAIR binasının çok yakınlarında olmasının kendilerini kaygılandırdığını belirterek, ''CAIR binasını, 11 Eylül saldırısından sonra eşimle birlikte sürekli olarak izledik. Bu binanın buradaki varlığının, Capitol Hill'in güvenliğini tehdit ettiği yolunda kaygılıydık. Hemen karşı caddede bir çetenin olması kuşku uyandırıcı'' dedi. 
     CAIR'den yapılan açıklamada ise Ballenger'ın açıklamaları şiddetle kınanarak, ''Ballenger böyle saçma sapan yorumlar yapıyorsa, Kongre'de ne tür çalışmalar yürüttüğü merak edilmelidir'' denildi. 
     Ballenger, boşanmalarının bir başka nedeninin de Cumhuriyetçi Parti'ye mensup Kongre üyelerinin, Parti kararıyla, lobilerden ufak tefek hediyeler almalarının yasaklanması, bunun da eşinin yaşam tarzını bozması olduğunu belirtti. Eşi Donna da açıklamasında, ''sınırlamalar, para harcamamıza konan engeller, Washington'u çekilmez hale getirdi'' dedi. 
     Ballenger, tepki çeken açıklamalarını ilk kez yapmıyor. Temsilciler Meclisi'nde, Georgia eyaleti üyelerinden olan, siyahi Cynthia McKinney hakkında, geçen Aralık ayında, ''Bende bir miktar ayrımcı hisler uyandırıyor'' demiş, sonra da özür dilemişti. 
     
</TEXT>
</DOC>
