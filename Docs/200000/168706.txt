<DOC>
<DOCNO> 168706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sondun13.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon Bakan'dan "Sallandıracaksın" yaklaşımı.. 
</HEADLINE>
<TEXT>

     Japonya'da bir bakan, küçük bir çocuğu öldürmekten gözaltına alınan 12 yaşında bir çocuğun anne babasının ''başlarının kesilmesi gerektiğini'' söyledi. 
     Devlet Bakanı Yoshitada Konoike, ''Anne babası önce sokaklarda sürüklenmeli, sonra da başları kesilmeli. O zaman aileler ve çocukları daha dikkatli olur'' dedi. 
     Hükümetin çocuk sorunları komisyonu üyesi de olan bakan, hükümetin, 14 yaş altındaki çocukların cezai ehliyeti olmadığını hükme bağlayan bir yasayı değiştirip değiştirmemesi konusundaki tartışmalar hakkında bu sözleri söyledi. 
     Konoike, daha sonra sözlerinin sadece Samuray filmlerinden alınma bir benzetme olduğunu ve çocukların işlediği suçlardan ailelerin sorumlu tutulması gerektiğini söylemek istediğini ileri sürdü. 
     Konoike, ''14 yaşın altındaki çocuklar sorumlu tutulamadığı için, aileleri halkın önüne çıkıp toplumda yaratılan sorunlar için özür dilemeli'' diye konuştu. 
     Başbakan Junichiro Koizumi ise mecliste yapılan bir tartışma sırasında bakanın yorumunu duymadığını, ama doğruysa bunun uygun olmayacağını söyledi. 
     Japonya'da 12 yaşındaki bir çocuk, 4 yaşında bir çocuğu çok katlı bir otoparkın çatısından aşağı iterek öldürdüğünü itiraf etmişti. 
     
</TEXT>
</DOC>
