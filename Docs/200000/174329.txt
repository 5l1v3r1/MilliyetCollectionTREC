<DOC>
<DOCNO> 174329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur21.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
''Eve Dönüş'' yasasından yararlanmak için 444 kişi başvurdu... 
</HEADLINE>
<TEXT>

     İçişleri Bakanı Abdulkadir Aksu, dün yürürlüğe giren ''Topluma Kazandırma Yasası''ndan yararlanmak için 333'ü cezaevlerinden, 111'i teslim olan toplam 444 kişinin müracaat ettiğini bildirdi. 
     Aksu, İçişleri Bakanlığı'nda Topluma Kazandırma Yasası ile ilgili düzenlediği basın toplantısında, ''Şu an itibariyle cezaevlerinde bulunan 333 kişi dilekçeyle müracaat etti. 111 kişi de kendiliğinden teslim oldu'' dedi. 
     İçişleri Bakanı Aksu, ''DEHAP'lı bir heyetin Kuzey Irak'a gidip PKK ile görüşeceği, Türkiye ile PKK arasında arabuluculuk yapacağı'' yönündeki iddiaların anımsatılması üzerine, bunların söylenti olduğunu söyledi. 
     ''Örgüt yöneticilerinin İsveç ve Norveç'e gönderilmesi söz konusu mu '' sorusu üzerine de Aksu, bunların spekülasyon olduğunu ve örgüt tarafından tartışmaya açıldığını ifade etti. 
     ''Dün Mardin'de, önceki günlerde de Ankara ve İstanbul'da meydana gelen bombalı eylemler münferit mi, yasaya tepki mi '' şeklindeki soruya da Aksu, ''Bunları yapanlar ayrı örgütler. Büyük bir bölümü bu yasaya tepki. Terör örgütü, bu yasanın çıkmaması için öncelikle birçok faaliyetler yürüttü. Daha sonra da eylemlerini artırdı'' yanıtını verdi. 
     
</TEXT>
</DOC>
