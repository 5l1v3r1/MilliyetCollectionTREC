<DOC>
<DOCNO> 190817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur14.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlar, 5 Kasım'da iş bırakacak... 
</HEADLINE>
<TEXT>

     Doktorlar, 5 Kasım'da iş bırakacak. Yurt genelindeki bütün sağlık kuruluşlarında acil servisler dışında sağlık hizmeti verilmeyecek. 
     ANKA'nın edindiği bilgiye göre, sağlık çalışanları çalışma koşulları ve bütçeden sağlığa öngörülen payı protesto etmek için 5 Kasım'da sağlık hizmeti vermeyi bir gün süre ile durduracak. Doktorlar, 3 Kasım'da Sağlık Bakanlığı bütçe tasarısının TBMM Plan ve Bütçe Komisyonu'nda görüşülmesinin ardından 5 Kasım'da iş bırakacak. Doktorlar, bütün illerde, acil servisler dışında bütün birimlerde tam gün iş bırakacak. 
     Doktorlar, toplu yürüyüş yapmayacak ancak hastalara neden iş bıraktıklarını tek tek anlatacak. 
     Doktorlar, geçen haftasonu Antalya'da yapılan 8'inci Pratisyen Hekimlik Kongresi'nde "iş bırakma" kararı almışlardı. 
     
     SAĞLIK BAKANI İLE GÖRÜŞECEKLER 

     Öte yandan Türk Tabipleri Birliği Merkez Konseyi Başkanı Füsun Sayek başkanlığındaki doktorlar bugün Sağlık Bakanı Recep Akdağ ile görüşecek. Doktorlar, 5 Kasım'da neden iş bırakacaklarını, sağlık alanında atılmasını bekledikleri adımları Bakan Akdağ'a anlatacak. 

     
</TEXT>
</DOC>
