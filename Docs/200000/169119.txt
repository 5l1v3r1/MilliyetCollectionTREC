<DOC>
<DOCNO> 169119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/soneko03.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon tahminlerindeki düşüşe rağmen, faiz beklentileri yüksek 
</HEADLINE>
<TEXT>

     Enflasyon ve enflasyona ilişkin bekleyişler iniş trendinde bulunurken, reel faizler dalgalı bir seyir izliyor ve hala yüksek seviyesini koruyor. 
     Merkez Bankası'nın beklenti anketinde ortaya çıkan gelecek 12 aylık enflasyon beklentisi ve yaklaşık 12 aylık devlet iç borçlanma senetlerinde oluşan bileşik faizleri esas alarak yaptığı hesaplamalara göre, seçimlerin yapıldığı geçen yılın Kasım ayında reel faizler yüzde 14.6 dolayında bulunuyordu. 
     Irak'ta savaş beklentisi ile bu yılın Ocak ayında yüzde 27'lere kadar çıkan reel faizler, Şubat'ta yüzde 25.2'ye düşmesine karşılık, Mart ve Nisan aylarında yüzde 27'lik yüksek seviyesini korudu. 
     Mayıs'ta yüzde 21.7'ye inen reel faizler, Haziran'da da yüzde 18.9'a düştü. 
     Ancak, Haziran ayındaki beklenti anketinde gelecek 12 aya ilişkin TÜFE beklentisinin yüzde 25.6'ya kadar indiği gözönüne alındığında, yüzde 49.4'lük bileşik nominal faizler yüksek seviyesini koruyor. 
     
     REEL FAİZLER YÜZDE 10-15 BANDINA İNMELİ 
     Öte yandan, ekonomi bürokratları reel faizlerin nominal faizlerdeki yükseklik nedeniyle hala üst seviyelerde bulunduğunu belirtirken, bunun yüzde 10-15 bandına gerilemesi gerektiğini kaydediyor. 
     Böylece borçlanmanın sürdürlebilir bir yapıya kavuşacağını anlatan bürokratlar, istikrar programına bağlı kalınması ile birlikte reel faizlerin daha aşağılara inebileceğine işaret ediyor. 
     
</TEXT>
</DOC>
