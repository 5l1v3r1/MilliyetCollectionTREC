<DOC>
<DOCNO> 166099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/guncel/gun01.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşarsa 4 ay sonra tomografi çektirecek 
</HEADLINE>
<TEXT>

Şişli Etfal Hastanesi, yeşil kartlı kanser hastası Ramazan Genç’in acil’ tomografisi için ekim ayına gün verdi 
     ÜMRAN AVCI İstanbul 

     Ramazan Genç’e 32 4.5 yıl önce kasığında çıkan bir şişlik üzerine gittiği hastanede testis kanseri tanısı kondu. Aynı yıl Haseki Hastanesi’nde ameliyat oldu. Ardından Şişli Etfal Hastanesi Onkoloji Servisi’ne sevk edildi. Bir süre kemoterapi gördü. Rutin kontrollerine devam eden yeşil kartlı Genç, bir süre sonra raporunu almaya gittiğinde akciğerinde bir santimlik nodül görüldü. Bu yüzden yine Şişli Etfal Hastanesi’nde görevli doktorlar tarafından Toraks BT akciğer tomografisi ve bilgisayarlı alt ve üst abdomen tüm iç organların tomografisini çektirmesi istendi. Genç. üzerinde "acil" yazan istek formuyla Radyoloji Servisi’ne gönderildi. Üstelik formda hastanın ön tanısında testis tümörü olduğu da vurgulanıyordu. 
     
     HASTA YOĞUNLUĞU VAR 
     Ne var ki, acil olmasına rağmen Genç’e "hasta yoğunluğu nedeniyle" dört ay sonraya gün verildi. Hemen çektirmesi gereken bilgisayarlı tomografileri ancak ekim ayında çektirebileceğini öğrenen Genç, durumunun acil olduğunu, hatta kanser hastası olduğunu hatırlattı. Ancak sonuç değişmedi. 
     "4.5 yıldır bu hastalıkla mücadele ediyorum" diyen Genç, şunları söyledi "Aynı tür kansere yakalanan yakınlarım, bu hastalıktan beş yıl sonra hayatını kaybetti. Hastalığımın diğer organlarıma yayılıp yayılmadığını acilen öğrenmemiz gerekiyor, çünkü erken teşhis çok önemli. Bu süre içinde yaşayacağımın garantisi yok." 
     Hastalığı nedeniyle çalışamadığını söyleyen Genç, "Tedavi için yaşadığım Ordu’dan gelip gidiyorum. Zaten işsizim. Buralarda eş dost yanında veya otelde kalıyorum. Verilen randevu tarihleri uzak olunca gidip gelmekte de maddi manevi zorlanıyorum" diye konuştu. 
     
     BAŞHEKİM İKİSİ DE HATALI 
     Şişli Etfal Hastanesi Başhekimi Doç.Dr. Yüksel Altuntaş, Genç’e dört ay sonraya gün verilmesinin memur hatası olduğunu belirterek şöyle konuştu "Randevu veren kişi oradaki memurlar. Yoğun olsa bile acil olmayan bir hastanın önüne geçirilir. Her yerde tomografi olmadığı için çok yığılma oluyor. Bu yüzden gözden kaçmış. Görevlinin savunmasını alacağız. Ancak burada hastanın da kabahati var. Hemen şefe gitmeli ya da başhekimliğe gelmeliydi." 
     

</TEXT>
</DOC>
