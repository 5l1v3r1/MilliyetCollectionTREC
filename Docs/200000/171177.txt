<DOC>
<DOCNO> 171177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko37.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'dan Petkim için yeni teklif.... 
</HEADLINE>
<TEXT>

     Petkim'in yüzde 88.86 oranındaki hissesinin özelleştirilmesi ihalesini 605 milyon dolarlık teklifle kazanan Standart Kimya, Özelleştirme İdaresi Başkanlığı'na ÖİB peşinatı 305 milyon dolara çıkaran ve vadeye bağlanacak miktar için de Adabank teminat mektupları ve hisse rehni öneren yeni bir teklif sunduğunu açıkladı. 
     Uzan Grubu'na bağlı Standart Kimya Petrol Doğalgaz Sanayi ve Ticaret A.Ş.'den yapılan açıklamada, ihalede, 242 milyon doları peşin ve 363 milyon doları da vade farkı ilavesi ile birlikte 3 eşit taksitte 605 milyon dolar ödemenin, ayrıca, vadeye bağlanan miktar için ihale şartnamesi gereği Adabank tarafından verilecek bir teminat mektubu sunmanın taahhüt edildiği hatırlatıldı. 
     ÖİB'nin 21 Temmuz tarihli yazısında, vadeye bağlanan miktara ilişkin olarak Adabank tarafından teminat verilmesinin uygun görülmediğinin belirtildiği kaydedilen açıklamada, bu durumun ihalenin iptali anlamına gelebileceği vurgulandı. Açıklamada, şöyle denildi 
     ''Oysa basında, ÖİB'ye atfen yapılan açıklamalarda önceki dönemlerde yapılan özelleştirmelerdeki deneyimlere istinaden herhangi bir nedenle ihale sürecinin yenilenmesinin gerekmesi halinde yapılacak yeni ihalede istekliler tarafından verilecek tekliflerin şirketimiz tarafından taahhüt edilen 605 milyon dolardan çok daha düşük olacağı belirtilmektedir. 
     Stratejik önemi dolayısıyla kamuoyunun neredeyse oybirliğiyle Türk sermayedarlarının elinde kalmasının gerekli olduğunu düşündüğü Petkim'in üstelik de büyük olasılıkla daha düşük bir fiyatla yabancı yatırımcıların eline bırakmamaktaki kararlılığımızın ve iyi niyetimizin ilave bir göstergesi olarak, Petkim hisselerine ilişkin satın alma bedelinin aşağıdaki şekilde ödenmesi ve teminata bağlanması şirketimiz tarafından ÖİB'ye teklif edilmiştir 
     Peşin olarak ödenecek bedel 305 milyon Amerikan Doları'na yükseltilmiştir. Vadeye bağlanan bakiye 300 milyon ABD Doları ise aynı vade tarihlerinde ve 100 milyon ABD Dolarlık 3 eşit taksitte Vade farkı ilavesi ile birlikte ödenecektir. 
     Vadeye bağlanan 300 milyon ABD Doları için ÖİB'ye teminat olarak Adabank teminat mektupları sunulacak ve ilaveten Petkim'in şirketimiz tarafından satın alınacak hisselerinin yarısını teşkil eden yüzde 44.43 oranındaki hisseleri üzerinde ÖİB lehine birinci derece hisse rehni tesis edilecektir. 
     Bu oran Emekli Sandığı'na ait olan yüzde 7 oranındaki Petkim hissesi ile birlikte düşünüldüğünde Petkim'in çoğunluk hisselerinin kontrolü ve oldukça sağlam bir teminat teşkil etmesi açılarından anlamlıdır.'' 
     
     ''İLAVE TEMİNAT MEKANİZMALARINI GÖRÜŞMEYE HAZIRIZ'' 
     Geri kalan yüzde 44.43 oranındaki Petkim hisselerinin üzerinde ise Adabank tarafından verilecek teminat mektubunun kontrgarantisini oluşturmak amacıyla Adabank lehine birinci derecede verilecek rehni takiben ÖİB lehine ikinci derecede rehinler tesis edileceği belirtilen açıklamada, şu görüşlere yer verildi 
     ''ÖİB tarafından teklif edilebilecek Petkim'in diğer kamu kurumlarından olan alacaklarının şarta bağlı temliki, malvarlığı üzerinde ipotek veya ticari işletme rehni kurulması, kefalet verilmesi gibi alternatif ilave teminat mekanizmalarını da görüşmeye hazır olduğumuz ÖİB'ye bildirilmiştir. 
     Söz konusu teminatların verilmesi ile ÖİB tarafından hisse satış bedeli ile ilgili olarak herhangi bir risk ile karşı karşıya kalınması ihtimali kalmamış olacak ve ÖİB yazısında ifade edilen risk temerküzü ile ilgili durum söz konusu olmaktan çıkacaktır. Bu çerçevede teminatlandırılan bahse konu gayri nakdi kredi karşılıklar açısından da Bankalar Kanunu ile ilgili mevzuat hükümlerine herhangi bir aykırılık teşkil etmemektedir.'' Ülkemizin mevcut ekonomik şartları düşünüldüğünde 305 milyon ABD Doları gibi bir mertebede olan ve neredeyse ihalede teklif veren diğer grupların tekliflerine yaklaşan bir peşinatı ÖİB'nin kabulden imtina etmeyeceğine ve ülkemiz için stratejik önemi olan bir şirketin yerli sermaye elinde kalmasına karar verileceğine olan inancımızı koruyoruz.'' 
     
</TEXT>
</DOC>
