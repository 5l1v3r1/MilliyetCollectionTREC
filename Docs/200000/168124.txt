<DOC>
<DOCNO> 168124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur40.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli Valisine saldırıda 2 güvenlik görevlisi şehit oldu... 
</HEADLINE>
<TEXT>

     Tunceli Valisi Ali Cafer Akyüz, Pülümür İlçesi dönüşünde silahlı saldırıya uğradı. Saldırıda, 2 güvenlik görevlisi şehit oldu, bir güvenlik görevlisi yaralandı. 
     Alınan bilgiye göre, Pülümür İlçesi'nde köye dönüş projesi kapsamında onarımları tamamlanan konutlar ile büyükbaş hayvanların hak sahiplerine dağıtım törenine katılan Akyüz ile Belediye Başkanı Hasan Korkmaz ile askeri personel ve daire amirlerinin oluşturduğu 13 araçlık konvoy, Tunceli'ye 30 kilometre kala Zağge mevkiinde saat 14.30'da uzaktan silahlı saldırıya maruz kaldı. 
     Vali Akyüz'ün bulunduğu Mercedes marka cip makam aracı, açılan ilk ateşin ardından hemen konvoydaki zırhlı araçlarla korumaya alındı. Vali Akyüz, daha sonra zırhlı araçlardan birine alınarak 10 kilometre ilerdeki Nazimiye İlçesi'ne bağlı Şehit Mehmet Karakolu'na götürüldü. 
     Konvoyun en önündeki Land Rover'in içinde bulunan Tunceli Jandarma Komando Birliği'nde görevli 2 asker şehit olurken, bir güvenlik görevlisi yaralandı. Saldırıya ilk karşılığın da yine bu araçtan verildiği öğrenildi. 
     Vadi biçimindeki ormanlık alanda kayalıkların arkasından yapılan saldırıda, makineli tüfeklerin de kullanıldığı kaydedildi. 
     Konvoydaki askerlerin karşılık vermesi üzerine saldırganların ateşi keserek, olay yerinden kaçmaya çalıştıkları bildirildi. 
     Saldırının ardından zırhlı bir araçla Şehit Mehmet Jandarma Karakolu'na geçen Vali Akyüz'ün, burada bir süre dinlendikten sonra, 2 zırhlı araçla Tunceli'ye geldi. Öte yandan, terör örgütü PKK KADEK tarafından gerçekleştirildiği tahmin edilen saldırının ardından, bölgede Tunceli Jandarma Komando Tugayı ile Özel Harekat timleri tarafından hava destekli geniş çaplı operasyon başlatıldı. 
     
     AKYÜZ'ÜN AÇIKLAMASI 

     Vali Akyüz, yaptığı açıklamada, bir törene katıldığı Pülümür'den ayrıldıktan sonra konvoyun teröristlerin saldırısına uğradığını bildirdi. 
     Bu saldırıda kendisinin yara almadığını ifade eden Akyüz, güvenlik güçlerinin saldırıya karşılık vermesinin ardından yaklaşık 10 dakika çatışma yaşandığını belirtti. Saldırının meşelik alanda yaklaşık 10 kişilik terörist grubu tarafından gerçekleştirildiğini ifade eden Akyüz, suikast silahının da saldırıda kullanıldığını söyledi. 
     ''Tek üzüntüm askerlerimizin şehit edilmesidir'' diyen Vali Akyüz, saldırıyı gerçekleştirenlere yönelik bölgede geniş çaplı operasyon başlatıldığını kaydetti. 
     Vali Akyüz, saldırının Türkiye'yi karıştırmak isteyen ve bölgede yakalanan huzur ortamını bozmak isteyenler tarafından gerçekleştirildiğine dikkat çekerek, ''Bu saldırıyı terör örgütü PKK KADEK tarafından yapıldığını tahmin ediyorum'' diye konuştu. 
     Bu arada, saldırı sonucu şehit olan askerlerin kimlikleri konusuna henüz açıklama yapılmadı. 
     
</TEXT>
</DOC>
