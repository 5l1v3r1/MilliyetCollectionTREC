<DOC>
<DOCNO> 167372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur29.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da taksilere açık cep duraklar... 
</HEADLINE>
<TEXT>

     İstanbul Büyükşehir Belediyesi'nin taksilerin duraklarda müşteri beklemesini sağlamak amacıyla hazırladığı ''Taksi Bekleme ve Yolcu İndirme ve Bindirme Durakları''nın ilki, Vali Muammer Güler, Büyükşehir Belediye Başkanı Ali Müfit Gürtuna ve Emniyet Müdürü Celalettin Cerrah'ın da katıldığı törenle Beşiktaş'ta açıldı. 
     Meydandaki 3 araçlık cep durağın açılış töreninde konuşan İstanbul Valisi Güler, kentin trafiğinde insan değil araç taşındığına işaret etti. 
     Bu tür cep durakların çoğaltılması gerektiğini kaydeden Güler, buraların tüm taksilere açık olduğunu bildirdi. 
     Büyükşehir Belediye Başkanı Gürtuna da, kentte bulunan 18 bin taksiden sadece 5 bininin duraklarda yer aldığını, geri kalanların ise trafikte ''mayın'' gibi dolaştığını vurguladı. 
     Bunun da trafiği, yoğun olduğu saatlerde yüzde 65 oranında ağırlaştırdığına dikkat çeken Gürtuna, bu nedenle bütün ilçelerde duraklama sistemine geçileceğini anlattı. 
     Uygulamayı ilk olarak Bakırköy ve Beşiktaş'da başlattıklarını belirten Gürtuna, vatandaşlardan buraları park yeri olarak kullanmamalarını ve taksiye bu duraklardan binmelerini istedi. 
     Emniyet Müdürü Cerrah da, duraklar konusunda yaşanan bazı sıkıntılara değinerek, şunları söyledi 
     ''İstanbul'da 18 bin taksinin yararlanması için 645 taksi durağı açılmış. Ancak maalesef 310 tanesine belli gruplar tarafından el konulmuş. Bazı belediyeler umuma açık duraklardan işgaliye parası almışlar. Bunlar kanuna uygun değil. Açık söylüyorum, bunlar 18 bin taksinin faydalanması için açılıyor.'' 
     
     DURAK İŞGALCİLERİNE UYARI... 
     Konuşmasında 310 durağı işgal edenlere de seslenen Cerrah, bu kişilerden diğer taksicilerin haklarına riayet etmelerini istedi. 
     Celalettin Cerrah, bu konuda mücadele edeceklerini kaydederek, şöyle dedi 
     ''Çünkü bu durakların tek amacı 18 bin taksinin yararlanması içindir. Yoksa bu 310 taksi durağını 3 bin tane taksi işgal etsin, bunlardan menfaat temin etsin diye değil... Taksi duraklarının artmasından yanayız. Ancak belli gruplarca, kişilerce bunların işgal edilmesine karşıyız.'' Büyükşehir Belediyesi Ulaşım Daire Başkanı Rafet Bozdoğan da, taksilere cep durak çalışmasının 2 yıldır sürdüğünü ve 8 ilçede proje ile planlama çalışmalarının bittiğini söyledi. 
     Bozdoğan, durakların tüm taksilere açık olduğunu ve kimsenin buradan bir rant elde etmesinin mümkün olmayacağını bildirdi. 
     
</TEXT>
</DOC>
