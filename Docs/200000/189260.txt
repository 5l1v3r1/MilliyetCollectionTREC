<DOC>
<DOCNO> 189260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun24.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
MI5 İngiltere'de 'uyuyan' El Kaide teröristleri var 
</HEADLINE>
<TEXT>

     İngiltere İç İstihbarat servisi MI5, terör örgütü El Kaide'nin İngiltere'de ''uyuyan'' teröristleri olduğunu bildirdi. 
     MI5 Başkanı Eliza Mannigham-Buller, İngiliz toplumuna uyum sağlamış, dikkat çekmeyen, özel eğitimli bu kişilerin, harekete geçmek için uygun anı beklediklerini söyledi. 
     Mannigham-Buller, sadece İngiliz istihbaratının değil, bütün Avrupa'daki istihbarat servislerinin kendi ülkelerinde ''uyuyan'' teröristler bulunduğunu tespit ettiklerine dikkat çekti. 
     11 Eylül'ün batı dünyasına verdiği en büyük dersin bu olduğunu kaydeden Mannigham-Buller, teröristlerin ''normal insanlardan farklı göründükleri'' yönündeki yanlış inancın ortadan kalktığını ifade etti. 
     MI5 Başkanı, ''Eyleme geçtikleri güne kadar yasalara saygılı birer vatandaş olarak yaşayıp, hiçbir güvenlik kuruluşunun dikkatini çekmemeyi başarıyorlar. Aynen 11 Eylül saldırılarını yapan teröristler gibi'' ifadesini kullandı. 
     Eliza Mannigham-Buller, dünya çapında istihbarat faaliyetlerinin hızlandırılması ve tehdidin ortadan kaldırılması için yıllarca çabaların sürdürülmesi gerekeceğinin de altını çizdi. 
     
</TEXT>
</DOC>
