<DOC>
<DOCNO> 167276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sondun33.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi Almanya'dan özür dilemedim... 
</HEADLINE>
<TEXT>

     İtalya Başbakanı Silvio Berlusconi, ''Nazi gafı'' konusunda Almanya Başbakanı Gerhard Schröder ile yaptığı telefon görüşmesinde, Schröder'den özür dilemediğini söyledi. 
     Berlusconi, Schröder ile yaptığı görüşmeye ilişkin düzenlediği basın toplantısında, Almanya Başbakanı'na, sözlerinin yanlış anlaşılmasından ötürü üzgün olduğunu dile getirdiğini belirterek, ''Bu, sadece alaycı bir yorumdu. Özür dilemedim. Yanlış anlaşılan ifademden ötürü üzgün olduğumu söyledim. Sözlerim sadece şakaydı'' dedi. 
     Silvio Berlusconi, yanlış anlaşılan ifadesinden ötürü ülkesi ve kendisine yöneltilen eleştirilerin ''kendisini kırdığını'' belirtti. 
     İtalya Başbakanı, Avrupa Parlamentosu'nda, hakkındaki mahkemeler ve İtalyan medyasındaki hisseleri konusunda eleştirilerde bulunan Alman milletvekili Martin Schulz'a yanıt verirken, ''Sayın Schulz, İtalya'da Alman toplama kampları konusunda bir film yapılıyor. Sizi toplama kampı komutanı rolüne önermek isterim. Mükemmel olursunuz'' demişti. 
     Berlusconi'nin bu sözleri, İtalya, Almanya ve AB içinde rahatsızlığa yol açmıştı. 
     İtalya Başbakanı Berlusconi, 22 Temmuz'da ABD'de Başkan George Bush ile görüşeceğini de açıkladı. 
     
</TEXT>
</DOC>
