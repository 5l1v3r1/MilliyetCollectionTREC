<DOC>
<DOCNO> 177717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/dunya/dun03.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenistan Irak'a asker gönderecek 
</HEADLINE>
<TEXT>

   DIŞ HABERLER SERVİSİ 

   
   Ermenistan, yeniden yapılanma ve savaş sonrası istikrar sağlama çabalarına katkıda bulunmak amacıyla 30 bin Ermeni'nin yaşadığı Irak'a 10 patlayıcı uzmanı ve 3 doktordan oluşan küçük bir birlik göndermeyi planlıyor. Birliğin Irak'a gidebilmesi için parlamentonun onayı gerekiyor. 
   Savunma Bakanı Mikael Arutyunyan, birliğin gönderilmesi planının yasal yönleri üzerinde çalıştıklarını söyledi. Arutyunyan, "Bu sadece Irak'ın yeniden yapılandırılmasına değil, uluslararası güvenlik ve istikrara da küçük bir katkı olacak" dedi. 
   Savunma Bakanı, birlik göndermek istemelerinin yalnızca Irak'ın coğrafi açıdan yakın olmasından kaynaklanmadığını, orada yaşayan 30 bin Ermeni'ye ve onların sorunlarına kayıtsız kalamayacaklarını söyledi. 
   Ermenistan'ın komşuları Azerbaycan ve Gürcistan da yeniden yapılanma sürecinde koalisyon güçlerine yardım etmek üzere Irak'a birlik göndermişlerdi. 
   Bu arada ABD Başkanı George W. Bush, Irak'taki Amerikan askerlerine daha fazla yabancı askerin katılacağını, böylece Amerikan "avcı ekiplerinin" serbest kalacağını söyledi. Seattle'da habercilere Irak'taki duruma ilişkin açıklamalarda bulunan ABD Başkanı Bush, "Irak'a daha fazla yabancı asker gelecek. Böylece Irak'ın altyapısını koruma kapasitesi artacak ve avcı ekiplerimizin serbest kalması sağlanacak" dedi. 
   
   
</TEXT>
</DOC>
