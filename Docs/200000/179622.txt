<DOC>
<DOCNO> 179622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur34.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yasama yılında "dokunulmazlıklara dokunulacak..." 
</HEADLINE>
<TEXT>

     AK Parti Grup Başkanvekili Sadullah Ergin, yeni yasama yılında milletvekili dokunulmazlıklarının sınırlandırılması için çalışacaklarını bildirerek, ''Dokunulmazlıklara dokunulacak'' dedi. 
     Ergin, Parlamento'da düzenlediği sohbet toplantısında basın mensuplarının sorularını yanıtladı. Hükümet'in kararlılıkla yolsuzlukların üzerine gittiğini ifade eden Ergin, bu mücadelede dokunulmazlıkların engel oluşturmadığını söyledi. Yeni dönemde milletvekili dokunulmazlıkları ile ilgili olarak oluşturulması kararlaştırılan komisyonun çalışacağını kaydeden Ergin, ''Dokunulmazlıklara dokunulacak. Kasım-Aralık ayında bir rapor oluşur'' dedi. 
     
     SEÇİMLERİN İPTALİ OLASILIĞI 
     Ergin, DEHAP'ın sahte belgelerle seçime katılması nedeniyle seçimlerin iptal edileceğine ihtimal vermediğini de bir soru üzerine bildirdi. YSK'nın alacağı kararla ilgili bir endişeleri olmadığını ifade eden Ergin, ''Seçimlerin üzerinden bir yıl geçti. Böyle bir aritmetikle oynamak YSK'nın yerleşik geleneğine uymaz'' diye konuştu. Ergin, Hükümet'ten rahatsız olanların değişik temennilerde bulunabileceğini, bu çevrelerin seçimlerin iptalini isteyebileceğini sözlerine eklerken, ''Bundan DYP'yi tenzih ediyorum. DYP'nin bunu istemesi normal, iptal durumunda parlamentoya girebilmeyi ümit ediyorlar'' dedi. 
     Bir seçim olasılığının ortaya çıkmasından korkmadıklarını da kaydeden Ergin, oylarının son seçime göre yüzde 5 oranında arttığını savundu. 
     
</TEXT>
</DOC>
