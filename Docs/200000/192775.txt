<DOC>
<DOCNO> 192775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/spor/yaksoy.html </URL>
<DATE> 2003/11/02/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Seviyor muyuz, sevmiyor muyuz 
</HEADLINE>
<TEXT>

   
   Papatya falına bakalım. Seviyor muyuz, yoksa sevmiyor muyuz Fal ne derse desin. Bize kalırsa, pek sevmiyoruz. 
   Aktif spordan bahsediyoruz. Bir zamanlar spor yapamamamızı alt yapının yokluğuna bağlardık. Mesela biri kalksa üniversitelerimizde binlerce gençten yüzde kaçının aktif spor yaptığını araştırsa, netice ne olurdu acaba 
   Uluslararası sporda başarı, ancak bir milletin bütününün spora düşkünlüğü ile paralel gitmektedir. Böyle olmadığı takdirde, yabancı arenalarda, olimpiyatlarda, yalnızca ferdi, gelip geçici başarılar kazanılabilmektedir. Yalnızca stadyumları doldurmakla, nefesi çıkana kadar bağırmakla, televizyonlarda saatlerce tartışmalar yapmakla spor milleti olunamıyor. Gençlerimize aktif sporu sevdirecek önlemler alınmalı ve elden gelen yapılmalıdır. Profesyonel spora yatırım yapan ticari ve özel firmaların yatırımlarının daha büyük bir kısmını amatör spor yapacak gençlere yönlendirmeleri zorunluluğu getirilmelidir. Devlet üniversitelerde, gençleri spora zorlayacak metodlar geliştirmelidir. Modern yaşamın spordan geçtiği unutulmamalıdır. Ve bu yalnızca golf yapmak değildir. 
   
   
</TEXT>
</DOC>
