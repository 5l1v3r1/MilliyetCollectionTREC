<DOC>
<DOCNO> 155407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo25.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Metin Tokat Futbolun kötü adamı biz değiliz... 
</HEADLINE>
<TEXT>

     Türkiye Faal Futbol Hakemleri ve Gözlemcileri Derneği Genel Başkanı, FIFA kokartlı hakemlerden Metin Tokat, ''Türk futbolundaki kötü adam biz değiliz. Artniyetli hiç değiliz' dedi. 
     Ankara Emniyet Müdürlüğü tarafından düzenlenen ''Futbolda Şiddet ve Önlenmesi'' konulu sempozyumun ikinci gün çalışmalarına konuşmacı olarak katılan Metin Tokat, hakemlerin, saha içindeki kuralları uygulamak zorunda olduklarını ifade ederek, ''Ancak, futbol dünyasındaki herkesin yaptığı işin sorumluluğunu bilerek birbirine saygı göstermesi gerekli'' diye konuştu. 
     Tokat, hakemin kararı istenen biçimde olmayınca, bunun şiddete giden yol olarak gösterildiğini ifade ederek, çözüm önerilerini şöyle sıraladı 
     ''Futbolcusu, teknik direktörü, yöneticisi ve hakemlere karşı belli bir baskı var. Ama olaylar sürekli olarak hakem kararlarıyla örtüşüyor. Hukuksal alanda ve özellikle ceza sisteminde ciddi düzenlemeler yapılması lazım. Türkiye ısrarla hakemlerle çekişiyor. Ortamın gerilmesi de bundan kaynaklanıyor. Bu da Türk futboluna zarar veriyor. Türk futbolundaki kötü adam biz değiliz. Artniyetli hiç değiliz. Şiddetin önlenmesinde en önemli görev medyaya düşüyor. Medya toplumu kavgaya değil, anlayışlı olmaya yöneltmeli. Futbol içindeki tüm örgütler biraraya gelip çözüm üretmeli. Kulüpler, şiddeti dışlamak istedikleri takdirde sorun aşılır. Yöneticiler önce Türk futbolu, sonra kendi kulüplerini düşünmeli. Futbolcular önce meslektaşına, daha sonra hakeme, yöneticiye ve taraftara saygılı olmalı.'' 
     
</TEXT>
</DOC>
