<DOC>
<DOCNO> 165775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/yasam/yas03.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bari Doğa kurtulsun.. 
</HEADLINE>
<TEXT>

Annesi, babasıyla birlikte öldüğünde 5 aylık hamileydi... Çekirdek aileden bir tek sağır ve dilsiz Doğa kaldı. Ve şimdi akrabaları Doğa'nın iyileşmesi için seferber oldu 
     SEMRA PELEK İstanbul 

     Levent'te Metro girişinin kapalı olması nedeniyle karşıdan karşıya geçerken hayatlarını kaybeden 5 aylık hamile Şeniz ile eşi Şenol Toksoy'un, geride bıraktığı sağır ve dilsiz kızları Doğa için yakınları bir umut ışığı arıyor. Kazadan sonra Ordu'daki dedesinin yanına gönderilen 7 yaşındaki Doğa, okulların tatil olmasıyla tedavi için İstanbul'a getirildi. 
     Küçük Doğa'nın hayatı 3 Şubat 2003 gecesi değişti... Anne ve babası, Çırağan Otel'deki personel gecesinden dönerken, Levent metro girişinin önünden karşıya geçmek istedi. Fermani Özgür Altun'un kullandığı iddia edilen otomobil, sonra da arkadan gelen bir başka araç, genç çifte çarptı. Şenol Toksoy ile eşi Şeniz hayatlarını kaybederken, geride bakıma muhtaç, sağır ve dilsiz Doğa'yı bıraktılar. 
     
     Tedavi zamanı 
     Kazanın olduğu gecenin ertesinde Ordu'daki dedesi Halil İbrahim Toksoy'un yanına giden ve orada devam ettiği işitme engelliler ilkokulunda sınıfını 'iyi' dereceyle geçen Doğa, geçtiğimiz gün dedesiyle birlikte İstanbul'daki amcası Erol Toksoy'un yanına geldi. 7 aylıkken doğan ve kanındaki zehirlenme nedeniyle gördüğü ağır antibiyotik tedavisi sonunda sağır olan Doğa, bir daha hiç duyamadı duyamadığı için de konuşamadı. 
     
     Ameliyat yok 
     Şişli 9. Asliye Ceza Mahkemesi'nde görülen ceza davasını takip eden Erol Toksoy, şimdi Doğa'nın tedavisi için doktorlarla görüşüp randevu alıyor. Toksoy, "Artık Doğa benimle, evlenene kadar burada kalacak. Doktorlara göre ameliyata gerek yok. Doğa'nın kulaklıkla duyması sağlanabilirmiş. Asıl yorucu olan daha sonra başlayacak konuşma terapileri" dedi. 
     Doğa'nın velayetinin mahkemece Çırağan Oteli'nin avukatı Vuslat Sümen'e verildiğini söyleyen Erol Toksoy, "Ceza davasının ağır işlemesi, taleplerimizin mahkemece reddedilmesi ve en son sanık Altun'un tahliyesi, bizim adalete olan inancımızı sarstı" diye konuştu. 
     
     En çok dedesini seviyor 
     Doğa ise hem bize hem de eve gelen herkese vitrinde özenle sakladığı karnesini gösteriyor gururla. En çok aylardır birlikte kaldığı dedesi Halil İbrahim Toksoy'u seviyor. Öyle ki banyoya bile girerken yanında dedesini istiyor. Anne ve babasının fotoğraflarına bakarken ağlamıyor ama soru soran gözlerini dedesine yöneltiyor. Sonra her çocuk gibi anlamlandıramadığı ölümü unutup bize neşeyle poz veriyor. 
     
'Bakın karneme..'      Şeniz-Şenol Toksoy çiftinin iki otomobilin çarpmasıyla ölümü gazetelerde geniş yer almıştı. O gece anne babasını ve de doğmamış kardeşini kaybeden Doğa şimdi tüm olanlardan uzak, mutlu bakıyor objektiflere 'pekiyi'lerle dolu karnesi ile.. 
     

</TEXT>
</DOC>
