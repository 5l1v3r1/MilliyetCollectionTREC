<DOC>
<DOCNO> 160191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/soneko12.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Artık çocuklarımızı düşünen bir hükümet istiyoruz' .. 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''artık gelecek genel seçimleri veya yerel seçimleri düşünen değil, çocuklarımızı düşünen bir yönetim istiyoruz'' dedi. 
     TOBB Başkanı Rifat Hisarcıklıoğlu, Odalar Birliği'nin Büyük Anadolu Oteli'nde başlayan 58. Genel Kurulu'nun açılışında yaptığı konuşmada, ekonomik ve sosyal sorunlarla ilgili düşüncelerini dile getirdi. Hisarcıklıoğlu, Türkiye'nin 30 yıldan beri en önemli iktisadi sorununun enflasyon olduğunu ve bunu işsizliğin takip ettiğini ifade etti. 
     Yeni kamu yönetimi yaklaşımı ile Türkiye'de tüm kamu kuruluşlarının tek tek gözden geçirilerek fayda sağlanmayanların kapatılmasını isteyen TOBB Başkanı Hisarcıklıoğlu, tüm kamu ve belediye iktisadi teşebbüslerinin de bir an önce özelleştirilmesi gerektiğini kaydetti. 
     Kamu Yönetimi Reformu'nun radikal bir mevzuat reformuyla paralel gitmesi gerektiğini de anlatan Hisarcıklıoğlu, konuşmasının bir bölümünde de Irak sorununa değindi. 
     1991 yılı öncesinde Türkiye'nin ikinci büyük ticaret ortağı olan Irak'ın normalleşmesi ve uluslararası düzende yerini almasının Türkiye'nin çıkarları açısından başka ülkelerle kıyaslanmayacak ölçüde önemli olduğunu söyleyen Hisarcıklıoğlu, Irak'la yeniden istikrarlı bir ticaret ortamının oluşmasını sağlayacak önlemlerin acilen alınması gerektiğini bildirdi. 
     Irak'ın istikrarı, refahı ve toprak bütünlüğünün korunması konusunda Türkiye ile ABD arasında amaç ve çıkar birliği bulunduğunu belirten Hisarcıklıoğlu, ''Irak olayında yaşanan gelişmeleri durmadan irdelemek yerine geleceği planlamalıyız. Ortaklık anlayışı öngörülebilir, tutarlı ve güvenilir olmalıdır. Türkiye-ABD işbirliğinin sağlam temeller üzerine oturmasının yolu da ticari ilişkileri geliştirmektir'' diye konuştu. 
     
     ''SİYASETÇİLERİMİZE YOL GÖSTERMEYE DEVAM EDECEĞİZ'' 

     Odalar Birliği'nin günlük siyasetin dışında ama milli siyasetin içinde olduğunu da konuşmasında vurgulayan Hisarcıklıoğlu, bu siyasetin Türkiye'nin zenginleşmesini sağlama siyaseti olduğunu belirterek, sözlerini şöyle sürdürdü 
     ''Bu siyaset, yatırım, üretim, istihdam ve ihracatın artırılması, insamımızın mutluluğu ve huzurunun sağlanması, sizlerin hak ve menfaatlerinin korunması siyasetidir. Siyasete ve siyasi partilere yaklaşımımız, bu güne kadar olduğu gibi bu günden sonrada tarafsızlık ve eşitlik ilkeleri çerçevesinde kalacaktır. Siyasetçimize ülkemiz sorunları ve bunların çözümleri konusunda yol göstermeye devam edeceğiz. 
     Ben dahil hiçbirimiz, bulunduğumuz makamda siyasi hesaplara göre hareket etmedik, etmemeliyiz. Sizler bu makamları ayağınızdaki prangaların çıkarılması için bize emanet ettiniz. Bu emanetin hakkını vereceğimizden hiçbirinizin şüphesi olmasın.'' Konuşmasında Başbakan Recep Tayyip Erdoğan'ın yanı sıra siyasi parti başkanları, bakanlar ve milletvekillerine de seslenen Hisarcıklıoğlu, ''Sizlere şunu açıkça söylemek istiyorum, bu camianın sesine kulak verin. Türkiye'nin önünü açacak politikaların platformu ve yeri burasıdır. Esasen Edirne'den Hakkari'ye, Samsun'dan Antalya'ya Türkiye burasıdır'' dedi. 
     İstihdam ve yatırımı işadamlarının yapacağını da ifade eden Hisarcıklıoğlu, ancak kendilerinin devletten imtiyaz ve ayrıcalık istemediklerini vurguladı. 
     
     DÖVİZDE GEREKLİ ÖNLEMLERİN ALINMASI 

     Düşen döviz kuruna da değinen Hisarcıklıoğlu, bu konuda Başbakan Recep Tayyip Erdoğan'a seslenerek, döviz kurlarının düşük seviyelerde kalmasının her zaman Türkiye'de sorun yarattığını söyledi. 
     Ne zaman faizler yüksek olmuşsa bunun bir krizle sonuçlandığının unutulmaması gerektiğini vurgulayan Hisarcıklıoğlu, ''hem sizlerin, hem de bürokrasimizin gerekli önlemleri alacağına inanmaktayım'' dedi. 
     Konuşmasında iş alemi olarak kendilerinin yapması gereken işler bulunduğunu belirten Hisarcıklıoğlu, bu işlerin neler olduğunu da sıraladı. 
     
     ''SEÇİMLERİ DEĞİL, ÇOCUKLARIMIZI DÜŞÜNÜN'' 

     ''Artık gelecek genel seçimleri veya yerel seçimleri düşenen değil, çocuklarımızı düşünen bir yönetim istiyoruz'' diyen TOBB Başkanı, çocukların iyi bir eğitim alarak küreselleşme sürecinin gerektirdiği niteliklerle donanıp, dünyanın herhangi bir yerinde rahatlıkla çalışabilmelerini istediklerini anlattı. 
     Hisarcıklıoğlu, ''Bizim çektiklerimizi çekmesinler istiyoruz, bunun yolu bellidir. Başlayan iktisadi reform süreci başarılı bir biçimde tamamlanmalıdır'' dedi. 
     TOBB Başkanı, işadamları ve iş kadınlarına nasıl bir Türkiye'de çalışmak istediklerini sordu ve bu soruya kendisi yanıt vererek, şunları kaydetti 
     ''Biz artık ilişkilerin değil kuralların belirleyici olduğu bir Türkiye istiyoruz. Eşit şartlarda rekabete dayalı piyasalar istiyoruz. Teşebbüs hürriyeti dahil özgürlükler alanının genişlediği bir Türkiye istiyoruz. Siyasi partilerin siyaseti kendi zenginlerini yaratmak için kullanmadığı, devlet eliyle sermaye birikiminin yaşanmadığı bir Türkiye istiyoruz. Siyasetin siyasi platformlarda yapıldığı bir Türkiye istiyoruz. Vehimlere kapılıp kendi yarattığı korkularına esir olmayan, kendine güvenen bir Türkiye istiyoruz.'' Türkiye'yi dünyanın ilk 10 ülkesi arasına sokacaklarını da belirten Hisarcıklıoğlu, bu başarıya olan inançlarının ülkülerini gerçekleştirmenin temel taşı olduğunu ifade etti. 
     Hisarcıklıoğlu, konuşmasının sonunda delegelere seslenirken daha çok yatırım, daha çok üretim, daha çok istihdam ve daha çok ihracatın milli görevleri olduğunu belirterek, ''Türkiye'nin milli davası ekonomi davasıdır'' dedi. 
     Rifat Hisarcıklıoğlu, konuşmasını tamamlayıp kürsüden inerken salonda bulunan TOBB delegelerinin tempolu ve yoğun alkışları arasında kürsüden indi. Delegelerin büyük bir kısmı Hisarcıklıoğlu'nu ayakta alkışlarken, salonda Odalar Birliği marşının çalındığı dikkat çekti. 
     TOBB Başkanı Hisarcıklıoğlu'nun konuşması zaman zaman delegelerin çoşkulu alkışları ile karşılandı. Hisarcıklıoğlu'nun konuşmasını yaparken sesinin kısık olduğu da dikkat çekti. 
     
     TOBB GENEL KURUL BAŞKANI ÖZTÜRK 

     TOBB 58. Genel Kurul Başkanı Erol Öztürk de yaptığı konuşmada, hükümetin ekonomik programının aynen devam etmesi gerektiğini belirterek, dolar kurunun düşmesi nedeniyle ihracatçıların zor durumda kaldığına dikkat çekti. 
     Öztürk, Türkiye'nin dinamiklerini hayata geçiren inşaat, otomotiv, tekstil sektörlerine yönelik ekonomi politakalarının da bir an önce hayata geçirilmesini istedi. 
     Özelleştirmeye hız verilmesi, Kamu İhale Yasası'nda değişiklik yapılacaksa bunun sulandırılmadan ve özüne dokunulmadan yapılması gerektiğine işaret eden Öztürk, yabancı sermayenin desteklenmesini, organize sanayi bölgelerinin teşvik edilmesini de istedi. 
     Öztürk ve Hisarcıklıoğlu'nun konuşmalarından önce Odalar Birliği'nin faaliyetlerini tanıtmak amacıyla bir de mültivizyon sunumunda bulunuldu. 
     
</TEXT>
</DOC>
