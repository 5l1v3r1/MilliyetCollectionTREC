<DOC>
<DOCNO> 174570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/ekonomi/eko02.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel yasa çıkartılmazsa bonoların ödenmesi zor 
</HEADLINE>
<TEXT>

   BDDK'ya göre, bonozedeler için iflas masası dışındaki tek formül İmar Bankası'na özel bir yasa çıkartılarak Hazine'nin hak sahiplerine paralarını ödemesi 
      AHMET ERHAN ÇELİK ANKARA 
   
   İmar Bankası aracılığıyla devlet tahvili ve bono satın alanlara paralarının ödenip ödenemeyeceği konusunda özel bir çalışma yapıldı. Ulaşılan sonuç, kısaca bonozede olarak adlandırılan mudilerin ancak "özel bir yasayla" paralarını alabilecekleri yönünde oldu. Aksi halde Hazine'nin hak sahiplerine geri ödeme yapma şansı bulunmuyor. 
   Konuya ilişkin bilgi veren bir BDDK yetkilisi İmar Bankası'nda yapılan özel çalışmanın sonuçlarını anlattı 
   İmar Bankası aracılığıyla bono ya da tahvil satın alanların ellerindeki makbuzların önemli bölümünün karşılığı yok.İmar Bankası'nın resmi olarak bildirdiği net alım satım amaçlı menkul kıymetler net 66 trilyon lira civarında. Bu rakamın 57.5 trilyon lirası bono kalemi olarak görünüyor.Bu rakamlar bankanın yatırım portföyünü de kapsıyor. Şahısların satın aldığı bono ve tahvil miktarı bilanço rakamının üçte ikisi kadar görünüyor. Ancak elinde makbuzuyla BDDK'ya müracaat eden pek çok mudi, makbuz karşılığının bulunmadığı gerçeği ile karşılaştı.Bono ve tahvillerde devlet ya da Tasarruf Mevduatı Sigorta Fonu güvencesi yok. Hak sahipleri parasını ancak iflas masasından almak zorunda.Hesaplar, Hazine kayıtlarından takip edilemiyor. Çünkü İmar Bankası piyasa yapıcısı bir banka değil. Aracılık ettiği bono ve tahvil alımları ikinci piyasadan gerçekleştirildi.Hazine, sattığı bono ve tahvillerin güvenilirliği açısından bu parayı ödemekle yükümlü. Ancak tek formül İmar Bankası'na özel bir yasa çıkartılması. Bu yasaya dayanarak Hazine'nin hak sahiplerine paralarını ödemesi. 
   İmar Bankası için Hazine'ye 1.4 katrilyonluk limit    İmar Bankası'nın devlete ne kadar yük getireceği henüz tespit edilemedi. Bununla birlikte Hazine Müsteşarlığı hazırlıklarını yapmaya başladı. 
   İlk olarak Hazine'nin Tasarruf Mevduatı Sigorta Fonu'na TMSF sağlayabileceği ikrazın yasal limiti artırıldı. Geçen hafta Meclis'te kabul edilen bütçe değişikliğiyle Hazine'ye bütçe toplamının yüzde 1 olan ikraz limitini yüzde 2'ye çıkartma imk nı sağlandı. Yüzde 1'lik artış Hazine'nin İmar Bankası için en az 1.4 katrilyon lira kaynak yaratacağı anlamına geliyor. 
   
   BDDK da şaşırdı    İmar Bankası'ndaki incelemelere ilişkin bilgi veren bir BDDK yetkilisi, İmar Bankası'nda mevduatta tespit edilen çift kayıt sisteminin menkul kıymet cüzdanında da varolduğunu belirtti. 
   Aynı yetkili, "Uzanlar İmar Bankası'nda son bir senede limit dışı grup kredileri yüzünden 450 milyon dolar geri ödeme yapmıştı. Her şey iyi gidiyordu. Ama sonra neler oldu bizde şaştık kaldık" diye konuştu. 
   
   Uzanlar, Dominik'in rekorunu kırmaya aday    Bankacılık Düzenleme ve Denetleme Kurulu, İmar Bankası'yla ilgili özel çalışmada çifte kayıt yolsuzluğunun dünyadaki örneklerini de incelendi. 
   Bugüne kadar tespit edilen en büyük yolsuzluğun Dominik Cumhuriyeti'nde olduğu saptandı. Dominik Bankası ülkenin milli hasılasının yüzde 15'ine tekabül edecek miktarda kayıtdışı mevduat topladı. Tespit edilebilen karşılıksız mevduat tutarı 2.5 milyar dolar olarak belirlendi. 
   Resmi mevduatın 912 trilyon gözüktüğü, ancak incelemeler tamamlandığında şimdiden 8.4 katrilyon liralık bir rakamın konuşulduğu İmar Bankası'ndaki resmi olmayan kayıt tutarının Dominik Bankası'nı geçeceği ve dünyanın en büyük banka yolsuzluğuna aday olacağı tahmin ediliyor. 
   
   
</TEXT>
</DOC>
