<DOC>
<DOCNO> 180912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur21.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Zebari'ye Söylediklerini akıl süzgecinden geçirmeli 
</HEADLINE>
<TEXT>

     Başbakan Recep Tayyip Erdoğan, ''Türkiye'nin Irak'a asker göndermesi'' konusuna ilişkin, ''Türkiye eğer öyle bir şeyi yapacak olursa, Irak halkının mutluluğu için yapacak. Bizim ısrarla böyle bir gayretimiz söz konusu değildir'' dedi. 
     Başbakan Erdoğan, İtalya'dan dönüşünde havalimanında düzenlediği basın toplantısında, ''Türkiye'nin Irak'a asker göndermesi'' konusuyla ilgili soruları da yanıtladı. 
     ''Türkiye'nin asker göndermesine ilişkin olumsuz açıklamalar yapıldığının'' belirtilmesi üzerine Erdoğan, ''Bu tür konularda derin devlet tecrübesine sahip bir ülke, bir millet olarak bu işleri değerlendiriyoruz. Her şeyden önce bizim bu konuyla ilgili böyle verilmiş bir kararımız yok'' diye konuştu. 
     Erdoğan, yapılan açıklamalar içinde haddi aşan açıklamalar bulunduğunu vurgulayarak, ''Bunlar çirkin, hoş olmayan ve duygusallıkla dolu açıklamalardır. Türkiye'nin böyle çok fazla da bir merakı yok'' dedi. 
     Şu anda her gün 2-3 bin arasında kamyon ve TIR'ın Türkiye'den Irak'a gıda maddesi, ilaç taşıdığını anlatan Başbakan Recep Tayyip Erdoğan, şunları kaydetti 
     ''Oradaki altyapı çalışmalarıyla ilgili bir görev üstlenmenin gayreti içerisinde. Türkiye eğer öyle birşeyi yapacak olursa, Irak halkının mutluluğu için yapacak. Böyle bir şey yapacak olursa, geçmişten bugüne ve yarına bir komşuluk münasebetimiz var, sadece bundan dolayı böyle bir iş içerisine girer. Aksi takdirde bizim ısrarla böyle bir gayretimiz söz konusu değildir. Bunun da böyle bilinmesini isteriz. 
     Dolayısıyla şu anda geçici yönetimde olanlar da, ne söylediklerini şöyle akıl süzgecinden iyi geçirmelidirler diye düşünüyorum.'' Başbakan Erdoğan, ''Fransa Başbakanı ile yaptığı görüşmede Irak konusunun gündeme gelip gelmediği'' şeklindeki soruya ''Gelmedi'' karşılığını verdi. 
     
</TEXT>
</DOC>
