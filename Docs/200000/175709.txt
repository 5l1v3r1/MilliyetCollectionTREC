<DOC>
<DOCNO> 175709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/soneko24.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Irak'ta bizlere vazife düşerse, görev almamız gerekir 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, bölgesel barış ve huzurun olabilmesi için Irak'taki sistemin bir an önce normalleşmesi gereğine işaret ederek, ''O noktada eğer bizlere vazife düşerse, görev almamız da gerekir diye düşünüyorum'' dedi. Bölgesel Değerlendirme Toplantısı'na katılmak üzere Kütahya'ya gelen TOBB Başkanı Rifat Hisarcıklıoğlu ve Yönetim Kurulu üyeleri Vali Gazi Şimşek'e nezaket ziyaretinde bulundu. 
     Görüşmenin ardından gazetecilerin sorularını yanıtlayan TOBB Başkanı Hisarcıklıoğlu, Irak'a asker gönderilmesine ilişkin tartışmaların hatırlatılması üzerine, Irak ile Türkiye'nin hem tarihi hem kültürel hem de akrabalık bağlarının yoğun olduğunu hatırlattı. Hisarcıklıoğlu, ''Bu bölgeye Türkiye'nin duyarsız kalması bölgedeki gelişmelere Bana ne bana değemeyen yılan bin yaşasın mantığıyla bakması doğru değil'' diye konuştu. 
     Türkiye'nin hak hukuk ve menfaatlerine ilişkin gelişmelerin Cumhurbaşkanlığı makamından başlayarak hükümet, MGK, asker, Dışişleri Bakanlığı gibi kurumlarınca, daha iyi tahlil edilip daha iyi süzgeçten geçirildiğini ifade eden Hisarcıklıoğlu, ''Eğer böyle bir karar bir konsensüs içinde alınırsa o zaman üzerimize düşen bunun başarılı olması ve bölgenin huzurunun sağlanması olacaktır'' dedi. 
     
     FİYAT ENDEKSLERİ 
     Enflasyon sepeti ile ilgili bir soru üzerine de Hisarcıklıoğlu, ''Enflasyon sepetindeki mallar bence doğru değildir mutlaka değiştirilmesi lazım'' dedi. 
     Merkez Bankası'nın ikinci bir sepet üzerinde çalıştığını hatırlatan Hisarcıklıoğlu, bu tamamlandıktan sonra bir geçiş dönemi sürecinde iki ayrı sepet üzerinden enflasyon rakamlarının açıklanacağını söyledi. 
     Kütahya Valisi Gazi Şimşek ise Kütahya'nın çok büyük bir tarih ve kültürel mirasa sahip olduğunu belirterek, bunların tanıtılması için TÜRSAB Başkanı Başaran Ulusoy'dan destek istedi. 
     TOBB Başkanı Hisarcıklıoğlu, Türkiye'nin çok zengin bir coğrafyada bulunduğuna işaret ederek, ''Çavdarhisar'daki kazı Alman Hükümetinin 15-20 bin euro'luk yardımıyla yürütülüyor. Bu tarihi kalıntıları ancak 5-6 nesil sonrasının görebileceği anlamına geliyor'' diye konuştu. 
     
</TEXT>
</DOC>
