<DOC>
<DOCNO> 192349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/guncel/gun09.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu camide Kuran Türkçe okunuyor 
</HEADLINE>
<TEXT>

   Trabzon Pazarkapı Camii'nde sabahları Kuran'ın Türkçe meali okunuyor. İmam Murutoğlu, "İnsanlar Kuran'ın anlamını bilseler, ibadetten daha çok zevk alırlar" dedi 
      TEKİN ATAY Trabzon DHA 
   
   Pazarkapı Camii imamı İbrahim Murutoğlu vatandaşların daha iyi anlaması için Ramazan'da Kuran - ı Kerim'in Türkçe mealini okumaya başladı. Her gün saat 10.00'da camiye gelen vatandaşlar Kuran'ın bir cüzünü imam veya müezzinden Türkçe mealiyle dinliyor. Kuran öğle namazından sonra ise Arapça okunuyor. 
   İlk aşamada önerilerinin tepki görebileceğini düşündüğünü söyleyen Murutoğlu, "Müftülük ve cemaatimiz de olumlu karşıladı. Arapça bilmeyenler Kuran'ı anlamıyor. İnsanlar her duanın anlamını bilseler, ibadetten daha çok zevk alır. İnsanlarımıza Kuran'ın mesajlarını anlayabilecekleri dilde aktarmayı Ramazan sonrasında da sürdürmek istiyoruz" dedi. 
   Uygulamanın yurt geneline yayılması dileğinde bulunan Murutoğlu, böylece herkesin Kuran'ın gerçek anlamını öğrenebileceğini kaydetti. 
   Trabzon Müftüsü Nuri Güneş de, "Kuran'ın orijinaliyle meali arasında fark var. Arapçası Allah'ın kelamı. Türkçe meali samimiyetle dinleyen, Allah'ın kitabını öğrenmek için orada bulunup, anlatılanları kalben hisseden kişiyle, hatim indiren kişi arasında fark yok" diye konuştu. 
   Bu konuda fetva vermek istemediğini kaydeden Trabzon Müftüsü Güneş, sözlerini şöyle sürdürdü 
   "Ancak Peygamber efendimiz İhlas suresini üç defa gönülden okuyan, samimiyetle Allah'a dua eden kişinin hatim indirmiş sayılacağını buyurmuştur. Burada da Kuran'ın Türkçe mealini dinlerken, samimi olan ve Kuran'ı anlayan herkes hatim sevabı alır." 
   
   
   
</TEXT>
</DOC>
