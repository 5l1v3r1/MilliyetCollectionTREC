<DOC>
<DOCNO> 151942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/dunya/dun01.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD, Şiileri küçümsedi' 
</HEADLINE>
<TEXT>

     SEMA EMİROĞLU New York 

     Irak'ın nüfusunun yüzde 60'ını oluşturan Şiiler, düzenledikleri gösteriler ve şeriat düzenine dayalı bir devlet talepleriyle Washington ve Londra yönetimlerini kara kara düşündürmeye başladı. Washington Post gazetesine konuşan bazı Amerikalı yetkililer, Bush yönetiminin Şiilerin örgütlü gücü karşısında büyük bir şaşkınlığa düştüğünü söyledi. 
     
     Büyük yanılgı 
     Şiilerin Irak'ın geleceğinde baskın rol oynamayı talep ettiğine dikkat çeken Amerikalı yetkililer, Şiilerin gücünü küçümseyen ABD'nin, Irak'ta Amerika karşıtı köktendinci bir hükümetin ortaya çıkışını engelleme konusunda hazırlıksız yakalandığını vurguladı. Amerikan istihbarat raporları da Şiilerin sanılandan çok daha örgütlü olduğunu gösteriyor. 
     Şii din adamlarının Irak'taki tek ciddi güç olduğunu ifade eden İngiliz The Times gazetesi de bir İngiliz yetkilinin, "Şiilerin gücü bizi giderek daha fazla endişelendiriyor. Iraklı Şiilerin, İran'dakilere oranla daha laik olduğunu sanmıştık, yanılmışız..." sözlerine yer verdi. 
     
Kerbela törenleri bitti      Irak'ta kimine göre 1, kimine göre de 5 milyon Şii'nin, Hz. Hüseyin'in katledilişinin 1323. yıldönümünün 40. gününde Kerbela'da katıldığı dini törenler dün sona erdi. Şiiler, göğüslerine ve başlarına vurup yas tutarken, okudukları mersiyelerde de, Amerikalılara ve İngilizlere karşı mücadelelerini sürdüreceklerini bildirdiler. Ufak çaplı protestolar dışında taşkınlık gözlenmedi. Matem töreni öğle namazıyla sona erdi. 
     


DÜNYA 













</TEXT>
</DOC>
