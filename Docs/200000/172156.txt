<DOC>
<DOCNO> 172156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sonspo09.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Görme engelliler ısrarlı 'Kanada'yı göreceğiz...' 
</HEADLINE>
<TEXT>

     Kanada'nın Kuebec kentinde, 1-12 Ağustos tarihleri arasında yapılacak 2. Görme Engelliler Dünya Yaz Oyunları'na katılacak kafiledeki sporcu sayısının 17'den 10'a indirilmesi, bu ülkeyi görme şansını kaybeden sporcuların büyük tepkisine neden oldu. 
     Görme Engelliler Spor Federasyonu, golbol, atletizm, yüzme ve judo dallarında Kanada'ya göndermeyi planladığı, toplam 17 sporcuyu antrenmanlarını aksatmadan sürdürmeleri ve pasaportlarını hazırlamaları konusunda, 5 ay önceden uyardı. Federasyon'un bu uyarısı üzerine ilk kez yurtdışındaki bir spor organizasyonuna katılacak olmanın mutluluğunu ve heyecanını yaşamaya başlayan görme engelli sporculardan bir bölümü, sporcu kadrosunun 17 kişiden 10'a düşürülmesiyle büyük hayal kırıklığına uğradı. 
     Gençlik ve Spor Genel Müdürü Mehmet Atalay'ın talimatıyla, Kanada'ya sadece erkek ve bayan golbol takımlarının gönderilmesi kararı alınması üzerine, bu ülkeyi görme şansını kaybeden görme engelli yüzücü, judocu ve atletler, Genel Müdür Atalay'a ve Federasyon Başkanı Asaf Avcı'ya tepkilerini dile getirirken, ''7 görme engelli sporcunun umutları küçümsendi'' dediler. 
     Federasyon yetkilileri ise Kanada'ya sporcu, antrenör ya da refakatçı olarak gitmek isteyenlerin yoğun bir çaba içine girmeleri nedeniyle şaşkınlık yaşadıklarını ve zor durumda kaldıklarını dile getirdiler. 
     
     KATILIM ÜCRETLERİ PEŞİN ÖDENMİŞ 
     Bu arada Görme Engelliler Federasyonu'nun, Kanada'ya götürülmesi planlanan, 17 sporcu ve 13 refakatçı olmak üzere toplam 30 kişinin iaşe, ibade ve kayıt ücretlerini Organizasyon Komitesi'ne 4.5 ay önceden ödediği ortaya çıktı. 
     2. Görme Engelliler Dünya Yaz Oyunları'nın Organizasyon Komitesi'ne, kişi başı 775 Dolardan, toplam 23.250 Dolar ödeme yapan 36 milyar 700 milyon lira Görme Engelliler Spor Federasyonu'nun, kafilenin 10 sporcu ve 3 refakatçı olmak üzere 13 kişiye düşürülmesiyle, 13.175 Dolarlık farkı geri alabilmenin yollarını araştırmaya başladığı öğrenildi. 
     
</TEXT>
</DOC>
