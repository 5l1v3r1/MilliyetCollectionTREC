<DOC>
<DOCNO> 170809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/ekonomi/eko01.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Hayat Emeklilik 10 katrilyonluk fon kuruyor 
</HEADLINE>
<TEXT>

   Anadolu Hayat Emeklilik toplam 10 katrilyon tutarında 10 adet emeklilik fonu kuruluşu için Sermaye Piyasası Kurulu'na başvurdu 
      
   Emeklilik branşında faaliyet ruhsatı alan şirketler fonlarını kurmak üzere Sermaye Piyasası Kurulu'na SPK başvurmaya başladılar. Garanti Emeklilik, Ak Emeklilik, Yapı Kredi Emeklilik'ten sonra Anadolu Hayat Emeklilik de 1 katrilyon sermayeli, toplam 10 katrilyon tutarında 10 adet fon kuruluşu için SPK'ya başvurdu. 
   Anadolu Hayat Emeklilik Genel Müdürü Mustafa Su, kurulan 10 adet fonun en muhafazakar yatırımcıdan, riski seven yatırımcıya kadar tüm bireylerin ihtiyacını karşılayacağını belirtti. Likit, bono ve hisse fonlarının yanı sıra, döviz talebini de düşünerek, biri euro, diğeri dolar olmak üzere iki adet gelir amaçlı karma borçlanma araçları fonu oluşturduklarını söyleyen Mustafa Su, güvenli, dengeli ve atak fonlarıyla katılımcının risk profiline uygun yönetilen fonlar oluşturduklarını kaydetti. 
   
   Katılımcıya uygun fon 
   Uluslararası Karma Emeklilik Yatırım Fonu ve Altın Emeklilik Yatırım Fonu ile katılımcılara alternatif yatırım olanağı da sağlamak istediklerini ifade eden Su, katılımcıların yatırım profilini belirledikten sonra kendilerine uygun fon seçenekleri önereceklerini, bu önerileri değerlendirip değerlendirmemenin ise yine katılımcının inisiyatifinde olacağını belirtti. 
   Mustafa Su, şöyle devam etti "Anadolu Hayat Emeklilik, hayat branşında zaten açık ara lider konumunda. Şimdi birikimlerimizle emeklilik branşının da lokomotifi olacağız. Hayat sigortalarında hem yıllık prim üretimi, hem de yönettiğimiz sigortalı fonları itibarıyla en yüksek pazar payına sahibiz. 2002 sonu itibariyle, hayat dışı da dahil tüm sektörde ilk kez bir şirketin, Anadolu Hayat'ın bilanço toplamı 1 katrilyon Türk Lirası'nı aştı. Geniş pazarlama ağımız, yatırım performansındaki başarımız, kaliteli insan kaynağımız, en önemli avantajlarımız." 
   
   'Rekabete hazırız' 
   Bireysel emekliliğin sosyal güvenlik sistemini tamamlayıcı bir unsur olduğunu belirten Su, "Vatandaşlarımızın menfaatini korumak, geleceklerini onların da katılımıyla inşa etmek zaten şirket olarak misyonumuz. İşimizi iyi biliyoruz ve rekabete fazlasıyla hazırız" dedi. 
   
   Grup sinerjisinden yararlanacak    İş Bankası'nın bir iştiraki olan Anadolu Hayat, bireysel emeklilik branşında, bankanın yaygın şube ağından yararlanacak. Oluşturulacak fonların yönetimini ise İş Portföy Yönetimi yapacak. Grup şirketleri ile işbirliği içinde olacaklarını ifade eden Mustafa Su, ilk beş yılda 2.5 milyar dolarlık, 10 yılda ise 10 milyar dolarlık fonun sistemde birikmesini beklediklerini söyledi. Bu fon büyüklüğünde 2.3 milyon katılımcının sistemden faydalanmasının düşünüldüğünü ifade eden Su, yüzde 20'lik pazar payı hedefledikleri sektörde liderliğe oynayacaklarını kaydetti. 
   
   
</TEXT>
</DOC>
