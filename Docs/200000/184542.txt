<DOC>
<DOCNO> 184542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun29.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD askerleri önce öldürüyor, sonra aklanıyor.. 
</HEADLINE>
<TEXT>

     Irak'taki Amerikan kara kuvvetlerinin komutanı Ricardo Sanchez, 12 Eylül'de, Iraklı 9 askerle bir Ürdünlü korumanın dost ateşiyle öldürülmesiyle ilgili soruşturmanın tamamlandığını ve Amerikan askerlerinin aklandığını söyledi. 
     Bağdat'ta basın toplantısı düzenleyen Korgeneral Sanchez, ''Askerler kurallar çerçevesinde hareket etmiştir. Araştırmalar tamamlandı'' diye konuştu. 
     Sanchez, Irak'ın İran ve Suriye sınırlarında kontrolün halen tam olarak sağlanamadığını, Irak polisi ile Amerikalı askerlerin gümrük ve sınır noktalarındaki çalışmalarının sürdüğünü söyledi. 
     Basın toplantısında, Irak'ın eski Savunma Bakanı Sultan Haşim Ahmed'in teslim olmasıyla ilgili bilgi veren Sanchez, Haşim Ahmed'le önceden pazarlık yapılmadığını belirtti. 
     Amerikalı komutan, Iraklı eski bakanın, kendisine gönderilen mesajın ardından teslim olduğunu kaydetti. 
     Sanchez, Bağdat'ın merkezinde, yabancı gazetecilerin kaldığı Aike otelinde meydana gelen ve bir kişinin ölümüne, 2 kişinin de yaralanmasına neden olan patlamayla ilgili soruşturmanın da devam ettiğini sözlerine ekledi. 
     
</TEXT>
</DOC>
