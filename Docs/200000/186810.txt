<DOC>
<DOCNO> 186810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sonspo06.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da mutluluk rüzgarları... 
</HEADLINE>
<TEXT>

     Sahasında konuk ettiği Çaykur Rizespor'u 2-0'lık net bir skorla yenerek haftayı 3 puanla kapatan Gaziantepspor'da mutluluk rüzgarları esiyor. 
     Adanaspor, Akçaabat Sebatspor ve Çaykur Rizespor galibiyetleri ile istikrarlı bir çıkış yakalayan kırmızı-siyahlı ekip, yönetim, teknik heyet ve taraftarı daha büyük başarılara imza atacağına inandırıp, ilerisi için umutlandırdı. 
     UEFA Kupası ilk tur maçında sahasında konuk ettiği İsrail'in Hapoel Tel Aviv takımını da 1-0 yenmeyi başaran Gaziantepspor'da, artık tüm dikkatler bu önemli maça yöneldi. 
     Gaziantepspor Teknik Direktörü Nurullah Sağlam, yaptığı açıklamada, zorlu Çaykur Rizespor maçında galip gelmeyi başararak, istikrarlı çıkışlarını sürdürdükleri için mutlu olduklarını söyledi. 
     Mutlak galibiyet için hazırlandıkları Çaykur Rizespor maçında, galip gelmeyi başardıklarını ifade eden Sağlam, şöyle konuştu 
     ''Rakibimiz, ligin en çok koşan, hırslı ve mücadeleci ekiplerinden biriydi. İşimizin zor olduğunu bilerek sahaya çıktık. Futbolcularım, 90 dakika boyunca iyi mücadele ederek, 2 gol atmayı başardı ve sahadan 3 puan alarak ayrıldık. 
     Maçın özelliği itibari ile çok güzel futbol oynadığımızı söyleyemem. Ancak, bu tür maçlarda iyi futbol beklememek gerekir. Ancak, futbolcularım takım ruhunu sahaya yansıtıp, hak ettiği 3 puanı almasını bildi. Gaziantepspor, bu maçta da kenetlenmiş ve inanmış bir takım olduğunu, takım ruhu ile mücadele ettiğini net bir şekilde ortaya koymuş oldu.'' Çaykur Rizespor maçı sonrasında ligi unuttuklarını, tüm dikkatlerini UEFA Kupası'na yönelttiklerini kaydeden Sağlam, şöyle devam etti 
     ''Şimdi, ligdeki başarının avantajını da kullanarak UEFA'yı daha iyi düşünebiliriz. Bilindiği gibi ilk maçta, kendi sahamızda konuk ettiğimiz rakibimizi 1-0 yenmeyi başararak, avantaj elde ettik. 
     Şimdi, Rotterdam'da oynayacağımız rövanş maçını düşünüyoruz. Tabii ki hedefimiz, sahadan yine galip ayrılarak, ilk turu geçip, Türk futbolunu Avrupa'da en iyi şekilde temsil etmek olacak. Artık, ligi unuttuk ve UEFA'yı düşünmeye başladık. İnançlıyız ve kararlıyız. Gaziantepspor'un ilk turu geçip bir ilki gerçekleştireceğine inanıyorum. UEFA'da tur ve turlar atlamak istiyoruz. Bunu başarabilecek güce sahibiz. Bize inananları mahcup etmek istemiyoruz.'' 
     
</TEXT>
</DOC>
