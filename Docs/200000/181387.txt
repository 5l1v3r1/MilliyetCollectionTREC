<DOC>
<DOCNO> 181387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/siyaset/siy01.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Irak'a 10 bin asker 
</HEADLINE>
<TEXT>

   Kuzey Irak'taki Kürt gruplarının Türk askeri konusundaki kaygılarının yersiz olduğunu belirten Dışişleri Bakanı Gül, "Asker kararı eylülde netleşir" dedi 
   
   Dışişleri Bakanı Abdullah Gül, Irak'a gönderilecek asker sayısının 10 bin dolayında olacağını açıkladı. NTV Ankara Temcilcisi Murat Akgün'ün sorularını yanıtlayan Gül, kararın eylül sonuna kadar netleşeceğini belirtti. Önümüzdeki hafta bir ABD heyetinin Türkiye'ye geleceğini kaydeden Gül, Türk askerinin Irak'ın hangi bölgesinde konuşlandırılacağına ilişkin bir sınır çizilmediğini vurguladı. Türkiye'nin verilen bölgelerde kendi tercihini yapacağını belirten Gül, asker sayısı konusunda, "Kamuoyunda konuşuluyor. 10 bin civarında. Ama asker konularına girmek doğru değil, güvenlik meselesi" dedi. 
   Türk askerinin Irak'a gönderilmesi konusunda İran ve Suriye gibi komşu ülkelerin anlayışla karşılayacağını kaydeden Gül, Kürt gruplarının da endişelerinin yersiz olduğunu belirterek, şunları söyledi "Türkiye'nin Irak'a ilişkin gizli niyeti ve ajandası yok. Kürt liderler bunu açıkça görsünler. Kaygıları yanlış. Türk halkının dostluğu onların çıkarınadır. Demeç verirken dikkalı olmalılar. Ayrıca Türkiye'yi vatanları gibi gören Kürt aşiretleri de var. Acemiliklere, kuşkulara atfediyorum." 
   ABD Başkanı Bush'un Kuzey Irak'ın kendini yönetmeye başladığı şeklindeki açıklamasını, "Ayrı devlet şeklinde değil, daha iyi organize olmuşlar" olarak yorumladıklarını ifade eden Gül, ABD'den PKK'yla mücadele konusunda da garanti aldıklarını ifade etti. AKP grubunun da asker gönderme tezkeresi konusunda hükümetin alacağı her kararın arkasında duracağından endişeleri olmadığını belirten Gül, "Irak, Vietnam olmsaz, olsaydı gitmezdik" diye konuştu. 
   Bu arada Irak Geçici Yönetim Konseyi Başkanı Ahmed Çelebi'nin sözcüsü İntifaz Kanber, Bağdat'taki basın toplantısında, Irak Ulusal Kongresi olarak Türk askerlerinin, BM kararı çerçevesinde Irak'ta barış ve refahı sağlama adına görev yapmalarından memnuniyet duyacaklarını belirtti. 
   Öte yandan Bush'un Bush'un Ulusal Güvenlik Danışmanı Condoleezza Rice, Iraklı Kürt çevrelerinden gelen, "Türk askerini istemiyoruz" şeklindeki açıklamaları not ettiklerini, ancak Türk hükümetinin Irak'a asker gönderme kararı alması halinde bunun yolunun mutlaka bulunacağını söyledi. 
   
</TEXT>
</DOC>
