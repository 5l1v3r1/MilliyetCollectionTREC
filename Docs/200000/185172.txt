<DOC>
<DOCNO> 185172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur16.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada ruhsal bunalımlar artıyor... 
</HEADLINE>
<TEXT>

     Dünya Sağlık Örgütü WHO , dünya genelinde ruhsal hastalıklardan etkilenenlerin sayısının giderek arttığını açıkladı. 
     Görevi Güney Koreli Jong Wook Lee'ye teslim eden WHO eski Genel Direktörü Gro Harlem Brundtland'ın, görevde kaldığı 1998-2003 yıllarını kapsayan raporunda, dünya genelinde insanları tehdit eden etkenlere ve hastalıklara işaret ediliyor. 
     Rapora göre, dünya genelinde, ruhsal hastalık çeşitlerinden etkilenenlerin sayısı giderek artıyor. 
     Sağlık hizmeti alan 4 kişiden birinin, çoğu zaman ihmal edilmiş veya teşhis edilememiş en az bir ruhsal, nörolojik veya davranışsal düzensizliği olduğu tahmin ediliyor. 
     İntiharlar, dünyada ölüm nedenleri arasında 13. sırada yer alıyor 15-44 yaş grubundaki ölümler arasında ise 4. sırada bulunuyor. Ayrıca, sakatlığa neden olan sebeplerden de 6'ıncısını intiharlar oluşturuyor. 
     
     40 SANİYEDE 1 KİŞİ İNTİHAR EDİYOR 
     Hızla artış gösteren intihar vakalarının toplumsal bir tehdit unsuru haline gelmeye başladığı vurgulanan rapora göre, dünyada ortalama 40 saniyede 1 kişi intihar ederek yaşamına son veriyor. 
     Depresyon, şizofreni, iki kutuplu düzensizlik, alkol bağımlılığı ve Alzheimer hastalığı, özürlülüğe yol açan başlıca nedenler... Bu problemler, hızlı sosyo-ekonomik geçişler, yaşlanan nüfus, şiddet, sosyal düzensizlik, savaş, fiziksel hastalık ve fakirlik yüzünden çoğalıyor. 
     Dünyada her yıl, 10-20 milyon kişi intihara teşebbüs ediyor. 
     Ruhsal problemler tüm ülkelerde görülüyor ama çoğu ülkede ruhsal sorunlu insanların yeniden entegrasyonu ve bakımları için engeller bulunuyor. 
     Rapora göre, aşırı alkol tüketimi, genç erkekler arasında artan bir problem olarak görülüyor. 
     
</TEXT>
</DOC>
