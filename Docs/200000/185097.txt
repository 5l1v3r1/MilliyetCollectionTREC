<DOC>
<DOCNO> 185097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/yazar/pulur.html </URL>
<DATE> 2003/09/28/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kıssadan hisse... 
</HEADLINE>
<TEXT>

   
   MUAVİYE, Hazreti Muhammet'e uzun süre direnmiş, Müslüman olmamış, Peygamber'in son yıllarında, imana gelmiştir. 
   Hazreti Muhammet öldükten sonra, Muaviye, Halife Ömer'in zamanında Suriye Valiliği'ne atanmıştır. 
   
   MUAVİYE, Hazreti Muhammet'in torunu, Hazreti Ali'ye karşı da mücadele açmış, elinden geleni ardına koymamıştır. 
   Muaviye, Şam'da valiyken, Hazreti Ali de Kufe'deymiş... 
   Kufeli bir Arap, satacağı malları devesine yükleyip, Şam'a gelmiş, Şam'da biri karşısına çıkmış 
   "Bu dişi deve benimdir " 
   Tartışma uzamış, Şam ile Kufe arasında önemli bir mesele haline almış, zaten Muaviye'nin Kufe'de gözü var, yakında savaş çıkaracak, halkı büyük alanda toplamış, "deve benimdir " diyen Şamlıya sormuş 
   "Bir daha söyle, bu dişi deve kimindir " 
   "Benimdir " 
   Sonra toplanan halka dönmüş 
   "Ey cemaat, bu dişi deve kimindir " 
   Hep bir ağızdan bağırmışlar 
   "Bu dişi deve Şamlınındır " 
   
   DEVE Şamlıya verilmiş, Muaviye, şaşkın şaşkın bakan Kufeliyi bir kenara çekmiş 
   "Bana bak, sen de, ben de biliyoruz ki, bu deve senindir ve erkektir, dişi değildir. Lakin sen Kufe'ye dönüşte, yaşadıklarını Ali'ye anlat ki 
   - Muaviye'nin adamları, devenin, dişi, ya da erkek olduğuna, deveye değil, Muaviye'ye bakarak karar veriyorlar 
   Kıssadan hisse... 
   Bazıları da, doğruyu, gerçeği bir zamanlar, Marks'a, Lenin'e, sonra Özal'a bakarak söylerlerdi, şimdi de Tayyip Erdoğan'a bakarak söylüyorlar, yarın kim bilir kimin ağzına bakacaklar 
   
   OKULLARDA "Lavoiser Kanunu" okutulur ama, Lavoiser'in siyasi kimliği pek bilinmez... 
   Lavoiser kimyacıdır, zengin bir tüccarın oğludur, 25 yaşında Fransa Bilimler Akademisi'ne seçilir, 1789 Büyük Fransız Devrimi'nde milletvekili olur, iki yıl sonra Hazine Genel Sekreteridir, üç yıl sonra da giyotinle kellesi uçurulur. 
   Lavoiser, Devrim Mahkemesi'nde yargılanırken, üzerinde çalıştığı deneyleri bitirmek için yargıçtan süre ister, "Deneylerimi bitireyim, sonra giyotine yollarsınız " demektedir. 
   Devrim Mahkemesi yargıcının cevabı, ünlüdür 
   "Cumhuriyet'in, bilginlere ihtiyacı yoktur " 
   Kıssadan hisse... 
   İlhan Selçuk bu olayı şöyle değerlendirir 
   "Ahmak yargıcın kararı, kara leke gibi, 1789 Devrimi'nin bir sayfasına yapışmıştır." 
   Ya neredeyse "Partimizin bilim adamlarına ihtiyacı yoktur " diyecek olan edepsizlerin lafı, hangi kitabın, hangi sayfasında çıkmaz leke gibi kalacaktır 
   
      
   
</TEXT>
</DOC>
