<DOC>
<DOCNO> 199733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun29.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Die Welt "Türkiye AB'ye ait" 
</HEADLINE>
<TEXT>

     Alman Die Welt gazetesi, terörizmin durdurulmasının ve Türkiye'nin bulunduğu bölgenin barışa kavuşturulmasının, ancak Türkiye'nin Avrupa'ya entegre edilmesiyle mümkün olabileceğini yazdı. 
     Berlin'deki Bilim ve Politika Enstitüsü Direktörü Christoph Bertram tarafından ''Türkiye AB'ye ait'' başlığıyla kaleme alınan yorumda, ''Türkiye'nin AB üyeliğiyle ilgili mücadelenin 3 cephede sürdürüldüğü'' savunuldu. 
     Türkiye cephesinde hükümet reformları uygulamaya koyma mücadelesi verirken, 2. cepheyi üyelik müzakerelerine başlanmasıyla ilgili karar verecek olan Avrupa Konseyi ve AB Komisyonu'nun oluşturduğu, mücadelenin sürdürüldüğü ''en zor cephenin'' ise, AB ülkeleri kamuoylarının Türkiye'nin faydalı olacağı konusunda ikna edilmesi olduğu belirtildi. 
     ''Türkiye'nin başka bir kültüre ait olduğunu, Suriye, İran ve Irak gibi ülkelere sınırı olduğu için terör tehdidini Avrupa'ya taşıyacağı'' yolunda endişeler bulunduğuna işaret edilen yorumda, ''Ancak tam da bu nedenlerden dolayı, Türkiye'nin AB üyeliği için nedenler artmış oluyor. AB üyeliği perspektifi, Türkiye'nin daha da modernleşmesi için en güçlü motivasyon. Türkiye üye olsun olmasın, modern, demokratik ve ekonomik açıdan güçlü bir Türkiye, Avrupa için büyük öneme sahip'' denildi. 
     ''Avrupa ülkeleri hükümetlerinin Türkiye'yi üye olarak isteyip halklarını bu konuda ikna edememelerinin de çok kötü olacağı'' görüşüne yer verilen yorumda, ''Teröristler, Avrupa'daki korkaklar arasında korku yaymaya devam edecekler. Umalım ki İstanbul'da masum insanlara yönelik terör saldırıları Avrupalıları daha da korkutmasın, aksine ortak bir düşmandan dolayı bu ılımlı ve dinamik ülkeyle dayanışma içine girsinler'' ifadesi kullanıldı. 
     Hannover'de yayımlanan Neue Presse gazetesi de, Birlik partilerinin CDU CSU Federal Meclis Grubu Başkan Yardımcısı Wolfgang Bosbach'ın, Türkiye'nin AB'ye üye olması durumunda terörün Avrupa'ya ''ithal edileceği'' şeklindeki sözlerini eleştirdi. 
     Gazetenin yorumunda, ''Terör sorunu Almanya'ya ya da diğer bir Avrupa ülkesine ithal edilemez, çünkü zaten çoktan burada. Hamburg'da kısa bir süre önce Cezayirli terör zanlısı tutuklandı. 11 Eylül saldırılarını gerçekleştiren Mısırlı Muhammed Atta'nın da Hamburg'da yaşadığı unutulmamalı'' denildi. 
     
</TEXT>
</DOC>
