<DOC>
<DOCNO> 153731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/soneko06.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hazine Bakanı Yardım, IMF'ye bağlılık koşuluna bağlı... 
</HEADLINE>
<TEXT>

     ABD Hazine Bakanı John Snow, Türkiye için öngörülen krediye çevrilebilir 1 milyar dolarlık hibe yardımın gerçekleşmesi için yakında Türk hükümeti ile görüşmelere başlanacağını umduğunu ve yardımın gerçekleşmesinde IMF programına bağlılık koşulunun aranacağını söyledi. 
     Snow, ABD Kongresi'nin alt kanadı olan Temsilciler Meclisi'nin Tahsisler Komitesi'nde yaptığı konuşmada, bir soru üzerine Türkiye için öngörülen mali yardıma da değindi. 
     Bakan Snow, bir milletvekilinin, ''Türkiye'ye yardım için IMF programına bağlılık koşulu gerekiyor mu '' sorusuna yanıt olarak, ''Türkiye'nin IMF bağlılıklarına uyması konusunda ısrar edeceğiz, bu şart. Yani yapılacak herhangi bir yardım IMF koşullarına bağlılık şartına dayanacak. Dolayısıyla evet. IMF programına bağlı kalmalarında ısrarlıyız'' dedi. 
     Snow, zamanlamaya ilişkin olarak da ''Yasanın bazı noktalarının açıklık kazanmasını bekliyoruz. Bunun ardından Türk hükümetiyle kısa sürede görüşmeye başlayacağımızı umuyoruz'' diye konuştu. 
     Türkiye'ye hibe yardımı, ABD'nin ek savaş bütçesi çerçevesinde, Kongre tarafından Irak'ta işbirliği koşuluna bağlı olarak kabul edilmiş ve yasa Başkan George W. Bush tarafından da imzalanarak önceki hafta yürürlüğe girmişti. 
     Yasaya göre, Irak'ta işbirliği koşulunun yerine gelip gelmediğine ABD Dışişleri Bakanı Colin Powell karar verecek. 
     Yasa uyarınca 1 milyar dolarlık hibe yardımı, toplam 8.5 milyar dolarlık kredi veya kredi garantisine dönüşebilecek. 
     Yardımın yürürlüğe girmesiyle birlikte bu paranın Türkiye'ye taksitler halinde sağlanması güçlü olasılık olarak görülüyor. 
     




</TEXT>
</DOC>
