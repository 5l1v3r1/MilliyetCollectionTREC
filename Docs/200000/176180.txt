<DOC>
<DOCNO> 176180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sontur21.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Edremit sahilinde kıyıya vuran cesetler, tatilcileri tedirgin etti 
</HEADLINE>
<TEXT>

     Edremit Körfezi'nde bir süre önce sahile vuran cesetler yüzünden, tatilciler denize girmekte tedirginlik yaşıyor. 
     Balıkesir'in Edremit ve Burhaniye ilçelerine bağlı Akçay, Güre, Altınoluk, Avcılar, Narlı, Ören ve Altur sahillerinde bol bol denize girip güneşlenen tatilciler, bölgedeki sahillere 5 cesedin vurması nedeniyle denize girmemeye başladı. 
     Birçok tatilci, tekneyle giderek açık denize girmeyi tercih ederken, bu imkana sahip olmayanlar ya sahili iyice kontrol ettikten sonra denize giriyor ya da sadece güneşlenmeyi tercih ediyor. 
     Kıyı Emniyeti Genel Müdürlüğü ve Jandarma ekipleri de yeni cesetlerin sahile vurmaması için karadan ve denizden kontrollerini aralıksız sürdürüyor. 
     Jandarma, yüksek kulelerden dürbünle sahil bölgelerini kontrol ederken, Kıyı Emniyeti Genel Müdürlüğü ekipleri de deniz motoruyla devriye gezerek, sahil yakınlarında ceset olup olmadığı yönünde arama tarama yapıyor. 
     Vatandaşların, özellikle de balıkçıların ihbarlarını değerlendiren ekipler, kontrollerini sabahın erken saatlerinden başlayarak gün boyu sürdürüyor. 
     Geçtiğimiz günlerde Balıkesir'in Edremit İlçesi'ne bağlı Avcılar Köyü açıklarında bir botun batması sonucu kaçak olduğu sanılan 5 kişinin cesedi, Edremit Körfezi'ne vurmuştu. 
     Sabaha karşı sahile yüzerek çıkan 4 kaçağın, kendilerini taşıyan botun battığı yönündeki ifadeleri doğrultusunda bölgede arama çalışmalarını sürdüren Sahil Güvenlik Komutanlığı'na bağlı ekipler, günlerdir süren aramalara rağmen botun izine rastlayamadı. 
     
</TEXT>
</DOC>
