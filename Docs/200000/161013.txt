<DOC>
<DOCNO> 161013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko36.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Bakanlar Kurulu, AB paketini değerlendirdi... 
</HEADLINE>
<TEXT>

     KKTC Bakanlar Kurulu, Avrupa Birliği AB Komisyonu'nun dün açıklanan Kıbrıslı Türklere yönelik yardım paketinin, söylenen amaca hizmet etmediğini belirterek, ''KKTC ekonomisini ileri götürme ve kalkınmasına katkı yapma'' söyleminin gerçek olmadığını bildirdi. 
     Bakanlar Kurulu, KKTC makamlarının dışlandığını ve kaale alınmadığını kaydetti. 
     KKTC Bakanlar Kurulu, Başbakan Derviş Eroğlu başkanlığında yaptığı toplantıda, AB Komisyonu'nun Kıbrıslı Türklere yönelik dün açıkladığı paketi değerlendirerek, ekonomide önemli kararlar aldı. 
     
     İTHAL MALLARIN FON VE GÜMRÜK VERGİLERİNDE İNDİRİM 
     Piyasada rekabet koşullarını artırmak ve ucuzluk yaratmak hedefiyle akaryakıt, sigara, içki, araba ve süt dışındaki ithal malların fon ve gümrük vergilerini indirme veya sıfırlama yönünde karar alan Bakanlar Kurulu, KKTC'de üretimi yapılmayan malların fon ve gümrük vergilerini sıfırlarken, ülkede üretimi yapılan ancak yurtdışından da getirilen malların ise yüzde 25'e kadar olan fon ve vergilerini aynı bırakıp, yüzde 25'in üzerindeki fonlarını da yüzde 25'e indirdi. 
     Fon ve gümrük vergileriyle ilgili Bakanlar Kurulu kararının, malların listeleriyle birlikte yarın Resmi Gazete'de yayınlanıp yürürlüğe girmesi bekleniyor. 
     Bakanlar Kurulu, yerli sanayiyi desteklemek için ise elektrikte yüzde 25 oranında sübvansiyon uygulanmasını kararlaştırdı. Bu uygulama, kış aylarında turizm için de geçerli olacak. 
     
     ''EKONOMİNİN ÖNÜNDEKİ EN BÜYÜK ENGEL AMBARGOLAR'' 
     Bakanlar Kurulu Sözcüsü Bayındırlık ve Ulaştırma Bakanı Salih Miroğlu, toplantının ardından yaptığı açıklamada, AB Komisyonu'nun belgesini değerlendirip fon ve gümrük vergileriyle ilgili çalışmayı tamamladıklarını belirterek, KKTC'nin ve Kıbrıs Türk halkının esas arzusu ve talebinin, yıllardır uygulanan ambargoların kaldırılması olduğunu söyledi. 
     ''KKTC ekonomisi önündeki en büyük engelin Rum tarafının dürtüleriyle dünyanın ve özellikle AB'nin uyguladığı ambargolar olduğunu'' dile getiren Miroğlu, dün açıklanan belgede ambargoların kalkmadığının görüldüğünü kaydetti. 
     Miroğlu, ''Biz AB'den maddi destek talep etmiyoruz, biz dünyadan ve AB'den insanlık dışı ambargoların kalkmasını talep ettik ve etmekteyiz'' dedi. 
     AB belgesinin Rum yönetimi ile AB yetkililerinin birlikte çalışarak ortaya çıkarttıkları bir metin olduğuna işaret eden Miroğlu, her şeyin Rum makamları eliyle yapılmak ve KKTC'deki limanların devre dışı bırakılmak istendiğini söyledi. 
     AB belgesinin KKTC tarafını tatmin etmeyen bir anlam taşıdığını dile getiren Miroğlu, yine de konuyla ilgili değerlendirmeleri sürdüreceklerini kaydetti. 
     
     ''AVANTAJI KAÇIRMAMAK İÇİN'' 
     Fon ve gümrük vergilerinin ayrıntılarını açıklayan Ekonomi Bakanı Salih Coşar da ülkede üretilmeyen mallarda gümrük ve fonların kaldırıldığını, yalnızca gelir desteği sağlayan akaryakıt, içki, sigara ve araba ile sütte fon ve vergilerin kalacağını bildirdi. 
     Coşar, sütteki fon ve vergileri azaltacaklarını, peynirin ithalinin de mümkün olabileceğini ifade etti. 
     Sınır kapılarının açılmasıyla Güney Kıbrıs ile KKTC arasında kişisel alışverişin devam ettiğini, serbest ticaret için de girişimler yapıldığını anlatan Coşar, bunun gerçekleşmesi halinde Kuzey'in avantajını kaçırmamak için yeni düzenlemeleri gerçekleştirdiklerini belirtti. 
     Fon ve gümrüklerde büyük düşüşler olduğunu dile getiren Coşar, ''Devletin belli oranda gelir kaybı olmasına rağmen bu uygulamayı süratle başlatmış olacağız. Ve inanıyoruz ki rekabet koşulları, serbest ticaret koşulları ve bir oranda ucuzluk ülkede sağlanmış olacaktır'' dedi. 
     
</TEXT>
</DOC>
