<DOC>
<DOCNO> 154842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko33.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ted Turner, AOL hisselerini zararına satıyor... 
</HEADLINE>
<TEXT>

     CNN'in kurucusu Ted Turner, dünyanın en büyük internet hizmeti sağlayan kuruluşu America on Line AOL -Time Warner ortaklığına ait hisselerini zararına elden çıkaracağını açıkladı. 
     Turner'in yaklaşık 60 milyon hissesini, tanesi 13.5 dolardan satacağı bildiriliyor. Hisselerden şimdiye kadar 9.4 milyar dolar zarar ettiği söylenen Turner, AOL'in yönetiliş biçimi ve Time Warner ile birleşmesini sık sık eleştiri konusu yapmıştı. Satıştan sonra Turner'in elinde hala 748 milyon dolar değerinde 55.9 milyon adet hisse senedi kalacağı öğrenildi. 
     AOL-Time Warner birleşmesi aşamasında serveti 11 milyar dolar tahmin edilen Turner'in daha sonra 9.4 milyar zarar ettiği ve servetinin 1.6 milyar dolara indiği ifade edildi. Birleşme aşamasında tanesi 60 dolara kadar yükselenen Time Warner hisseleri de bugün ancak 13.38 dolardan alıcı bulabiliyor. 
     Turner'in hisselerini Goldman Sachs adlı finans kuruluşu satacak. 
     Ted Turner satıştan sonra lokantacılık işine gireceğini ve New york eyaletinin kuzeyinde, ayrıca Manhattan'da buffalo etinden yapılma yemekler sunacak dev bir lokantalar zinciri oluşturacağını söyledi. Turner aynı zamanda ABD'nin en büyük buffalo yetiştiricileri arasında yer alıyor. 
     
</TEXT>
</DOC>
