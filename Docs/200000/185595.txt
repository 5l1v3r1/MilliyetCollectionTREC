<DOC>
<DOCNO> 185595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sonspo21.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA heyeti 2005 Şampiyonlar Ligi finali için İstanbul'da... 
</HEADLINE>
<TEXT>

     Futbol Federasyonu'nun 2005 Avrupa Şampiyonlar Ligi final maçının İstanbul'da oynanması için UEFA'ya yaptığı başvuru nedeniyle İstanbul'a gelen UEFA heyeti, İstanbul Valisi Muammer Güler'i ziyaret etti. 
     Şampiyonlar Ligi Müsabakalar Sorumlusu Michele Centenaro başkanlığındaki 4 kişilik heyet, Futbol Federasyonu Başkanvekili Ata Aksu ile birlikte Cağaloğlu'ndaki İstanbul Valiliği'ne gelerek, bir süre Vali Güler ile görüştüler. 
     UEFA heyeti, daha sonra Emniyetten Sorumlu Vali Yardımcısı Ergun Güngör, Futbol Federasyonu Başkanvekili Ata Aksu ve bazı yetkilileri, İstanbul Büyükşehir Belediyesi ve Atatürk Olimpiyat Stadı yetkilileriyle yaklaşık 2 saat süren teknik bir toplantı yaptı. 
     Toplantının ardından bir açıklama yapan Vali Yardımcısı Güngör, UEFA heyetiyle karşılıklı görüş alışverişinde bulunduklarını belirterek, ''Valilik, Futbol Federasyonu ve Büyükşehir Belediyesi olarak işbirliğiyle bu organizasyonu en iyi şekilde gerçekleştirebileceğimizi kendilerine taahhüt ektik. Çeşitli soruları, istekleri oldu. Beklentilerini söylediler. Çok yararlı bir toplantı yaptık. Umutluyuz'' dedi. 
     Ata Aksu ise, 2005 Mayıs ayında yapılacak Avrupa Şampiyonlar Ligi finali gibi büyük bir organizasyonun İstanbul'da Atatürk Olimpiyat Stadı'nda oynanması için UEFA'ya müracaat ettiklerini vurgulayarak, ''Her türlü altyapı hazırlıklarımız ve organizasyon gücümüz var. UEFA yetkilileriyle yaptığımız toplantı çok faydalı geçti. 2005 Şampiyonlar Ligi finalinin hangi ülkede yapılacağına aralık sonu itibariyle karar verilecek. Umudumuz, arzumuz, isteğimiz bu finalin Türkiye'de oynanmasıdır'' diye konuştu. 
     UEFA yetkililerinin, bugün Atatürk Olimpiyat Stadı'nda incelemelerde bulunacağı ve Galatasaray-Real Sociedad maçını izleyecekleri bildirildi. 
     
</TEXT>
</DOC>
