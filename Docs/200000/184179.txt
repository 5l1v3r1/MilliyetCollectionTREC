<DOC>
<DOCNO> 184179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur24.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 seks araştırması... 
</HEADLINE>
<TEXT>

     Prezervatif üreticisi Durex'in yaptırdığı 2003 yılı seks araştırmasının sonuçları, çiftlerin yılda ortalama 127 kez cinsel ilişkiye girdiğini gösterdi. 
     Dünya genelinde 150 bin kişinin katılımıyla yapılan araştırmada, sekse en düşkün bölgenin Doğu Avrupa olduğu belirlendi. Bu bölgede çiftler arasında cinsel ilişki ortalaması dünya ortalamasının üzerine çıkıyor. Bu alanda dünya birincisi olan Macaristan'da çiftler yılda ortalama 152 kez seks yapıyor. Bu ülkeyi Bulgaristan 151 kez ve Rusya 150 kez izliyor. 
     Sırplar, Hırvatlar ve Çekler yılda ortalama 147, Fransızlar 144, Amerikalılar 118, İtalyanlar 119, Almanlar 120, İspanyollar 123, Avustralyalılar 125, İsveçliler 102 ve Singapurlular 96 kez cinsel ilişkiye giriyor. 
     Araştırmacılar, ünlü futbolcu David Beckham ve ünlü şarkıcı Jennifer Lopez'in bütün dünya tarafından en seksi ünlüler olarak kabul edildiklerini belirledi. 
     Durex'in araştırması, İzlandalıların yüzde 71'i, Norveçlilerin yüzde 70'i ve Finlandiyalıların yüzde 68'inin ilk kez karşılaştıkları kişilerle bir gecelik ilişki yaşadıklarını da ortaya koydu. 
     Dünyanın en mutlu çiftlerinin yüzde 92 ortalamayla Tayland'da olduklarını ortaya koyan araştırmanın sonucuna göre, mutlu seks yaşamı olan çiftler sıralamasında yüzde 90 ile Vietnam ikinci, yüzde 83 ile Çin ve İspanya üçüncü sırada yer alıyor. 
     Eşiyle cinsel yaşamdan en az tatmin olanlar Rusya'da yaşıyor. Bu ülkeyi yüzde 68 ile Danimarka ve Tayvan izliyor. 
     Telefonda seksin artan bir eğilim içinde olduğunu, ABD'lilerin yüzde 54'ü, İngilizlerin yüzde 52'si ve Kanadalıların yüzde 50'sinin konuşarak seks yaptıklarını belirten Durex araştırmacıları, bu oranın Fransızlarda sadece yüzde 20'de kaldığını belirtti. 
     Durex yetkilileri, ''Türkiye'nin neden araştırmaya dahil edilmediği'' yolundaki soruyu yanıtlarken, anket sorularına yeterli yanıt alamadıkları için Türkiye'yi araştırma dışı bıraktıklarını söylediler. 
     
</TEXT>
</DOC>
