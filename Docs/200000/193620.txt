<DOC>
<DOCNO> 193620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/dunya/dun07.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Asker' işi bitti 
</HEADLINE>
<TEXT>

   Talabani, Irak'a Türk askeri gönderilmesi konusunun kapandığını, Ankara'ya gelerek gergin havayı yumuşatmak istediğini söyledi 
   DIŞ HABERLER SERVİSİ 

   
   Irak'taki Geçici Yönetim Konseyi'nin dönem başkanı Celal Talabani, 19 Kasım'da Ankara'ya geleceğini ve Türkiye ile yaşanan gergin havayı yumuşatmayı düşündüğünü açıkladı. 
   Dün Bağdat'ta bir basın toplantısı düzenleyen Irak Kürdistan Yurtseverler Birliği IKYB lideri Talabani, "Irak'a Türk askeri gönderilmesi meselesi, Cumhurbaşkanı Ahmet Necdet Sezer'in de dediği gibi kapanmıştır" diye konuştu. 
   İran ve Suriye'yi de kapsayan bölgesel bir gezi kapsamında Ankara'ya ziyaretini gerçekleştireceğini belirten Talabani, "Havayı yumuşatmak amacıyla Türkiye'ye gidiyorum. Ziyaretim 19 Kasım'da" dedi. 
   
   Resepsiyonda konuşmuştu 
   Talabani'nin basın toplantısında sözünü ettiği açıklamayı Sezer, 29 Ekim resepsiyonu sırasında gazetecilerin soruları üzerine yapmıştı. Sezer, Irak'a Türk askerinin gönderilip gönderilmeyeceğinin sorulması üzerine, "Bence bu iş bitti" demiş, Türk askerinin bölgeye gitmeyeceğini dile getirmişti. 
   
   
   
</TEXT>
</DOC>
