<DOC>
<DOCNO> 199640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/guncel/agun.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
2. katta olması hayatını kurtardı 
</HEADLINE>
<TEXT>

   Milliyet'te çıkan fotoğrafıyla, Neve Şalom Sinagogu'ndaki patlamanın simgesi haline gelen Oktay Gemici, "Vize sürem bitmemiş olsaydı o an Macaristan'da kardeşimin yanında olacaktım" diyor 
      Ayşegül Aydoğan 
   
   Yüzünün büyük bir kısmı parçalanmış, yıkıntıların arasında ellerini açıp çaresizlik içinde olduğu yerde oturup kalmış bir adam... Herkes onu 15 Kasım'da Neve Şalom'a yapılan saldırının ertesi günü Milliyet'in birinci sayfasında yer alan fotoğrafıyla tanıdı yaşayıp yaşamadığını merak etti. Patlamadan iki gün sonra bulduğumuz ve Neve Şalom'da güvenlik görevlisi olduğunu öğrendiğimiz kişi, iki yıldır Pronet Güvenlik Şirketi'nde çalışan emekli astsubay Oktay Gemici'ydi. Yaşıyordu ama sol gözünü kaybetmişti. 
   Milliyet'te yer alan bu fotoğraf, tüm dünyada İstanbul'daki terör dalgasının simgesi oldu. 
   46 yaşındaki Gemici, hızla iyileşmeye başladı. Tedavisinin sürdüğü Amerikan Hastanesi'nde ziyaret ettiğimiz Gemici'yi umduğumuzdan daha iyi durumda bulduk. Yoğun bakımdan servise çıkan ve hastane personelinin takip ve tedavisini büyük bir titizlikle sürdürdüğü Gemici, hastane odasında bizi sıcak bir şekilde karşıladı. 
   
   O anı hatırlamıyor 
   Patlama anını ve sonrasını hatırlamayan Gemici, sadece hastaneye kaldırılırken ambulansın sirenini ve kuzeninin "Ben buradayım ağabey" diyen sesini duyduğunu söylüyor. Patlamanın ikinci kata çıktıktan birkaç saniye sonra gerçekleştiğini belirten Gemici, "Bana anlatılana göre kamyonet, patlamadan 15 dakika önce sinagogun bulunduğu caddeyi turlamış. Hayatta olmam mucize. Belki de beni orada unutacaklardı ve kimsenin aklına ikinci kata çıkmak gelmeyecekti. Tüm bunlardan sonra hayatta olduğuma şükrediyorum" diyor. 
   Yüzünün alt kısmının parçalanmış olarak yansıdığı fotoğrafını henüz göremediğini, çünkü ilk günlerde sürekli kanayan sağ gözünün bulanık gördüğünü anlatıyor. Ziyaretleriyle moral bulduğu başta Başbakan Erdoğan olmak üzere herkese teşekkür etmek istediğini dile getiriyor. 
   
      Macaristan'a gidecekti 
   İki çocuk babası Gemici, işinden memnun olmasına rağmen planlarını gerçekleştirmek için işten ayrılmayı düşündüğünü ancak piyasa koşullarından dolayı "Bir süre daha çalışayım" dediğini söylüyor. 
   Eylül veya ekimde Macaristan'da kafe işleten kardeşinin yanına birkaç aylığına gitmeye karar verdiğini ancak yeşil pasaportunun vize süresinin 3 aydan 1 aya düşürüldüğünü öğrenince vazgeçtiğini anlatan Gemici, bu nedenle İstanbul'da kalmış. En kısa zamanda Macaristan'a tatil yapmak ve kafasını dinlemek için gitmek istediğini belirterek, şöyle devam ediyor 
   "İstanbul zaten yaşanması zor bir kent. Bir de terör olunca her şey daha da zorlaşıyor. Bir süreliğine İstanbul'dan ve her şeyden uzaklaşmak istiyorum. Olay tam anlamıyla vahşet. Ramazan ayında olması daha da üzücü. Eğer bu eylemleri yapanlar Musevi vatandaşlarımızı hedef alıp din uğruna gerçekleştirdiyse, din, bu şekilde kazandırılmaz, kaybettirilir. Musevi vatandaşlarımız bu ülkeyi onlardan da, birçoklarından da daha çok seviyor, sahip çıkıyor." 
   Eşi Nilüfer Gemici de Musevi cemaatinden başta Hahambaşı İsak Haleva ve cemaat başkanı Bension Pinto olmak üzere yüzlerce kişinin ziyarete geldiğini ve 14 yaşındaki kızı ile 9 yaşındaki oğullarının psikolojik desteğini üstlendiklerini belirterek, "Onlara minnet borçluyuz" dedi. 
   
   Çene ameliyatı olacak...    Patlamanın etkisiyle çene kemiğinde ve yüzünün sol bölümünde büyük hasar oluşan Gemici, biraz zorlansa da yavaş yavaş konuşabiliyor, sabahları koridorda kısa yürüyüşler yapıyor. Kısa bir süre sonra bir çene ameliyatı geçirecek olan Gemici, şu an trakeostomi gırtlakta delik açılarak konuşmasının sağlanması yardımıyla kendini ifade edebiliyor. 
   
   
   
</TEXT>
</DOC>
