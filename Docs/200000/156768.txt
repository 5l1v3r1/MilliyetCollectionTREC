<DOC>
<DOCNO> 156768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/spor/spo15.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Cuper'e öfke      ŞAMPİYONLUĞU Juventus'a, Şampiyonlar Ligi finalini de Milan'a kaptıran Inter'de hedef adam, teknik direktör Cuper oldu. İtalyan basını, "Cuper'in gidişi kaçınılmaz" derken, Emre konusunda şu yorumu yaptı "Sol kanadın gerisinde kendisini bir kafese kapatılmış vahşi bir hayvan gibi hissetti. Hırslı ve ateşleyici futboluyla Inter'i uyandırmaya çalıştı ama yetmedi." 
     
Çarkçı yarı finalde      MACARİSTAN'DA devam eden 2. Avrupa Bayanlar Boks Şampiyonası'da ringe çıkan Nurcan Çarkçı yarı finalist olurken, Meryem Zeybek ile Emine Özkan elendi. 70 kilodaki temsilcimiz Çarkçı, Bulgar Ahguelova'yı 2. raundun başında 15 - 0 teknik üstünlükle yenmeyi başardı ve bronz madalyayı garantiledi. 
     
Şaşırtan tablo      SÜPER Lig'de kritik günler geçiren Bursaspor, bu sezon deplasmanda oynadığı maçlardan galibiyet çıkarmayı başaramadı. Yeşil-Beyazlılar, 16 dış saha maçında yalnızca 4 puan alarak, yarışta sonlara düştü. 
     
KOÇ'ta şenlik var      KOÇ Topluluğu 15 Spor Şenliği etkinlikleri kapsamında dün akşam oynanan maçta, TSYD, Koç Karması'nı 8-5 yendi. Koç Holding Yönetim Kurulu Başkanı Mustafa Koç mücadelede hafif bir sakatlık geçirdi. 8 Haziran'da sona erecek olan etkinlerde 52 şirketten 1600 sporcu forma giyecek. n Murat AKBAŞ 
     
Çalımbay'a teklif      GAZİANTEP'İN listesine aldığı teknik direktör Rıza Çalımbay'a İsrail 1. Ligi ekiplerinden Hapoel Haifa kancayı taktı. Hapoel yöneticilerinin başarılı hocayla İstanbul'da görüştüğü, anlaşma zemini aradıkları belirtildi. Çalımbay'ın İsrail kulübünden süre istediği ve teklife bir hafta içinde cevap vereceği öğrenildi. 
     

</TEXT>
</DOC>
