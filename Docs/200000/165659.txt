<DOC>
<DOCNO> 165659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo39.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertan resmen Bursasporlu... 
</HEADLINE>
<TEXT>

     Bursaspor, Trabzonsporlu Erman Güracar'ın ardından, bir dönem Beşiktaş formasını da giyen Malatyasporlu Sertan Eser'i transfer etti. 
     Vakıfköy Orhan Özselek Sosyal Tesisleri'nde, kulüp başkanı Fikret Üstenci, yöneticiler Erkan Körüstan, Yunus Egemenoğlu, Erhan Akbaş ve Nurettin Karayaka'nın katıldığı törende Sertan, kendisini 2 yıllığına yeşil-beyazlı renklere bağlayan sözleşmeyi imzaladı. 
     Sertan, yaptığı açıklamada, Bursasaspor'un son yıllardaki durumuna hep üzüldüğünü belirterek, ''Bursaspor çok köklü bir kulüp. Yeşil-beyazlı takımı eski muhteşem günlerine döndürmek için takım arkadaşlarımla birlikte elimden geleni yapacağız. Bursaspor forması giyeceğim için çok mutluyum'' dedi. 
     Bursaspor Kulübü Başkanı Fikret Üstenci de, Sertan'ın kariyerinin belli olduğunu ve yeşil-beyazlı forma altında daha da yıldızlaşacağına inandığını söyledi. 
     İmza töreni öncesi Uludağ Üniversitesi Tıp Fakültesi Spor Hekimliği Anabilim Dalı'nda sağlık kontrolünden geçirilen Sertan'ın, futbol oynamaya engel bir sakatlığının olmadığı bildirildi. 
     
</TEXT>
</DOC>
