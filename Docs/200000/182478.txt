<DOC>
<DOCNO> 182478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo21.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep Fenerbahçe yenilgisine tepkili... 
</HEADLINE>
<TEXT>

     Gaziantepspor, olaylı ve çekişmeli geçen bir 90 dakika sonunda 3-1 yenildiği rakibi Fenerbahçe'nin aldığı galibiyeti farklı etkenlere bağlarken, Fenerbahçe'ye de tepki gösterdi. 
     Teknik direktör Nurullah Sağlam, yaptığı açıklamada, Fenerbahçe maçının kendileri için önemli olduğunu, sahaya mutlak puan için çıktıklarını ancak bazı faktörlerin bu galibiyeti engellediğini savundu. 
     Daha önce Fenerbahçe'nin 1 maçlık saha kapama cezası nedeniyle başka bir statta oynanması gündeme gelen, ancak cezanın kaldırılmasıyla tekrar FB Şükrü Saraçoğlu stadında oynanan karşılaşmadan asla korkmadıklarını, sahada 90 dakika mücadele eden oyuncuların, oyunun sık sık durması nedeniyle konsantrasyonlarının kaybolduğunu belirtti. 
     FB Şükrü Saraçoğlu Stadyumu'nun Türkiye'de seyircinin rakip oyuncu ve hakeme en fazla baskı kurduğu stat olduğunu kaydeden Sağlam, şöyle konuştu 
     ''Alınan 3-1'lik yenilgiye kılıf aramıyoruz, mazaret de üretmiyoruz. Dün milyonlarca kişi karşılaşmayı izledi ve kararını verdi. Biz yenildiğimiz zaman rakibin hakkını da veririz. Ama dün yaşananlar Avrupa'nın başka hiçbir stadında yaşanmazdı. Maç duruyor, seyirci sahaya herşeyi atıyor. Kalecimizin kafasına atılan şemsiye 2 dakika sonra tekrar atılıyor. Bu karşılaşmanın sonucu önceden belirlenmişti. Biz böyle karşılaşmalara figüran olarak çıkmak istemiyoruz.'' Çıkan olaylar sonucunda Tahkim Kurulu'nun nasıl davranacağını merakla beklediğini ifade eden Sağlam, şöyle devam etti 
     ''Tahkim kurulu aldığı kararla Türk futbolunda büyük yara açtı. Dün ödüllendirilen Fenerbahçe seyircisinin yaptığı taşkınlıkları bir Anadolu kulübünün seyircisi yapsa ne olur diye düşünüyorum. Artık, futbolumuzda forma rengi, taraftar ve kulüp etkisi olmamalı. Verilmeyen bir penaltımızın yanında sonuca etki eden birçok pozisyon var. Bu maçta gerçek olan birşey var, o da Fenerbahçe kazanmadı, biz de kaybetmedik. Tahkim kurulu kimi ödüllendirdi, bunu da anlamak mümkün değil.'' 
     
     DOĞAN ''FB SEYİRCİSİ DAHA DİKKATLİ OLMALI'' 
     Gaziantep Kulübü Başkanı Celal Doğan, maçın gerçek sonucunun 3-1 olmadığını, bazı faktörlerin futbolcuları üzerinde olumsuz yönde etki yaptığını savundu. 
     Her iki takımın da izleyenlere futbol adına tüm güzellikleri yansıttığını, ancak Fenerbahçe seyircisinin tavırlarını anlamakta güçlük çektiklerini belirten Doğan, şunları söyledi 
     ''Hafta içinde Fenerbahçe'nin sahasının kapatılması ile ilgili olarak birçok yorumlar yapıldı, tepki gösterip istifa edenler bile oldu. Fenerbahçe seyircisi iddiaların aksine davranması gerekirken, yangının üstüne gitti. Adeta söylenenleri doğruladı. Sahaya yabancı cisim atmaları onların zararına. Hakem, yalnızca 2 anons yaptırdı. Benim duyduğum 9 anons vardı. Fenerbahçeli yöneticiler elinden gelen tüm gayreti gösterdiler, onlara teşükkür ediyorum. Ancak bu maçın gerçek sonucu bu olmamalıydı.'' 
     
</TEXT>
</DOC>
