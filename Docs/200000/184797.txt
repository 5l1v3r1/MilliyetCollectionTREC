<DOC>
<DOCNO> 184797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/soneko24.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'nın 2004 bütçesi AB'yi kızdırdı... 
</HEADLINE>
<TEXT>

     Fransa'da hükümetin 2004 yılı için 55.5 milyar euro bütçe açığı öngörmesi, AB Komisyonu'nun sert tepkisine yol açtı. 
     AB Komisyonu'nun mali ve bütçe denetiminden sorumlu üyesi Pedro Solbes, bugün yaptığı açıklamada, ''Fransa'nın 2004 yılı bütçesi, AB üyelerinin istikrar paktına euro kriterleri uyması konusunda Paris'e verdiği tavsiyelerle bağdaşmıyor'' diyerek, Brüksel'in tepkisini açık bir biçimde dile getirdi. 
     ''Fransa'ya bütçe açıklarını kapatmak için bir plan hazırlaması konusunda 3 Ekim tarihine kadar mühlet verildiğini'' hatırlatan AB Komisyonu üyesi, Fransa'nın yeni önlem almamakta direnmesi halinde Brüksel'in müeyyide uygulayabileceği mesajını verdi. 
     Fransa'da bütçeden sorumlu Bakan Yardımcısı Alain Lambert, ''ülkesinin AB Komisyonu ile diyalogu geliştirmeye kararlı olduğunu'' belirtirken, ''ekonomik durgunluğa neden olacak önlemleri almayı reddedeceklerini'' bildirdi. 
     Fransa'nın dün açıkladığı 2004 yılı taslak bütçesinde, bütçe açıklarının gayri safi milli hasılaya oranı yüzde 3.6 olarak hedefleniyor. Euro kriterleri, bunun yüzde 3'ün altında tutulmasını öngörüyor. 
     Fransa'nın 2004 yılı bütçesinde, yüzde 1.7 oranında ekonomik büyüme öngörülürken, gelir vergilerinde ise yüzde 3'lük bir düşüş planlanıyor. 
     
     AIR FRANCE'IN ÖZELLEŞTİRİLMESİNE ÖNCELİK VERİLECEK 

     Fransa'da hükümet, 2004 yılında Air France ve savunma sanayi alanında faaliyet gösteren Snecma grubunun özelleştirilmesine öncelik vereceğini açıkladı. 
     Fransa Maliye Bakanı Francis Mer, hükümetin bu iki grubunun 2004 yılında özelleştirmesinden 4 milyar euro gelir elde etmeye hedeflediğini bildirdi. 
     Fransız Bakan, ''Air France ve Hollandalı KLM grubu arasında şirket evliliğine gidecek anlaşmanın, mekanik olarak Air France'ın özelleştirilmesine de yardımcı olacağını'' savundu. 
     ''Snecma grubunun özelleştirilmesiyle ilgili teknik çalışmanın da hazır olduğunu'' belirten Fransız Bakan, ''ulusal elektrik ve gaz işletmeleri EDF ve GDF şirketleriyle birlikte Paris havaalanları işletmelerinin özelleştirilmesi için daha fazla zamana ihtiyaç olduğunu'' bildirdi. 
     
</TEXT>
</DOC>
