<DOC>
<DOCNO> 191207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sonspo13.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Gaziantep'e umutlu gitti... 
</HEADLINE>
<TEXT>

     Beşiktaş, Gaziantepspor ile yarın yapacağı Birinci Süper Futbol Ligi karşılaşması için özel bir uçakla Gaziantep'e gitti. 
     Kafilenin hareketinden önce Atatürk Havalimanı'nda açıklama yapan kulüp yönetim kurulu üyesi Kıvanç Oktay, Gaziantep'e galibiyet için gittiklerini belirterek, ''Puan kaybetmememiz lazım. Önümüzdeki maçların hepsi zor. Takım şu anda iyi durumda. Prag'da moraller bozulsa da, Türkiye'de ayrı mücadele ediyoruz'' dedi. 
     Menajer Sinan Engin de, uzun zamandır yenemedikleri, çok iyi bir takıma karşı oynacaklaranı belirterek, şunları söyledi 
     ''Şampiyonluk yolunda rahatlamak, avantajlı durumumuzu devam ettirmek için bu maçı mutlaka kazanmak istiyoruz. Tam takım halinde gidiyoruz. Cezalı ve sakatları da getirdik. Takımımızda problem yok. Hiçbir futbolcumuzun gönderilmesiyle ilgili düşüncemiz de yok. Biz bir bütünüz. Başarısızlık varsa bu hepimizindir.'' ''Ara transferde futbolcu alacak mısınız '' şeklindeki soru üzerine de Engin,''Oyuncuya her takımın ihtiyacı vardır. Şu an kesin birşey yok. İyi bir takımız ve geniş bir kadromuz var. Ama ne olacağı bilinmez'' diye konuştu. 
     
</TEXT>
</DOC>
