<DOC>
<DOCNO> 172330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/soneko11.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'nin Miles Miles ihalesini Garanti kazandı... 
</HEADLINE>
<TEXT>

     Türk Hava Yolları THY , Miles Miles yolcu programı için kullanılan ortak markalı kredi kartı ihalesini Türkiye Garanti Bankası'nın kazandığını açıkladı. 
     THY'den Borsa'ya gönderilen yazıda, dün yapılan Yönetim Kurulu toplantısında, Türkiye Garanti Bankası ile Ortak Markalı Kredi Kartı uygulamasına ilişkin sözleşme akdedilmesi hususunda karar alındığı bildirildi. 
     THY, 8 Temmuz'da yaptığı yazılı açıklamada, ''Türk Hava Yolları'nın Miles Miles yolcu programı için kullanılan ortak markalı kredi kartı ihalesini Akbank kazandı'' şeklinde basında çıkan haberlerin gerçeği yansıtmadığını, ihale sürecinin devam ettiğini duyurmuştu. 
     
     İŞBİRLİĞİ 3 YIL DAHA SÜRECEK... 

     Türk Hava Yolları'nın THY Miles Miles uçuş programı için açtığı ihaleyi kazanan Garanti Bankası, THY ile 2000 yılında başlayan işbirliğinin 3 yıl daha süreceğini bildirdi. 
     Garanti Bankası'ndan yapılan açıklamada, Garanti Shop Miles kredi kartının alışverişler karşılığında uçuş mili kazandırmaya devam edeceği belirtildi. 
     Garanti Ödeme Sistemleri Genel Müdürü Mehmet Sezgin, Shop Miles programının olgunluk dönemine eriştiğini ve oluşan sinerjiyle tüketiciye daha büyük fırsatlar yaratılacağını kaydetti. 
     Sezgin, ''Shop Miles kredi kartı kısa sürede sık seyahat edenlerin vazgeçilmez tercihlerinden biri oldu. İhale sürecinde öncelikli amacımız, ekonomik ve ticari mantık çerçevesinde bankamız müşterilerine alıştıkları kaliteli hizmeti ve mil kazandırma fırsatını sunmaya devam etmekti'' dedi. 
     Yalnızca turistik amaçlı seyahatlerin değil son dönemlerdeki yoğun ticari ilişkilerinin de uçuş trafiğini artırdığını belirten Sezgin, Shop Miles ile biriktirilen uçuş millerinin iş seyahatleri için tercih ediliyor olmasının programın işlevselliğini gösterdiğini vurguladı. 
     
</TEXT>
</DOC>
