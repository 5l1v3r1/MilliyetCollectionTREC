<DOC>
<DOCNO> 183334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/yazar/uras.html </URL>
<DATE> 2003/09/19/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Köykent'te 4 bin seçmenden Ecevit'e 3 oy çıkmış 
</HEADLINE>
<TEXT>

   
   Ecevit'in Ordu'nun Mesudiye ilçesindeki Köykent'ine gittim. Ecevit adına çok üzüldüm... Ecevit yapılabileceklerin ötesini yapmış... Ama ne yazık ki, Köykent için harcanan çabalar "heba" olmuş. Suç Ecevit'te değil... Onun modeli de iyi, niyeti de iyi, çabası da iyi... Ama yer seçimi yanlış, hedef alınan insanlar yanlış... İnsanları tanımadan, insanları bilinçlendirmeden bu ülkede hiçbir şey yapılamayacağını düşünmemek en büyük hata .. 
   Ecevit'in oluk oluk kaynak aktardığı Köykent projesi kapsamındaki 4 bin seçmenden son seçimde Ecevit'e çıka çıka sadece 3 oy çıkmış... Çardaklı köyünde çınarın altında sigarasını tellendiren yaşlı dedeye "Ecevit'e ayıp etmediniz mi " diyerek sual eyledim... Beyaz sakalını avuçladıktan sonra, sualimi "N'apalım... Yaşlı dediler... Onun için oy vermedik" diye cevaplamaz mı Bunu söyleyen seksenini aşmış bir Köykentli idi... 
   
   9 köy abad oldu 
   Ecevit'in "Mesudiye Köykent Projesi" 9 köyü "abad" eylemiş. Kaymak gibi şehir yollarından daha güzel, daha geniş 160 km. yol yapılmış. 9 köye içme suyu getirilmiş. 9 köyün kanalizasyonu yapılmış. 6 köyün sulama tesisi yapılmış. 9 köye köy konağı yapılmış. Köylere fiber optik haberleşme kablosu çekilmiş. Jeneratörlü telefon santralı kurulmuş. Cep telefonu baz istasyonu tamamlanmış. Yaylalara kadar elektrik çekilmiş. Sağlık ocağı ve sağlık personeli için 4 lojman yapılmış. İki ambulans alınmış. Bir futbol, 4 basketbol sahası, bir kapalı spor salonu, 1 kulüp binası yapılmış. Kültür sanat evi yapılmış. İçine 5 bin kitap konulmuş. Bir gezici kütüphane tahsis edilmiş. Bir sosyal hizmetler toplum merkezi açılmış. 13 çocuk oyun merkezi yapılmış. 14 cami onarılmış. 12 mezarlık düzenlenmiş. Öğretmen lojmanları, açık ve kapalı spor tesisleriyle kocaman ve modern bir bölge okulu yapılmış. İtfaiye aracı alınmış, garajı yapılmış. Köy meydanları, köy yolları düzenlenmiş. 
   Köykent Tarımsal Kalkınma Kooperatifi kurulmuş. Tomruk işleyerek mobilya yapacak Orman Ürünleri Entegre Fabrikası kurulmuş. 1000 koyun, 50 inek, 1 boğa tahsis edilmiş. Sığır besiciliği için 50 aileye ve de süt hayvancılığı için 28 aileye imkan sağlanmış. İsteyene bir yıl ödemesiz devreden sonra yılda 250 milyon lira taksitle geri ödenmek üzere, faizsiz 5 milyar 500 bin liralık hayvancılık ve ahır kredisi tahsis edilmiş. Toprak analizleri yapılmış. Meyve fidanları dağıtılmış. Örnek meyve bahçeleri ve 7 adet örnek sera kurulmuş. Orman kadastrosu tamamlanmış, orman yolları açılmış. Ecevit bunları yaptırmış... Yaptırmış da bugün ne olmuş 
   
   Fiyatlar arttı 
   Köykent projesi kapsamındaki Çavdar merkez , Esatlı, Türkköyü, Ilışar, Yuvalı, Dayılı, Göçbeyi, Çardaklı, Kışlacık köyleri şimdilerde yurtdışında veya başka kentlerde yaşayan zenginlerin yazlıkları halinde... Dokuz köyde de yıl boyu yaşayanlar sadece yaşlılar. Onlar da tarım ve hayvancılık ile uğraşmıyor. Tarlalar sürülmemiş, boş duruyor... Hayvanlar satılmış... Köykent yatırımları nedeniyle arsa fiyatları şehir fiyatını katlamış. Köy evleri dört katlı, yedi katlı çirkin apartmanlar arasında kaybolmuş. Gurbete çıkanlar, para kazananlar gösteriş için çok katlı beton apartmanlar dikmiş, dikiyor. Kapılarını pencerelerini demir kepenk ile kapatarak gidiyor... Sağlık ocağı kapalı. Köy konakları terk edilmiş. İçleri bomboş. Kültür merkezi ve kütüphanenin kapısına kilit vurulmuş. İlköğretim okulunda bir tek görevli bulamadım. Kapı duvar idi... Spor sahalarını ot bağlamış. Merak ile Köy Kalkınma Kooperatifi binasını buldum. Kapısında kilit vardı. Orman Ürünleri Fabrikası'nda tek bir canlı yoktu. Fabrika olduğu gibi terk edilmiş. Bekçi köpeklerinin kulübeleri bile boştu. 
   Sayın okuyucularım, suç Köykent projesinde değil. Yer seçimi yanlış. Uygulayanlar projeye inanmamış, projeye kimse sahip çıkmamış. Projenin uygulandığı bölgede insanlar bilinçlendirilmemiş. 
   Ben Ecevit'in Köykent projesinin önemine inanıyorum. Bu proje Doğubeyazıt'ta, Kars'ta, Van'da uygulansa, doğru dürüst uygulansa, o yörelere "hayat getirir"... Ama Mesudiye'de "fırsatçılara" rant getirmiş. 
   
      
   
</TEXT>
</DOC>
