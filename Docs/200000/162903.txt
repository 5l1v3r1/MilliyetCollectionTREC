<DOC>
<DOCNO> 162903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sondun16.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon erkekleri, Avrupalılar'dan daha maço çıktı.. 
</HEADLINE>
<TEXT>

     Japon erkeklerin, Avrupalı hemcinslerine oranla, ev işlerine ve çocuk bakımına çok daha az zaman harcadıkları bildirildi. 
     Japon hükümeti, Japonya'daki kadın-erkek eşitliğinin İngiltere, Almanya, İsveç, ABD, Filipinler ve Güney Kore'dekilerle karşılaştırıldığı bir araştırma yaptı. 
     Araştırmada, küçük çocuklu ailelerde, Japon kocaların ev işleri ve çocuk bakımı için günde sadece 48 dakikalarını ayırdıkları ortaya çıktı. Bu rakam, ABD ve Avrupa'da ise 3 saate kadar çıkıyor. 
     Ancak araştırmada, Japon kadınların yalnızca yüzde 57'sinin erkeklerin çalışması, kadınların ise evde oturması düşüncesine karşı çıktığı saptandı. Bu rakamın İsveç'te yüzde 93 olduğu belirtildi. 
     Araştırmaya göre, Japon kadınların üçte ikisi iş yaşamında kendilerine ayrımcılık uygulandığını düşünüyor. 
     Araştırma sonuçlarını değerlendiren Toplumsal Cinsiyet Eşitlik Bürosu Başkanı Mariko Bando, ''Japonya, toplumsal cinsiyet eşitliği açışından hala az gelişmiş bir ülke'' dedi. 
     
</TEXT>
</DOC>
