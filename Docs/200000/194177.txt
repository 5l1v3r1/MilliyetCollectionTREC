<DOC>
<DOCNO> 194177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/yazar/altan.html </URL>
<DATE> 2003/11/08/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
'Önce çizgi vardı' 
</HEADLINE>
<TEXT>

   
   Memduh Şevket Esendal'ın, henüz öykülerinin altına, "M. Ş. E." diye, adının ilk harflerini koyduğu ve iktidar partisi CHP'nin Genel Sekreteri olduğu günlerde aradaki büyük yaş farkına rağmen, bazen kendisiyle baş başa sanat ve edebiyat konuşurduk. 
   O tarihlerde bendeniz de, hem Hukuk Fakültesi'ne gidiyor, hem de iktidar partisinin gazetesi Ulus'ta çalışıyor ve dünya edebiyatından bazı öykü çevirileri yapıyordum. 
   Memduh Şevket'le aramızdaki ılıman havanın bir nedeni de, kendisinin eski bir aile dostumuz olmasıydı. 
   
   Enver Paşa'nın öncülüğünde, Osmanlı'nın Alman İmparatoru II. Wilhelm'in güdümünde I. Dünya Savaşı'na girmesi ve yenilmesi sonucu İngilizlerin İstanbul'u işgali sırasında, koyu bir İttihatçı olan babam Kısıklı - Namazgah arasındaki kuytu bir tepedeki evinden, Anadolu'ya adam kaçırıyordu. Memduh Şevket de, bir süre o evde saklanmış ve Anadolu'ya geçmişti. 
   İngilizler iki kez babamın evini basmışlar ve kendisini de tutuklayıp, "Bekirağa Bölüğü" diye bilinen siyasal cezaevine tıkmışlardı. 
   Bunlar, bendenizin de pek söz etmediğim, eski özel anılar... 
   
   Ankara'da Memduh Şevket'le baş başa, sanat ve edebiyattan konuşurken, Memduh Şevket 
   - Bizde, demişti, kendilerinin sanatçılığına inanan üç kafadar toplanıp, birbirlerinin yazıp çizdikleri hakkında, "oldu oldu" yaparlar. Yaratıcılık, "oldu oldu" yapmakla, olmaz ki... 
   
   Dün Turhan Selçuk'un, kendi bir ömürlük karikatürler galaksisinden derlenmiş yapıtı geldi "Önce Çizgi Vardı... 'çizgide 60 yıl'" 
   Sayfaları çevirirken, içe dönük hamaset babalanmaları ötesinde, büyük harfli "İNSANA" buralardan da uzatılmış, özgün bir armağanı görmenin neredeyse cezbesine kapılır gibi oldum. 
   Keşke Memduh Şevket sağ olsaydı da, onunla birlikte çevirseydik "Önce Çizgi Vardı"nın sayfalarını... 
   "Üç kafadarın toplanıp, 'oldu oldu' yapmasıyla, sanat olmuyor ki" demesindeki gölgeler, bir anda dağılacak ve yüzde bin eminim ki 
   - İşte bu olmuş, diyecekti. 
   
   Büyük harfli "İNSANIN", gönülsel ve beyinsel bahçesine, özgün bir armağan uzatmak... 
   Bizim dünyalarımızdan, hiç mi başka bir benzeri bulunmayan tılsımlı yakamozlar eklenmedi insanlığın yaratıcılık okyanuslarına 
   Bu konular enine boyuna yeterince incelenmedi bizde... 
   Örneğin anonim folklorik vurucu mizah Bektaşi fıkraları, İncili Çavuş fıkraları, Bekri Mustafa fıkraları ve daha sonraları karikatürlerde somutlaşan, toplumsal bir mizah gibi... 
   Siyasal baskı şahmerdanlarının yarattığı tepki, kendine özgü çok değişik bir mizah volkanını hareketlendirmiştir bizde... 
   Turhan Selçuk da, aynı volkanın, şimdiye dek rastlanmadık görünümdeki evrensel bir ışık füzesi... 
   
   "Önce Çizgi Vardı"nın hemen başında, Turhan'ın yerli ve yabancı ünlü karikatüristler tarafından çizilmiş, harika portreleri var... 
   Ve onların arasında Rahmi Koç'un çizdiği bir Turhan portre - karikatürü... 
   
   Bizler, beş yaş aşağı, beş yaş yukarı 20. yüzyıldan arta kalmış bir kuşağın çocuklarıyız "varlıklı olanlar"ımız ve "var olmaya" çalışmışlarımızla... 
   Ne var ki, bizim dünyalarımızda "varlıklı olmak"la "var olmak" arasındaki çok değişik alanlar arasında, çağdaşlığın "beklentisiz ve eşdeğer" bir köprüsü kurulamadı. 
   
   Turhan'ın, 60'ıncı sanat yılı toplantısında Rahmi Koç'un yaptığı konuşmanın metnine baktım kitapta. Ve bir daha baktım, bir daha baktım 
   "...Ben de karikatür ve çizgi film denedim. Hatta Amcabey'i çizgi film haline getirmeye çalıştık fakat olmadı. 
   ...Benim karikatüristliğim, sınıfta ders dinlerken, etrafımda oturan arkadaşlarımın yahut öğretmenlerimin deformasyonu var ise onları çizerek başladı. Yalnız profil çizmekten ileriye gidemedim hiçbir zaman fas çizemedim. 
   Karikatüristlerin ve köşe yazarlarının her gün nasıl bir konu bulabildiklerini merak ederim. 
   Kız kardeşim Sevgi Gönül pazar günleri Hürriyet'te yazar. Pazartesi gününden itibaren gelecek yazının stresine girer. Herhalde buna da alışılıyor..." 
   Ne yazık ki Sevgi Gönül, birkaç ay önce ayrılıverdi dünyadan... 
   
   Gerçekçi olmak gerekirse 21. yüzyıl, bizim kuşağın yüzyılı değil. Birbirinden çok ayrı dünyalardan geçmiş olsak da, Turhan'ın şahyapıtında Rahmi Bey'e de rastlamak, değişik bir ılıklık yaratıyor insanın yüreğinde... 
   
      
   
</TEXT>
</DOC>
