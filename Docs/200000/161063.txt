<DOC>
<DOCNO> 161063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sonspo41.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'nin yeni hocası Kasım Gündüz... 
</HEADLINE>
<TEXT>

     Birinci Süper Futbol Ligi'nden düşen Göztepe, Teknik Direktör Kasım Gündüz ile anlaştı. 
     Kasım Gündüz, düzenlenen toplantıda kendisini 1 yıllığına Göztepe'ye bağlayan imzayı attı. 
     Kulüp Başkanı İskender Tuğsuz, yaptığı açıklamada, Birinci Süper Futbol Ligi'nden düşmelerine karşın kısa sürede toparlandıklarını ve Göztepe'nin ''bitmediğini gösterdiklerini'' söyledi. 
     Gelecek yıl öncelikle Göztepe'yi sağlam bir yapıya oturtmayı hedeflediklerini kaydeden Tuğsuz, şöyle konuştu 
     ''Göreceksiniz tabanca gibi bir takım kuracağız. Taraftarlarımız verecekleri destekle zaten takımımızı ilk 3'e oynatacaktır. Ancak bizim asıl amacımız Göztepe'yi sağlam bir zemine oturtmak. Birinci Süper Lig'e yükselemesek dahi, bu konudan taviz vermeyeceğiz. Amacımız Göztepe'nin çıktığı yerden bir daha düşmemesi. Bugün yaşadıklarını bir daha yaşamaması.'' Teknik Direktör Kasım Gündüz ise Göztepe'nin hedeflerinin bilincinde olduğunu kaydetti. ''Genç ve ahlaklı'' oyuncularla yola çıkacağını belirten Gündüz, şöyle konuştu 
     ''Futbolda güç dönemler olacaktır. Önemli olan bu güç dönemlerde zorlukları göğüsleyebilmektir. Benim kafamda Süper Lig için de A Kategorisi için de oyuncu listem var. Göztepe'nin kadrosunu yakından tanıyorum. Bu yıl büyük bir mücadele olacak. Göztepe de bu yarışta olacaktır.'' 
     
     KASIM GÜNDÜZ KİMDİR 
     Futbola Adana Demirspor'da başlayan Kasım Gündüz, Beşiktaş, Bursaspor, Rizespor ve Kayserispor formalarını giyerken, 30 kez de milli oldu. 
     46 yaşındaki Gündüz, teknik direktörlük yaşamını ise Mersin İdmanyurdu, Konyaspor, Kuşadasıspor, Kartalspor, Fethiyespor ve son olarak 2002-2003 futbol sezonunda Zonguldakspor'da sürdürürken, bugüne kadar şampiyonluk yaşamadı. 
     
</TEXT>
</DOC>
