<DOC>
<DOCNO> 157085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/soneko25.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirketler, vergi oranı artınca dağıtacakları kar payını azalttı... 
</HEADLINE>
<TEXT>

     Şirket hissedarlarına dağıtılan kar payındaki vergi artışı, kar oranlarını değiştirdi. 
     Kepez Elektrik ve Çukurova Elektrik, Borsa'ya gönderdikleri açıklamalarda, vergi yasalarında değişiklik yapan 4842 sayılı yasa ve buna bağlı olarak Resmi Gazete'nin dünkü sayısında yayınlanarak 24 Nisan 2003 tarihinden itibaren yürürlüğe giren Bakanlar Kurulu kararına göre, Gelir Vergisi Yasası'nın 94. maddesinin 6 b-ii maddesi ile dağıtılan kar paylarından alınan yüzde 5 verginin, yüzde 10'a çıkarıldığı kaydedildi. 
     Açıklamalarda, bu nedenle her iki şirketin de 31 Mart 2003 tarihli genel kurullarında belirlenen kar oranlarının değiştiği bildirildi. 
     Buna göre, Kepez Elektrik'te 20 Mayıs'tan itibaren adi hisse senetlerine 1.000 lira nominal değerli hisse senedine brüt 171.230 lira, net 1.037,30 lira, imtiyazlı hisse senetlerine 1.000 lira nominal değerli hisse senedine brüt 5.434.726 lira, net 5.072.862,70 lira nakit temettü ödenecek. 
     Çukurova Elektrik'te ise 20 Mayıs'tan itibaren 1. taksit olarak 1.000 lira nominal değerli hisse senedine brüt 201.029 lira, net 198.348 lira, 2. taksit olarak 19 Eylül tarihinden itibaren 1.000 lira nominal değerli hisse senedine brüt 389.750 lira, net 384.554 lira nakit temettü ödemesi yapılacak. 
     
</TEXT>
</DOC>
