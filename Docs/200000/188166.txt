<DOC>
<DOCNO> 188166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sonspo16.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çobanoğlu Sevinmeleri normal, büyük takımdan puan aldılar 
</HEADLINE>
<TEXT>

     A Milli Futbol Takımı Menajeri Can Çobanoğlu, Türkiye ile 0-0 berabere kalmaları sonrası FB Şükrü Saracoğlu Stadı'nda sevinç yumağı oluşturan İngilizler'in bu mutluluğunun normal olduğunu söyledi. 
     Can Çobanoğlu, Avrupa Şampiyonası'na doğrudan katılabilmek için İngiltere maçının büyük önem taşıdığını, ancak istedikleri sonucu alamadıklarını kaydederek, ''İngilizlerin maçtan sonra yaşadıkları sevinç çok normal. Türkiye gibi büyük bir takımdan 1 puan alıp Avrupa Şampiyonası'na gittiler. Sevinen taraf olmayı tabii ki tercih ederdik'' diye konuştu. 
     Baraj maçında karşılaşacakları rakibin yarın belli olacağına da değinen Çobanoğlu, ''Bizim şimdi şu takımla karşılaşırsak iyi olur demek gibi bir lüksümüz yok. Bu, ekibimize zarar getirir. İngiltere gibi önemli bir karşılaşmanın ardından konsantrasyon bozukluğu yaratabilir. Yarın rakibimizin kim olduğuna bakıp, daha sonra değerlendirmelerimizi yapacağız'' dedi. 
     
</TEXT>
</DOC>
