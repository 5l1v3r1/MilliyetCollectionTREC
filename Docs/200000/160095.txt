<DOC>
<DOCNO> 160095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/siyaset/siy04.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Erdoğan İran'ın AB kapısı Türkiye      İran Cumhurbaşkanı Birinci Yardımcısı Muhammed Rıza Arif, Başbakan Recep Tayyip Erdoğan'a, "İlişkilerimizi artıralım. Bizim dış politikada önceliğimiz Türkiye'dir" dedi. Erdoğan da Arif'e İran'ın Avrupa Birliği ve Batı'ya giden yolunun Türkiye'den geçtiğini vurgulayarak iki ülke arasında ticari ilişkilerin artırılabileceğini söyledi. 
     Erdoğan ile Arif, dün Uluslararası Nakliyeciler Derneği'nin yap - işlet - devret modeliyle modernize ettiği Gürbulak Sınır Kapısı'nda düzenlenen törende bir araya geldi. AB yolundaki Türkiye'ye yakışan bir tesis açıldığını belirten ve Arif'e "sevgili kardeşim" diye hitap eden Erdoğan, "Bu kapı İran'ın Avrupa'ya ve Batı'ya açıldığı tek kapıdır. İran'la ticari ilişkileri artırmaya hazırız" dedi. 
     
Giscard d'Estaing Türkiye AB'nin parçası degil...      GÜVEN ÖZALP Brüksel 

     Türkiye karşıtı çıkışlarıyla dikkat çeken Avrupa Konvansiyonu Başkanı Valery Giscard d'Estaing, Türkiye'nin AB'nin bir parçası olmadığını söyledi. AB'nin Türkiye ile üyelik ilişkisi içinde değil özel ilişki içinde olması gerektiği görüşünü savunan Giscard d'Estaing, "Türkiye'nin AB'de yeri yok" mesajı verdi. Belçika'nın RTBF Radyosu'na konuşan Giscard d'Estaing, Türkiye'nin bir Ortadoğu ülkesi olduğu görüşünü savundu. 
     
Konvoyda kaza 2 ölü, 2 yaralı      Başbakan Recep Tayyip Erdoğan, Ağrı'dan Gürbulak'a giderken konvoyunda meydana gelen kazada, AKP Ağrı Milletvekili Halil Özyolcu'nun akrabaları Ali Haydar Özyolcu ile Abdülkadir Özyolcu yaşamını yitirdi. Kazada aynı otomobilde bulunan iki kişi de yaralandı. 
     CHP lideri Deniz Baykal, parti çalışmaları sırasında trafik kazalarına yol açtığı için konvoy oluşturmama konusunda karar aldıklarını ve bunun için genelge hazırlığı içinde olduklarını söyledi. 
     

</TEXT>
</DOC>
