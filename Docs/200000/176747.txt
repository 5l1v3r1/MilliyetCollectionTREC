<DOC>
<DOCNO> 176747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/soneko33.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu Borç Yönetimi Raporu yayımlandı... 
</HEADLINE>
<TEXT>

     Devlet Bakanı Ali Babacan, 2003 yılının ilk yarısında ekonomik aktivitenin canlılığını korumaya devam ettiğini belirterek, ''enflasyon oranları yıllık yüzde 20'lik hedefe doğru hızla yaklaşmaktadır'' dedi. 
     Hazine Müsteşarlığı'nın, TBMM Başkanlığına, Bakanlar Kuruluna sunulmak üzere Başbakanlığa, Maliye Bakanlığına, Sayıştay Başkanlığına, DPT'ye gönderilen 2003 yılının ikinci çeyreğine ilişkin Kamu Borç Yönetimi Raporu yayımlandı. 
     Toplam 74 sayfadan oluşan ve Devlet Bakanı Ali Babacan tarafından kaleme alınan raporun önsöz bölümünde, kamu mali yönetiminin en önemli unsurlarından birinin etkin borç yönetimi olduğu belirtildi. 
     Borç yönetiminde etkinliğin ön koşulunun ise akılcı ekonomi politikalarının eşgüdüm içinde yürütülmesi olduğunu bildiren Babacan, bu nedenle, mali ve parasal disiplin konusunda ödün vermeksizin atılan adımlar ve yapısal reformlar alanındaki siyasi kararlılığın, borcun başarılı bir biçimde yönetilebilmesi ve olumlu sonuçların alınabilmesi açısından büyük önem arzettiğini ifade etti. 
     Bu yaklaşım çerçevesinde hazırlanan ve uygulanmakta olan ekonomik programın beklenen sonuçlarını vermeye başladığını kaydeden Babacan, 2003 yılının ilk yarısında ekonomik aktivite canlılığını korumaya devam ederken, enflasyon oranlarının yıllık yüzde 20'lik hedefe doğru hızla yaklaştığını vurguladı. 
     Kamu maliyesinde disiplinin sürdürülmesi ve faiz dışı fazla hedefinde herhangi bir sapmaya yol açılmayacak olmasının, Hazine'nin finansman programını da başarıyla yürütmesini sağladığını belirten Babacan şöyle devam etti 
     ''Bu çerçevede, bu yılın ilk yarısında yüzde 96 olan iç borç çevirme oranının, ikinci yarıda ortalama olarak yüzde 80'e düşmesi öngörülmektedir. 
     Ekonomide ve kamu dengesindeki bu olumlu tablo, kamu borç stokunun GSMH'ya oranındaki düşüş ile de desteklenmektedir. 2001 yılında milli gelirin yüzde 92'sine çıkan kamu borç stoku düşmeye devam etmektedir. 2003 yılı sonunda kamu net borcunun milli gelire oranının yüzde 70 seviyesinin de altına ineceği tahmin edilmektedir. Orta vadede ise kamu net borç stokunun milli gelire oranının yüzde 60 seviyesine düşürülmesi hedeflenmektedir.'' 
     
     BORÇLANMA LİMİTİ 

     Rapora göre, 2003 Mali Yılı Bütçesi gelir, gider ve iptal edilen ödenek miktarları dikkate alındığında 2003 yılı borçlanma limiti 45,2 katrilyon lira olarak tespit edildi. 2003 Haziran sonu itibariyle 28,3 katrilyon lira net iç borçlanma, 1,4 katrilyon lira net dış borçlanma olmak üzere toplam 29,7 katrilyon lira net borç kullanımı yapıldı. 
     Yılın geri kalan bölümü için net borçlanma miktarı 15,5 katrilyon Lira olarak belirlendi. Borçlanma ihtiyacı üzerinde doğrudan belirleyici olan faiz dışı fazla, yapılan borçlanmaların vade ve faiz yapısı gibi unsurların, 2003 yılının ikinci yarısına yönelik etkileri incelendiğinde, gerek 2003 yılı için öngörülen faiz dışı fazla, gerekse 2002 yılının son dönemlerinden itibaren Irak operasyonunun gerçekleştirildiği dönem hariç borçlanma koşullarında oluşan iyileşmelere bağlı olarak, yılın kalan döneminde yapılacak net borç kullanımının limit dahilinde gerçekleşeceği anlaşıldı. 
     2003 yılının ilk altı aylık döneminde nakit bazda 6,6 katrilyon liralık bir faiz dışı fazla elde edildi. Bütçe hedefi doğrultusunda yılın tamamında 20,3 katrilyon liralık bir faiz dışı fazla sağlanması öngörülmekte olup, yılın ikinci yarısı için hedeflenen nakit bazlı faiz dışı fazla büyüklüğü 13,7 katrilyon lira oldu. 
     Bu çerçevede, 2003 yılının ikinci yarısındaki finansman ihtiyacının, yılın ilk altı aylık dönemine göre daha düşük olması öngörüldü. 
     
     FAİZ ORANLARI 

     2002 yılındaki yüksek maliyetli borçlanmalardan gelen faiz yükü ağırlıklı olarak 2003 yılının ilk yarısında ödendi. 2002 yılının son dönemlerinden itibaren faiz oranlarının düşmeye başlamasıyla, bu dönemde yapılan borçlanmalar nedeniyle 2003 yılının ikinci dönemine gelen faiz yükü de azaldı. Yılın kalan döneminde faiz oranlarının daha da gerileyeceği, buna bağlı olarak değişken faizli borçlardan gelen faiz yükünün de azalacağı öngörüldü. 
     İç borçlanma vadelerinin uzaması, yıl içindeki borçlanmalardan 2003 yılının kalan dönemine gelen yükü hafifletti. Yılın bundan sonraki döneminde yapılacak borçlanmaların faiz ödemeleri de büyük oranda 2004 yılında yapılacak. 
     Bu çerçevede, 2003 yılının ikinci yarısındaki faiz ödemelerinin, ilk altı aylık dönemin altında gerçekleşmesi öngörülmekte olup, bu durum da ikinci altı aylık dönemdeki finansman ihtiyacının azalmasına katkı sağladı. 
     Hazine 2003 yılının ilk altı aylık döneminde ihtiyacın bir miktar üzerinde borçlanmak suretiyle nakit bazda 1,3 katrilyon liralık bir tutarı nakit rezervlerine ekledi. 
     Yılın kalan dönemindeki borçlanmanın rahatlatılması amacıyla oluşturulan bu ek rezervin kullanılmasıyla da 2003 yılının ikinci yarısındaki finansman ihtiyacı azaldı. 
     
     TEMMUZ-ARALIK DÖNEMİ 

     Kamu Borç Yönetimi Raporu'na göre, Haziran sonu itibariyle kesinleşen 2003 Temmuz-Aralık dönemi ödemeleri, 39,3 katrilyon lira anapara, 18,4 katrilyon lira faiz olmak üzere toplam 57,7 katrilyon lira olarak belirlendi. 
     Kur, enflasyon, faiz oranı gerçekleşmeleri ile yapılacak yeni borçlanmalara bağlı olarak Haziran-Aralık 2003 döneminde yapılacak olan iç borç servisi de değişiklik gösterecek. 
     2003 yılı konsolide bütçe dış borç geri ödemeleri Ocak-Haziran döneminde ödenen 9,6 katrilyon lira 6,1 milyar dolar ve Temmuz- Aralık döneminde ödenmesi planlanan 8,2 katrilyon lira 5,4 milyar dolar olmak üzere toplam 17,8 katrilyon lira 11,5 milyar dolar olarak öngörüldü. 
     Bu ödemelerin 11,6 katrilyon lirası anapara geri ödemeleri, 6,2 katrilyon lirası ise faiz ödemeleri olup, 7,5 katrilyon lirası kredi geri ödemeleri, 10,3 katrilyon lirası ise tahvil geri ödemelerinden oluşuyor. 
     30 Haziran 2003 tarihi itibariyle mevcut stok üzerinden konsolide bütçe dış borç servis projeksiyonuna bakıldığında, 2003-2008 döneminde 51,5 milyar dolar anapara ve 16 milyar dolar faiz olmak üzere toplam 67,5 milyar dolar ödeme yapılması öngörüldü. 
     Ödemelerin yüzde 76'sı anapara ödemeleri, yüzde 24'ü ise faiz ödemelerinden kaynaklandı. Öte yandan, geri ödemelerin yüzde 59'unu tahviller, yüzde 41'ini ise krediler oluşturdu. 
     2003-2008 dönemindeki konsolide bütçe dış borç ödemelerinin yüzde 62'sinin 2005 yılı sonuna kadar yapılacağı öngörüldü. 
     
     İÇ BORÇ STOKU REEL FAİZİ 

     Hazine Müsteşarlığı'nın raporunda, toplam iç borç stoku reel faizinin Haziran ayında yüzde 13.12 olarak gerçekleştiği belirtildi. İç borç stokunun reel faizi Nisan ve Mayıs aylarında sırasıyla yüzde 10.97 ve yüzde 11.38 olmuştu. 
     Rapora göre, Hazine garantili dış borç stoku, 2003 yılının ilk çeyreğinde 2002 yıl sonuna göre yüzde 3 oranında azalarak, yaklaşık 6 milyar dolar seviyesinde gerçekleşti. 
     Hazine garantili borç stokunun borçlulara göre dağılımı incelendiğinde, önceki dönemlerde olduğu gibi en büyük payı KİT'ler ve yerel yönetimler taşımaya devam etti. KİT'lere sağlanan Hazine garantili kredilerden oluşan borç stokunun yüzde 70'ini Elektrik Üretim A.Ş. EÜAŞ ile Türk Hava Yolları'na THY ait borçlar oluşturdu. 
     Hazine garantili dış borç stokunun diğer büyük kalemi olan yerel yönetimlerin borç stokundaki en büyük payı ise 658 milyon dolar ile büyükşehir belediyeleri ve 512 milyon dolar ile Belediye İktisadi Teşebbüsleri BİT aldı. 
     Hazine garantili borç stokunun döviz kompozisyonu incelendiğinde stokun büyük bir kısmını dolar cinsinden yükümlülükler oluşturdu. Nitekim, 2003 Mart ayı sonu itibariyle garantili dış borç stokunun yüzde 68'i dolar cinsi, yüzde 20'si ise Euro cinsi borçlardan oluştu. 
     Aynı dönemdeki stokun 3,9 milyar dolarlık kısmı değişken faizli kredilerden, 2 milyar dolarlık kısmı ise sabit faizli kredilerden oluştu. 
     
     KOŞULLU YÜKÜMLÜLÜKLER KAPSAMINDA YAPILAN ÖDEMELER 

     2003 yılının ilk 3 ayında Hazine garantili krediler kapsamında 156 milyon doları KİT'lerin, 93 milyon doları yerel yönetimlerin, 27 milyon doları bütçe dışı fonların ve 50 milyon doları kalkınma ve yatırım bankalarının borçlarından olmak üzere toplam 326 milyon dolar geri ödeme gerçekleştirildi. 
     Söz konusu ödemelerin yüzde 48'i KİT'lerin, yüzde 28'i ise yerel yönetimlerin borç servislerinden kaynaklandı. 
     Bütçe tiplerine göre Hazine üstlenimlerinin toplam geri ödemeler içerisindeki paylarının son 5 yılda izlediği eğilim incelendiğinde, yerel yönetimlerin payının toplam üstlenimlerin yüzde 30'u düzeyinde olduğu, buna karşılık KİT'lerin payının ise yüzde 25 seviyesinde seyrettiği görüldü. 
     Hazinece gerçekleştirilen üstlenimlerin toplam ödemelere olan oranının 1998-2002 yılları arasında gösterdiği eğilime bakıldığında, bu oranın son 5 yıl boyunca yüzde 50'nin üzerinde olduğu anlaşıldı. 2001 yılında yüzde 59'a ulaşan bu oran, 2002 yıl sonunda yüzde 55'e geriledi. 
     2003 yılı ilk üç ayında 106 milyon dolarlık Hazine garantili dış borç geri ödemelerinin yüzde 68'i kuruluşlar tarafından gerçekleştirirken, yüzde 32'si ise Hazine tarafından üstlenildi. 
     Söz konusu dönemde üstlenimler son beş yıldakine paralel bir eğilim göstermiş ve üstlenimler içerisindeki en büyük payı yerel yönetimler aldı. 
     2003 yılı ilk çeyreğinde, yerel yönetimler için geri ödemelerinin yüzde 94'ü oranında, diğer bir ifade ile 87 milyon dolar, KİT'ler için ise geri ödemelerinin yüzde 12'si oranında, diğer bir ifade ile 19 milyon dolar üstlenim yapıldı. 
     Kurumlarca gerçekleştirilen ödemelerin 2002 yıl sonu ile 2003 ilk çeyreğindeki gerçekleşmeleri ele alındığında, yerel yönetimlerin gerçekleştirdiği geri ödemelerin toplam ödemeler içerisindeki payı 5 puan azaldı. Buna karşılık KİT'lerin yaptığı geri ödemelerin toplam ödemeler içerisindeki payının ise 35 puan arttı. 
     
     GERİ ÖDEME PROJEKSİYONU 

     2003 yılının ikinci yarısında Hazine garantili kredilerin geri ödemelerinin 13.3 milyar dolar tutarında gerçekleşmesi öngörüldü. Söz konusu tutarın 1.1 milyar doları anapara, 200 milyon doları faizden oluşuyor. 
     Hazine garantili dış borç servis projeksiyonunun kurum bazında dağılımına bakıldığında ise 2003 yılının ikinci yarısında geri ödemelerin 756 milyon dolarının KİT'ler, 310 milyon dolarının yerel yönetimler, 144 milyon dolarının bütçe dışı fonlar ve 64 milyon dolarının kalkınma ve yatırım bankaları tarafından ödeneceği öngörüldü. 
     
     HAZİNE ALACAK STOKUNUN YAPISI 

     İkrazen kullandırılan kaynaklar ile Hazine garantilerinin üstlenilmesi neticesinde ortaya çıkan Hazine alacak stoku 2003 yılı Haziran ayı sonu itibariyle 42,2 katrilyon lira olarak belirlendi. 
     Hazine alacak stoku kurum ve kuruluş bazında incelendiğinde en büyük payı bütçe dışı fonlar ve mahalli idarelerden olan alacakların oluşturduğu görüldü. 
     Nitekim, Hazine alacak stokunun yüzde 57'sini bütçe dışı fonlar, yüzde 26'sını mahalli idareler, yüzde 13'ünü KİT'ler, yüzde 3'ünü bankalar ve yüzde 1'ini ise diğer kuruluşlardan olan alacaklar oluşturdu. 
     2003 yılı Haziran sonu itibarıyla vadesi geçmiş alacak stoku 9.3 katrilyon lira olarak gerçekleşti. Vadesi geçmiş alacaklar toplam alacak stokunun yüzde 22'sini oluştururken vadesi gelecek alacaklar ise yüzde 78'lik bir paya sahip durumda bulunuyor. 
     
     HAZİNE ALACAK STOKUNUN KAYNAK DAĞILIMI 

     Vadesi geçmiş ve gelecek alacakların kaynaklar itibarıyla dağılımına bakıldığında vadesi geçmiş alacakların yüzde 35'inin garantili borçlardan, yüzde 33'ünün iç borçlardan, yüzde 25'inin yap-işlet-devret projelerinden ve yüzde 7'sinin dış ikrazlardan kaynaklandı. 
     Vadesi gelecek alacakların ise yüzde 63'nün iç borçlardan yüzde 25'nin dış ikrazlardan, yüzde 12'sinin de garantili borçlardan oluştuğu görüldü. 
     Haziran sonu itibariyle, Hazine'nin mahalli idarelerden 5,2 katrilyon lirası, bütçe dışı fonlardan 3,5 katrilyon lirası, KİT'lerden 508 trilyon lirası katma bütçeli kuruluşlardan, 29 trilyon TL ve bankalardan 8 trilyon TL vadesi geçmiş alacağı bulunuyor. 
     Vadesi geçmiş alacak stoku içinde mahalli idareler yüzde 56'lık oranla en büyük paya sahip durumda. Bütçe dışı fonların ve KİT'lerin vadesi geçmiş alacak stoku içindeki payları ise sırasıyla yüzde 38 ve yüzde 5 olarak tespit edildi. 
     Vadesi geçmiş alacak stokunun 2001-2003 Haziran dönemindeki gelişimi incelendiğinde toplam stokun yüzde 56'sını oluşturan mahalli idarelerin borç stokunun 2002 yılında nominal olarak azaldığı, ancak 2003 yılında yeniden artış gösterdiği görüldü. 
     Bununla beraber, reel olarak değerlendirildiğinde bir azalma söz konusu. Aynı dönemde bütçe dışı fonlardan olan vadesi geçmiş alacaklar yüzde 115 oranında, diğer kurum ve kuruluşlardan alacaklar ise yüzde 323 oranında arttı. 
     
     VADESİ GELECEK ALACAK STOKU 

     Hazine'nin 2003 yılı Haziran ayı itibariyle vadesi gelecek alacağının büyük bir kısmını bütçe dışı fonlar, mahalli idareler, KİT'ler ve bankalardan olan alacaklar oluşturdu. Hazine'nin söz konusu kurumlardan vadesi gelecek alacağı sırasıyla 20,8 katrilyon lira, 5,7 katrilyon lira, 4,8 katrilyon lira ve 1,3 katrilyon lira durumda bulunuyor Bu çerçevede bütçe dışı fonlar, vadesi gelecek alacak stokunun yüzde 63'ünü, mahalli idareler yüzde 17'sini, KİT'ler yüzde 15'ini, bankalar yüzde 4'ünü ve diğer kuruluşlar ise yüzde 1'ini oluşturdu. 
     2003 yılı Haziran ayı sonu itibariyle bütçe dışı fonların vadesi gelecek borçlarının 20,5 katrilyon lirasını Tasarruf Mevduatı Sigorta Fonundan TMSF kaynaklanan alacaklar oluşturdu. 
     
</TEXT>
</DOC>
