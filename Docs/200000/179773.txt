<DOC>
<DOCNO> 179773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/soneko11.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Rüşvet ve yolsuzluk e-devletle ortadan kalkacak 
</HEADLINE>
<TEXT>

     Başbakan vekili, Devlet Bakanı ve Başbakan Yardımcısı Abdüllatif Şener, e-devletin özellikle devlette herşeyin şeffaf olması anlamına geldiğini belirterek, ''E-devlet rüşvetin ve yolsuzluğun ortadan kaldırılmasıdır'' dedi. 
     Şener, Türkiye Bilişim Derneği tarafından düzenlenen Ulusal Bilişim Kurultayı kapsamında gerçekleştirilen ''A'dan Z'ye E-devlet Uygulamaları'' konulu toplantıya katıldı. 
     Toplantının açılışında konuşan Şener, dünyanın bilişim alanında büyük bir değişim geçirdiğini ve bunun hayatın her noktasına yansıdığını ifade etti. 
     Artık demokrasinin temeli olan katılımcı ve şeffaf devlet kavramının da bilgi ve teknolojinin etkisiyle değişim geçirdiğini vurgulayan Şener, hükümet olarak E-Dönüşüm Türkiye Projesi'ne verdikleri önemin, bilgi toplumuna geçişteki kararlılığın bir göstergesi olduğunu söyledi. 
     Hükümetin siyasi irade ve kararlılığıyla bu projenin arkasında olduğunu belirten Şener, kamunun yeniden yapılandırılması açısından e-devletin ciddiye alınması, üniversiteler ve diğer ilgili kurumların desteğiyle makul çözümler üretilmesi gerektiğini kaydetti. 
     Şener, konuşmasını şöyle sürdürdü 
     '' E-devlet konusunda somut adım atılmış mıdır diye sorarsanız buna evet diyorum. E-devlet, E-Dönüşüm Türkiye Projesi'nin ana bileşenlerinden biridir. E-devletin hayata geçirilmesiyle vatandaşlar birçok konuda rahatlığa kavuşacaktır. 
     E-devlet özellikle devlette herşeyin şeffaf olmasıdır, kamu kararlarının herkese açık olması, karar alma süreçlerine vatandaşların katılabilmesidir. E-devlet rüşvetin ve yolsuzluğun ortadan kaldırılmasıdır. E-devlet uygulamasına geçiş köklü bir dönüşümdür. Bu nedenle mevcut kurum ve kuruluşlarda köklü değişimler zorunludur.'' 
     
     MÜKERRER VE GEREKSİZ PROJELERE İZİN YOK 
     Abdüllatif Şener, e-devlet uygulamaları kapsamında kamu kurum ve kuruluşlarında tek tek münferit projelerden ziyade, tek kapıdan projeler üretileceğini ifade ederek, 2004 yılından itibaren e-devlette etkin görev yapacak Devlet Planlama Teşkilatı'nın projeler arasında ilişki kuracağını söyledi. 
     Şener, projelerin tek kapıdan sunulması çalışmalarına 2004'de başlanacağını, mükerrer ve gereksiz e-devlet projelerine izin verilmeyeceğini kaydetti. 
     Devlet Planlama Teşkilatı'nın projesi kapsamındaki eylem planının 23 eylemi içerdiğini belirten Şener, bununla projeler arasında entegrasyon ve uygulamaların yaygınlaştırılmasının hedeflendiğini ifade etti. 
     E-devlet için uluslararası kuruluşlarla da işbirliği yapılacağına işaret eden Şener, ''Hedefimiz büyük, katedilecek mesafe uzun ve zahmetlidir ama sonuç vatandaşımızı memnun edecektir'' dedi. 
     
</TEXT>
</DOC>
