<DOC>
<DOCNO> 193610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur34.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da düzenlenen konferansta gerginlik... 
</HEADLINE>
<TEXT>

     Bağlar Belediyesi'nde basına kapalı yapılan ''Ortadoğu Edebiyatı ve Çok Kültürlülük Konferansı''nın yapıldığı salona girmek isteyen polis ile belediye görevlileri arasında gerginlik yaşandı. 
     Diyarbakır Edebiyat Günleri kapsamında düzenlenen ''Ortadoğu Edebiyatı ve Çok Kültürlülük Konferansı''nın yapıldığı Bağlar Belediyesi Konferans Salonu'na girmek isteyen polislerin, belediye yetkilileri tarafından basına kapalı olduğu gerekçesiyle engellenmesi üzerine gerginlik yaşandı. 
     Yaşanan gerginliğin ardından basına açıklama yapan Bağlar Belediye Başkanı Cabbar Leygara, polislerin savcılık izni olmadan salona silah zoruyla girmek istediklerini ileri sürerek, bunu engellemek istediklerini söyledi. 
     Leygara, daha sonra Cumhuriyet Başsavcılığı'nı aradıklarını ve izin verilmesi halinde polisleri içeri alacaklarını belirterek, ''Savcılık izin verirse karara saygı duyarız. Ancak bu durum, demokrasi ayıbıdır. Polis, mülki amire danışmadan bir toplantıyı basabiliyor. Bu mantık sürerse, çıkarılan yasaların bir önemi kalmayacak'' dedi. 
     Daha sonra konferansa devam edilirken polisin girmesine izin çıkmaması üzerine polis herhangi bir müdahalede bulunmadı ve konferans olaysız sona erdi. 
     Dün başlayan ve yarın da sürecek olan konferansa İran, Irak, Suriye ile İsveç'ten çok sayıda yazar katılıyor. 
     
</TEXT>
</DOC>
