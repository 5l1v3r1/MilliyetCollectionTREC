<DOC>
<DOCNO> 176940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sondun16.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan "Koalisyonun bize uygun ortam sağlayacağını umuyorduk" 
</HEADLINE>
<TEXT>

     BM Genel Sekreteri Kofi Annan, koalisyon güçlerinin, Irak'ta BM'nin çalışmalarını sürdürebilmesi için güvenli ortamı sağlayacağını umduklarını, ancak bunun olmadığını söyledi. 
     Annan, dün Bağdat'ta BM merkezine düzenlenen saldırının ardından New York'a giderken uğradığı Stockholm'de yaptığı basın toplantısında, ''Koalisyon güçlerinin, bize, ekonomik yenilenme ve kurumların oluşturulması çalışmalarımızı sürdürebilmemiz için gerekli ortamı sağlayacağını umuyorduk. Ancak bu gerçekleşmedi'' dedi. 
     Irak'ta istikrarın sağlanmasının ne kadar güç olduğunun farkında olduğunu da söyleyen Annan, ''bazı yanlışlar ve hatalı tahminler yapıldığını, ancak bunun, Irak'taki gibi anlamsız bir şiddetin özrü olamayacağını'' kaydetti. 
     Annan, savaş sonrası düzenin sağlanmasının son derece zor ve karmaşık bir süreç olduğunu ve ülkeden ülkeye değiştiğini belirterek, Irak'ta ise durumun özellikle çok zor olduğunu vurguladı. 
     Kofi Annan, suçsuz sivilleri hedef alanların ülkesine ve halkına hiçbir şekilde hizmet etmediğini de ifade etti. 
     
</TEXT>
</DOC>
