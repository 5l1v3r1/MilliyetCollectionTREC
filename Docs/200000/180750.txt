<DOC>
<DOCNO> 180750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sontur03.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Irak'a gidersek halkın huzuru için gideriz" 
</HEADLINE>
<TEXT>

     Başbakan Recep Tayyip Erdoğan, Türkiye'nin Irak'a asker gönderme kararı alması halinde, bu kararın Irak halkının huzuru ve mutluluğu için olacağını söyledi. 
     Erdoğan, Como Gölü kenarındaki Villa D'este Oteli'nde Ambrosetti Forumu'na katılan Avrupa Birliği'ne üye ülkelerin yöneticileri ve ileri gelen işadamı ve bankacıları ile yemek yedi. 
     Yemekte foruma katılan eski İsrail Başbakanı Şimon Peres ile birlikte oturan Erdoğan, daha sonra gazetecilerin sorularını yanıtladı. 
     Peres'in Türkiye'deki gelişmeleri gayet iyi gördüğünü ifade eden Erdoğan, ''Türkiye'yi hayranlıkla izliyorlar. Ve Ortadoğu'da belirleyici bir rol oynayabileceğine inandıklarını söylüyorlar'' dedi. 
     Peres'in, Türkiye ekonomisinde yaşanan gelişmelerin kendilerini de heyecanlandırdığını söylediğini aktaran Erdoğan, yemekte Irak'ı ve Ortadoğu'daki diğer gelişmeleri konuştukların kaydetti. 
     Peres'in Türkiye'nin Irak'ta olması gerektiği, Arap Birliği Genel Sekreteri Amr Musa'nın ise ''Türk askeri Irak'ta niçin olacak Bunu Irak halkına sormak lazım'' şeklindeki sözlerinin hatırlatılması üzerine, Erdoğan şöyle konuştu 
     ''Peres barış noktasında Türk askeri orada çok daha başarılı olur düşüncesinde. 
     Biz Türkiye olarak, böyle bir kararı alacak olursak, Parlamento'dan böyle bir karar çıkacak olursa oraya gidişimiz Irak halkının huzuru ve mutluluğu içindir. 
     Geçen dönemdeki atmosfer şu anda yok. Irak'ın altyapı düzenlemesinden tutun, oradaki yeni yapılanma içerisinde geçen bu sıkıntıları bir an önce aşmak, orada bir an önce huzuru sağlayabilmektir. Türkiye orada bu işi çözmek için birileri ile beraber değil, yalnız başına kendine verilecek bölgede, sorunları Irak halkıyla da uyumlu bir şekilde giderecek güç ve kabiliyettedir. Yıllara dayalı komşuluğumuzdan tutun da akrabalık, değerler noktasındaki örtüşmeler... Bunlara varıncaya kadar...Kuzey Irak'taki bazı aşiretler Türkiye'nin bölgeye gitmesini istemiyorlar'' Erdoğan, bir başka soru üzerine yarınki oturumda, çağdaş dünyaya Türkiye'nin bakışını anlatacağını ve bu konuşmayı yaparken sadece ekonomi değil, diğer bütün konuları gündeme getireceğini belirtti. 
     Başbakan Erdoğan, Uzlaştırma Kurulu'nda görüşülen memur maaşlarıyla ilgili bir soru üzerine, konu hakkında henüz net bir bilgisinin olmadığını ifade etti. 
     
</TEXT>
</DOC>
