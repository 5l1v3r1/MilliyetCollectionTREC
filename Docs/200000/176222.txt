<DOC>
<DOCNO> 176222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/siyaset/siy05.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD'lileri denize atan solcu gençleri arıyoruz' 
</HEADLINE>
<TEXT>

   Ankara'da bir sendikanın genel kurulunda konuşan SP Genel Başkan Yardımcısı Ertan Yülek, " Yapılan haksızlıklara karşı dik duralım, solucan gibi durmayalım" diye seslendi 
   ANKARA Milliyet 

   
   Bağımsız Kamu Görevlileri Sendikaları Konfederasyonu'na BASK bağlı Bağımsız Haber-Sen'in 1. Olağan Genel Kurulu'nda konuşan SP Genel Başkan Yardımcısı Ertan Yülek, "Burada birçoğumuz sağcıyız ama, ben 1960'lı yıllarda ABD askerlerini denize atan solcu gençleri arıyorum" dedi. BASK ve Bağımsız Haber-Sen Genel Başkanı Resul Akay ise, hükümetle memur maaşları için yapılan toplu görüşme sürecinde yetkili sendikaların görüşme bitmeden eylem yapacakları yöndeki açıklamanın doğru olmadığını söyledi. Akay, maaşlara seyyanen net 250 milyon lira zam yapılmasını, yılda iki maaş tutarında ikramiye ödenmesini, aile yardımının 100 milyon, çocuk yardımının ise 50 milyon liraya çıkarılmasını talep ettiklerini bildirdi. 
   
   Muhalefet eleştirdi 
   Genel Kurul'da konuşan siyasi parti temsilcileri ise hükümeti eleştirdi. SP Genel Başkan Yardımcısı Yülek, sendikacılara "Sendikal haklarla birlikte, yapılan haksızlıklara karşı mücadele verelim. Yapılan haksızlıklara karşı dik duralım, solucan gibi durmayalım" diye seslenirken, BBP Genel Başkanı Muhsin Yazıcıoğlu, "Ben iktidara geldim, kimseyi dinlemem anlayışı iktidara bir şey getirmez" dedi. DYP Genel Başkan Yardımcısı Saffet Arıkan Bedük ise hükümeti, 19 milyar dolarlık dış yardımdan kamu çalışanlarına ve çiftçilere hiçbir şey vermemekle eleştirdi. 
   AKP Şanlıurfa Milletvekili Mahmut Kaplan ise hükümet olarak refahın yükseltilmesi için sendikaları yanlarında görmek istediklerini kaydetti. 
   
   
</TEXT>
</DOC>
