<DOC>
<DOCNO> 167616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sondun02.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckham'ın Madrid'deki evinde nükleer sığınak bile var 
</HEADLINE>
<TEXT>

     Real Madrid'e giderek yılın transferine imza atan ünlü futbolcu David Beckham'ın Madrid'deki yeni malikanesi, görenleri kıskandırıyor. Milyonlarca dolarlık malikanede helikopter pisti, nükleer sığınak, üç yüzme havuzu bulunuyor. 
     Internetteki ''peoplenews'' sitesinin haberine göre, ''Beckingham Sarayı'', İngiliz Kraliyet Ailesi'ne evsahipliği yapan Buckingham Sarayı'na rakip olacak niteliklere sahip. 
     Milyonlarca doları malikaneye yatıran ünlü çift, Real Madrid yönetimi tarafından kendilerine sunulan dört malikaneyi de ''çok küçük ve halkla iç içe'' olduğu gerekçesiyle geri çevirdi. 
     Sonunda gönüllerince bir malikane bulduklarına inanan çift üç yüzme havuzu, iki yemek odası, altı oturma odası, jakuzisi, helikopter pisti ve hatta bir de nükleer sığınağı bulunan villada karar kıldı. 
     Evin eski sahibini merak edenler ise sorunun yanıtı karşısında hayrete düşüyor. Villa, Venezuella'nın ''son diktatörü'' olarak anılan ve 2001 yılında kalp krizi sonucunda ölen Marcos Perez'e ait. Perez'in varislerince satışa çıkarılan malikane, adeta bir savurganlık örneği olarak görülüyor. 
     David Beckham ve eşi, daha önce de Güney Fransa'da lüks bir şato almış, evin eski sahibinin garajda intihar etmesi nedeniyle şato bölge halkınca uğursuz ilan edilmişti. 
     İngiltere'nin Manchester United futbol takımında top koşturan David Beckham, İspanyol kulübü Real Madrid ile 4 yıllık sözleşme imzalamıştı. 
     
</TEXT>
</DOC>
