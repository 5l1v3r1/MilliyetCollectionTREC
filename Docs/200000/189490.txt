<DOC>
<DOCNO> 189490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/yazar/uras.html </URL>
<DATE> 2003/10/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ramazan'da pirinci 1.5 - 2 milyon liradan yiyeceğiz 
</HEADLINE>
<TEXT>

   
   Halkımız pirinci en çok mübarek Ramazan ayında tüketir. Ramazan ayında pirinç fiyatlarında genelde bir yükselme görülür. Ama bu Ramazan pirinç fiyatları geçen Ramazan'daki fiyatlardan pek farklı olmayacak. Sadece ithal pirinç fiyatlarında bir hareket olacak. 
   Paketli Bakliyatçılar Derneği Başkan Yardımcısı Tevfik Dinçer'den öğrendiğime göre yerli "baldo tipi" pirincin toptan fiyatı 1 milyon 300 bin ile 1 milyon 400 bin lira arasında. Halkımız perakende olarak bu pirinci 1 milyon 700 bin lira ile 2 milyon liradan yiyebilecek. Bu yıl Trakya'da "Osmancık baldo tipi" randımanı bol bir tür pirinç yetiştirilmiş. Toptan kilosu 950 bin ile 1 milyon lira arasında. 
   İthal pirinçlerin en kalitelisi olan Amerikan "Calrose" tipi pirincin toptan fiyatı 1 milyon 150 bin lira ile 1 milyon 200 bin lira arasında. Küçük taneli Amerikan Bengal tipi pirinç ile Mısır pirinci ise 950 bin ile 1 milyon lira arasında. En ucuz ithal pirinç "Amerikan ince uzun" denilen küçük taneli pirinç. Toptancılarda kilosu 750 bin lira. 
   İthal pirinç fiyatının daha düşük olması gerekiyordu. Ama "becerikli ve ileri görüşlü" bazı pirinç ithalatçıları, "büyük oynadı" ve de kazandı. 
   Anlatayım... Yerli pirinç üreticisini korumak amacıyla Tarım ve Köyişleri Bakanlığı Koruma ve Kontrol Genel Müdürlüğü, 1 Ağustos - 15 Ekim tarihleri arasında "kontrol belgesi" vermeyerek, "fiilen" pirinç ithalatını durdurur. 
   Tarım ve gıda sektöründe olan biteni yakından izleyen tarım iktisatçısı Ali Ekber Yıldırım'dan öğrendiğime göre, bu yıl dolar fiyatının düşüklüğünden yararlanan "becerikli ve de ileri görüşlü" bazı pirinç ithalatçıları, yasak başlamadan önce 80 bin ton pirinç ithal ederek yasağa büyük stok ile girdi. Sonra da ithalat yasağının çeltikte 1 Şubat'a, pirinçte 1 Mart'a kadar uzatılmasını sağladı. 
   Ramazan ayı ithal yasağı dönemine rastlayınca pirinç ithalatçıları, ellerindeki stok pirincin bir tonunun fiyatını 450 dolardan, 630 dolara yükseltti. Halbuki 15 Ekim'de yasak sona erse idi, Mısır'dan tonu 420 dolara pirinç ithal edilebilecekti. 
   Klasik, "...Kendimiz için bir şey istiyor isek, namerdiz... Yerli üreticimiz, çiftçi kardeşlerimiz için ithalat yasağı uzatılsın diye çabalıyoruz .." masalı... 
   Çeltik üretimi zahmetli bir iştir. Çeltik suda yetişir. Çeltik işlenir, pirinç olur. Edirne, Samsun, Çorum, Kastamonu ve Sinop'ta çeltik ekimi yapılır. 
   Türkiye'nin toplam pirinç üretimi şimdilerde yılda 200 bin ton dolayında. 1980'lere kadar kendi pirincini kendi yetiştiren Türkiye şimdilerde yılda 300 - 400 bin ton pirinç ithal ediyor. Çünkü yıllık pirinç tüketimimiz 500 - 600 bin ton dolayında. Pirinci genelde ABD, Mısır ve Çin'den getirtiyoruz. İthal pirince yılda 100 - 150 milyon dolar dolayında para ödüyoruz. 
   Bizim pirincimiz uzun taneli "baldo tipi" kaliteli pirinç. Maliyeti de, fiyatı da yüksek. İthal pirinç orta ve kısa boy taneli pirinç. İthal pirinci genelde alt gelir grubundaki halkımız tüketiyor. 
   
      
   
</TEXT>
</DOC>
