<DOC>
<DOCNO> 165858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/soneko37.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Adnan Şenses Aracılıktan dolayı pişmanım 
</HEADLINE>
<TEXT>

     Ses sanatçısı Adnan Şenses, akaryakıt bayi paylarının artırılması konusunda kendisine yönelik iddialara yanıt verirken, bağlı bulunduğu petrol ürünleri sendikasına sadece ve sadece aracı olduğunu belirterek, ''Bu aracılıktan dolayı da pişmanlık duyuyorum. Keşke yapmasaydım'' dedi. 
     Şenses, Zeytinburnu'nda sahibi olduğu akaryakıt istasyonunun yemekhanesinde Türkiye Akaryakıt Bayileri Petrol ve Gaz Şirketleri İşveren Sendikası TABGİS Yönetim Kurulu Başkanı Atıf Ketenci ve avukatı Zehra Başoflaz ile birlikte basın toplantısı düzenledi. 
     Adnan Şenses, son günlerde medyada kendisiyle ilgili yer alan haberlerden dolayı son derece üzgün olduğunu, neredeyse ''vatan haini'' ilan edildiğini ifade ederek, ''Bu olaydan kurtulmak istiyorum. Çünkü basında beni yargılamadan infaz ediyorlar'' diye konuştu. 
     TABGİS ve PÜİS'in bir üyesi olduğunu belirten Şenses, kar paylarındaki düşüş nedeniyle sendikada grev kararı alındığını ve kendisinin de Başbakan Recep Tayyip Erdoğan'a bu durumun bildirilmesi için yapılan toplantıya katıldığını anlattı. Şenses, şöyle devam etti 
     ''Baktım durum vahim. Çünkü Pazartesi greve gidilecekti. Başbakanın katılacağı bir yemek vardı. Ben de oraya sanatçı olarak katılıyordum. Oraya özellikle erken gittim. Başbakanımıza Pazartesi gününden itibaren Türkiye genelinde bütün pompa ve dağıtım depo sahiplerinin akaryakıt vermeyeceğini söyledim. Çaresine bakın dedim. Herhangi bir bayi karı, bir pay, bir para verin, ya da bunu yükseltin demedim. Ben 2 cent zammı cebime koymadım. 
     Ben Başbakana 2 cent zam yapın demedim. Sadece grev nedeniyle önlem alınmasını düşünün dedim. Pazarlık sorunu sendikanın. Ben elçiyim. Demek elçiye zeval oluyor. Benim zam yaptırma gücüm yok.'' 
     
     ''NE ENTARİ GİYİP OYNADIM...'' 

     Adnan Şenses, hakkında çıkan haberleri basın mensuplarına göstererek, ''Adnan Şenses'i suçlama olsa olsa politik bir oyundur. Burada Adnan Şenses'i kurban ediyorlar. 47 yıldır sanatımı şerefimle yaptım. Kesinlikle göbek atmadım. Sanatımı icra ettim. Sanatımı icra ederken de ne zil takıp oynadım, ne entari giyip oynadım. Ben O göbek atıyor denilen kelimeyi kabul etmiyorum. Ben bir sanatçıyım'' diye konuştu. 
     ''Neden saçların beyazlanmış arkadaş'' şarkısından beri abiliğin lakabı haline geldiğini belirten Şensas, bir Başbakanın büyüğüne ''abi'' diye hitap etmesinin yadırganacak bir kelime olmadığını ifade etTi. Adnan Şenses, akaryakıt istasyonuna sahip olmasında dönemin Büyükşehir Belediye Başkanı olan Başbakan Recep Tayyip Erdoğan'ın hiçbir katkısı bulunmadığını söyledi. 
     1998'de benzin istasyonunun arsasını satın aldığını ve istasyonun ruhsatı için ise bundan 2 yıl önce Yılmaz Katmerci tarafından başvurulduğunu kaydeden Şenses, benzin istasyonunun tapusunu gösterdi. 
     
     ''PİŞMANLIK DUYUYORUM'' 

     Şenses, akaryakıt bayi paylarının artırılmasından dolayı halkın cebinden 280 trilyon lira çıkacağı konusunda ise ''Hiçbir zaman için devletin 280 trilyon lirasını cebime koymadım. Bağlı bulunduğum petrol ürünleri sendikasına sadece ve sadece aracı oldum. Bu aracılıktan dolayı da pişmanlık duyuyorum. Keşke yapmasaydım'' dedi. 
     2 centin benzine zam getirmediğini ifade eden Şenses, zarar ettiğini ve aylık brüt kazancının 21-22 milyar lira olmasına karşın giderinin 36 milyar lirayı bulduğunu söyledi. Şenses, ''Bir litrede 85 bin lira kazanıyoruz. O cebimize girmiyor. Çünkü paramızın yüzde 4.70'ini bankaya kredi kartındaki faiz için veriyoruz'' dedi. 
     Basın mensuplarının sorularını da yanıtlayan Şenses, gazetelerdeki haberler nedeniyle dava açmaya karar verdiğini, bunun için savcılığa verilmek üzere şikayet dilekçesi hazırladıklarını ve bugün avukatıyla birlikte Bakırköy Adliyesi'ne gittiğini, ancak gazetecileri çok sevdiği için dilekçeyi vermekten vazgeçtiğini anlattı. 
     
     ''HANGİ CESARETLE BU İŞÇİLERE ZAM VERİN DERİM'' 

     Şenses, işçilere zam verilmesi için kendisinden göbek atılmasının istendiğinin hatırlatılması üzerine de ''Ben aracı olursam sayın Başbakan verecek mi Adnan Şenses'in sözüyle devletin Başbakanı zam yapabilir mi Bu mantıklı değil. Keşke çare bulabilsem... Ben sadece devletin başındaki Başbakanın bir dostuyum. Hangi cesaretle gidip derim Bu işçilere zam verin '' diye konuştu. 
     Bayi paylarının artırılmasında 280 trilyon liradan bahsedildiğini hatırlatan Şenses, esprili bir şekilde ''Keşke 2 trilyonu kapsam, akaryakıt istasyonunu satsam, Türkiye'yi terk etsem'' dedi. 
     Adnan Şenses, ciddi bir alıcı gelirse bu sektörü bırakmak istediğini ifade ederek, ''Elini sıkar hayrını gör der ve giderim. Çünkü mücadele etmekten bıktım'' dedi. 
     Şenses, intihar edeceği yolundaki haberlere ilişkin olarak da '' İntihar edeceğim, o hale geldim, intihar edebilirim. Bunlardan kurtulmak istiyorum dedim. Benim hiçbir suçum günahım yokken halkın karşısında suçlu gibi gösterilmem beni çok üzdü. Ben kendimi suçlu hissetmiyorum'' diye konuştu. 
     
     YENİ BESTE ''BANA ABİ DEME''... 

     Aynı zamanda şarkı sözü yazarı olan avukatı Zehra Başoflaz'ın ''Bana Abi Deme'' bestesine yeni albümünde yer vereceğini kaydederek, ''Yaşarsam önümüzdeki albüme bu besteyi koyacağım. Şarkının adı Bana abi deme . Zehra Hanım'dan bu güfteyi bana uyarlamasını istedim. O da çalışıyor'' dedi. 
     TABGİS Başkanı Atıf Ketenci de bayi kar paylarının yüzde 9'dan yüzde 3.98'e düştüğünü belirterek, ''Sayın Şenses'in Başbakana bilgi vermesinin bu kadar sıkıntı yaratacağını bilseydim, ben böyle birşey söylemezdim. Düşen dolar kuru nedeniyle de bunun 0.30 centi şimdi elimizden gitti. Biz daha 1 cent alacaklıyız'' diye konuştu. 
     Ketenci, kimsenin devletin parasını alıp götürmediğini belirterek, '' Sayın Şenses göbek attı, devletin 280 trilyon lirası battı Böyle birşey yok. Kimse, kimsenin birşeyini almış değildir'' görüşünü dile getirdi. 
     
</TEXT>
</DOC>
