<DOC>
<DOCNO> 193595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur18.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneşte, bugüne dek gözlenmiş en büyük patlama gerçekleşti 
</HEADLINE>
<TEXT>

     Güneş üzerinde, dün gece saat 21.50'de bugüne kadar gözlenen en büyük patlamanın gerçekleştiği bildirildi. 
     Alınan bilgiye göre, uzayda güneşi gözleyen uydularla saptanan bu patlama, son 10 gündür devam eden patlamaların en şiddetlisini oluşturdu. Ayrıca, kayıtların düzenli olarak tutulduğu 1976 yılından bu yana gerçekleşen en güçlü patlama olarak listelendi. 
     Bugüne kadar gözlenen patlamaların en büyüğü Nisan 2001'de gerçekleşmiş, kayıtlara giren üçüncü büyük patlama ise 28 Ekim 2003'de olmuştu. 
     Ege Üniversitesi EÜ Gözlemevi Müdürü Prof. Dr. Serdar Evren, AA'ya yaptığı açıklamada, bir-iki gün içinde dünyaya ulaşan patlamanın etkilerinin, bu akşamdan itibaren görülebileceğini söyledi. 
     Prof. Dr. Evren, olay nedeniyle uydu bağlantıları ve telsiz görüşmelerinde parazit ve kesintilere rastlanabileceğini bildirdi. Uçuşlarda yolcu ve mürettebatın, güneşten gelen yüksek enerjili parçacıklardan etkilenebileceğini ifade eden Prof. Dr. Evren, yüksek enlemli ülkelerde ise ''aurora'' denilen, gökyüzünde ışık dansına rastlanacağını söyledi. 
     Türkiye'nin bulunduğu enlemde herhangi bir tehlikenin olmadığını, daha çok kuzey enlemlerinde bu etkinin görülebileceğini belirten Prof. Dr. Evren, etkinin bir gün sürdüğünü söyledi. 
     Prof. Dr. Serdar Evren, patlamaların güneş yüzeyindeki lekelerden kaynaklandığını ifade ederek, yüzeydeki lekelerin büyük olması durumunda patlamaların şiddetinin arttığını kaydetti. 
     
</TEXT>
</DOC>
