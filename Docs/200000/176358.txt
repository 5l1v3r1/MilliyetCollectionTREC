<DOC>
<DOCNO> 176358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/dunya/dun02.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddamcılara karşı yıldızlı kampanya 
</HEADLINE>
<TEXT>

   ABD, Irak'ta Saddam yüzü monte edilmiş Amerikan starlarının posterleriyle Baasçılara karşı psikolojik savaş yürütecek 
      DIŞ HABERLER SERVİSİ 

   
   Irak'ın devrik lideri Saddam Hüseyin'i bulmak için ülkenin kuzeyinde sık sık operasyon düzenleyen Amerikan güçleri, Saddam yanlılarını ortaya çıkarmak için de Irak liderinin, Hollywood ve müzik dünyasının yıldızları kılığındaki posterlerini asacak. 
   Hollywood'un kadın yıldızlarından Zsa Zsa Gabor ve Rita Hayworth ile "Rock'n'roll'un Kralı" olarak bilinen Elvis Presley ve hatta İngiliz rockçı Billy Idol kılığındaki Saddam posterlerinin bugünden itibaren, Saddam'ın memleketi olan Tikrit kentinde dört bir yana asılması planlanıyor. 
   Amerikalı Yarbay Steve Russell, planı kıkırdayarak anlatırken, bunun "dolambaçlı" bir yöntem olacağını, bazı Iraklıların buna bayılacağını, bazı kişilerin öfkeleneceğini, böylece sokaklarda kimin Saddam yanlısı olduğunu anlayarak, "kötüleri" bulmanın kendileri için kolaylaşacağını öne sürdü. 
   Saddam'ı arayan 4. Piyade Tümeni'ndeki psikolojik savaş uzmanları da bunun kötü bir fikir olmadığını savundu. 
   Psikolojik savaş uzmanı Çavuş David Cade, bunun askerler için büyük moral olacağını, eğer düşman bunları indiremezse sokakların h kiminin kim olduğunu göstereceklerini söyledi. 
   Ancak posterler bir kesimi eğlendirir, bir kesimi de çileden çıkarırken, bunların asılması Saddam yanlısı olmayan, ancak yine de bu uygulamayı kabul etmeyecek kesimin öfkesini çekme riski de taşıyor. 
   Amerikan askerlerinin kullandığı bir başka taktik, kendilerini yem olarak kullanmak. Çoğu geceler askerler Humvee'lerine binerek, roketatarı bulunan kişilerin ateş etmesini sağlamaya çalışıyor. 
   Böylece kimin bu silahlara sahip olduğunu ortaya çıkarıyor. 
   
   
</TEXT>
</DOC>
