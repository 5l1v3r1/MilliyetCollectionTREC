<DOC>
<DOCNO> 158737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sontur13.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıkule'de SARS tedbirleri... 
</HEADLINE>
<TEXT>

     Kapıkule, İpsala ve Pazarkule Sınır Kapısı'ndan yurda giriş yapanların ''T.C Sağlık Deklarasyon Kartı'' doldurduğu bildirildi. 
     Edirne İl Sağlık Müdür Yardımcısı Dr. Ergun Doğaner, SARS kontrolünün, Kapıkule ve İpsala Sınır Kapısı'nda doktor, Pazarkule'de sağlık görevlisi tarafından yürütüldüğünü söyledi. 
     Sınır kapılarında SARS virüsüyle ilgili çalışmaların sorgulama yöntemiyle başlandığını ve şu anda ''T.C Sağlık Deklarasyonu Kartı''nın Türkiye'ye giriş yapanlar tarafından doldurulması şeklinde sürdüğünü belirten Dr. Doğaner, şöyle konuştu 
     ''Kontrollere başladığımızdan bugüne SARS şüphesine rastlanılmadı. Yurda giriş yapanların Türk ve yabancı olup olmadıklarına bakmaksızın, formları doldurmalarını istiyoruz. Formda kişinin ateşi ve öksürüğü, nefes almada zorluğu bulunup bulunmadığını soruyoruz. Kişilerin SARS hastalığı teşhisi konulmuş biriyle teması olup olmadığı da soruluyor. Son 10 gün içinde SARS virüsünün görüldüğü Çin, Honkong, Tayvan, Kanada, Singapur veya Moğolistan'a seyahat edip etmediği de formda yer almakta. Formda ayrıca kişiden adını, soyadı, telefon numarası ve pasaport numarasını yazması da isteniyor. Görevlilerimiz bu formu inceleyerek gereğini yapıyor.'' Kapıkule Sınır Kapısı'nda SARS ile ilgili formu dağıtan sağlık görevlileri, günlük 5 bin kişinin form doldurduğunu ve bu rakamın hafta sonları daha da artığını söylediler. 
     Kapıkule Sınır Kapısı'nda oluşturulan büro önünde vatandaşlar, masaların yeterli gelmemesi nedeniyle, bazen beklemek zorunda kalıyorlar. 
     
</TEXT>
</DOC>
