<DOC>
<DOCNO> 176061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/siyaset/siy03.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'a 'öküz şikayeti' 
</HEADLINE>
<TEXT>

   Milletvekilinden Erdoğan'a "Öküzlerimizi çaldılar, babam beni eve almıyor" 
   ÖNDER YILMAZ Ankara 

   
   AKP Denizli Milletvekili Mehmet Yüksektepe, Başbakan Recep Tayyip Erdoğan'a "Babamın öküzlerini çaldılar. Babam da 'nasıl milletvekilisin Hırsızları bulmadan eve gelme' diyerek beni eve almıyor" sözleriyle hayvan hırsızlarını şikayet etti. 
   Erdoğan, AKP'nin 2. kuruluş yıldönümü kutlamaları çerçevesinde toplanan kurucular kurulu toplantısının kapalı bölümünde milletvekillerini dinledi. Denizli, Aydın, Burdur ve Isparta'da hayvan hırsızlığının yaygınlaştığını söyleyen Yüksektepe, "Bu artık organize suç olarak gerçekleştiriliyor. Bu tip hırsızlık olayları organize suç kapsamına alınsın" dedi. Yüksektepe şunları kaydetti 
   "Taktik aynı, hırsızlar belli. Jandarmayı yanıltmak için orman yangını çıkarıyorlar. Jandarma ve köylü alevlerle boğuşurken hayvanlarımızı çalıyorlar. Mesela babamın öküzleri ve 22 küçükbaş hayvanı çalındı. Köpeğimizi de zehirlemişler. Babam beni eve almıyor. Yardımınızı bekliyorum." 
   Yüksektepe'nin sözlerini kahkahalarla karşılayan Erdoğan da "Hallederiz meraklanma" dedi. 
   
      Kırgınlıktan mutlu sona    ÜMİT BEKTAŞ 

   Başbakan Recep Tayyip Erdoğan ile Ankara Büyükşehir Belediye Başkanı Melih Gökçek, önceki akşam AKP'nin kuruluş kutlamasında, eskiden yaşadıkları kırgınlıkları geçmişte bıraktıklarını gösterdi. Erdoğan, AKP'nin kuruluşu sırasında Gökçek muhalefetiyle karşılaştı. Liderlik özlemini zaman zaman dile getiren Gökçek, kuruluş aşamasında AKP'ye soğuk yaklaştı. 3 Kasım seçimlerinden sonra AKP'ye girmek üzere girişimlerde bulunan ve Erdoğan'ı ikna turlarına başlayan Gökçek, önceki akşam Erdoğan ile samimi görüntüler verdi. 
   
   
</TEXT>
</DOC>
