<DOC>
<DOCNO> 151459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sontur23.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangında ölen çocukları için anne ile babaya dava... 
</HEADLINE>
<TEXT>

     Kağıthane'deki evlerinde çıkan yangında iki çocuğu ölen anne ile babaya, ''taksirle yangına ve ölüme neden olmak'' suçundan 5'er yıla kadar ağır hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, sanıklar Yeliz Kömürcü ile Gürsel Kömürcü'nün, 22 Şubat 2003 tarihinde gece saatlerinde çocukları 6 yaşındaki Berkan ve 4 yaşındaki Uğur'u evde bırakarak komşularına gittikleri belirtildi. 
     Çocukların evde uyuduğu, yataklarının sobaya yakın olduğu belirtilen iddianamede, sobanın borusundaki çamaşır askısına takılı eşyaların kuruyarak tutuştuğu ve evde yangın çıktığı ifade edildi. 
     Yangında çocukların hayatlarını kaybettikleri belirtilen iddianamede, anne Yeliz Kömürcü ile baba Gürsel Kömürcü'nün, ''taksirle yangına ve ölüme neden olmak'' suçundan 5'er yıla kadar ağır hapis cezasına çarptırılmaları istendi. 
     Sanıkların yargılanmalarına, önümüzdeki günlerde İstanbul Ağır Ceza Mahkemesi'nde başlanacak. 
     Kömürcü çifti, hazırlık aşamasında verdikleri ifadede, olay günü bir üst kattaki akrabalarını ziyarete gittiklerini, evlerinde yangın çıktığının söylenmesi üzerine çocukları kurtarmaya, yangını söndürmeye çalıştıklarını anlatmışlardı. 
     





</TEXT>
</DOC>
