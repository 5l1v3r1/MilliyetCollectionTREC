<DOC>
<DOCNO> 163915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/soneko13.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İmalat sanayinde kapasite kullanımı yüzde 79'a dayandı... 
</HEADLINE>
<TEXT>

     İmalat sanayinde kapasite kullanım oranı, bu yıl Mayıs ayında yüzde 78.6'ya çıktı. 
     Devlet İstatistik Enstitüsü DİE İmalat Sanayi Aylık Eğilim Anketi çerçevesinde, üretim, satışlar ve fiyatlara ait Mayıs ayı gerçekleşme durumu ve Haziran ayı beklentilerine ilişkin sonuçları açıkladı. 
     İmalat sanayiinde 816 işyerinde yapılan imalat sanayi eğilim anketi sonuçlarına göre, geçen yıl Mayıs ayında yüzde 75.7 olan üretim değeri ağırlıklı kapasite kullanım oranı, bu yıl Mayıs'ta yüzde 78.6'ya yükseldi. 
     Mayıs'ta üretim değeri ağırlıklı kapasite kullanım oranı, kamu sektöründe yüzde 55.5, özel sektörde yüzde 72.8 oldu. Geçen yıl Mayıs'ta, kapasite kullanım oranı, kamu sektöründe yüzde 65.1, özel sektörde yüzde 70.1 düzeyindeydi. 
     Anket sonuçlarına göre, Mayıs'ta tam kapasite ile çalışamamada iç pazardaki talep yetersizliğinin payı artarken, dış pazardaki talep yetersizliğinin payı azaldı. Yani, iç piyasa daralırken, dış piyasa talebinde canlanma görüldü. Geçen yıl Mayıs'ta yüzde 43.9 olan tam kapasite ile çalışamamada iç pazarda talep yetersizliğinin etkisi, bu yıl yüzde 64.9'a çıktı. Dış pazardaki talep yetersizliğinin etkisi ise yüzde 23.2'den yüzde 14.3'e geriledi. Mali imkansızlığın etkisi yüzde 5.9'dan, yüzde 3.5'e azalırken, yerli mallarda hammadde yetersizliğini payı yüzde 2.6'dan yüzde 2.5'e düştü. 
     Ankete katılan işyerleri, Haziran'da, üretimlerinin, yurtiçi satışlarının ve satış ve hammadde fiyatlarındaki artışın yükseleceği beklentisini beyan ettiler. 
     
</TEXT>
</DOC>
