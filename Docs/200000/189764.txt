<DOC>
<DOCNO> 189764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/magazin/amag.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Asmalı Konak'ta üzen polemik 
</HEADLINE>
<TEXT>

   Ciwan Haco, bir anda nasıl bu kadar popüler oldu Haco neden kaçtı Abdullah Oğuz neye kızdı Çağan Irmak da baskı altında... 
      KAYNAMA NOKTASI AHMET SALİH 
   
   Thomas Mann'ın "Lotte in Weimar" adlı kitabında şöyle bir cümle vardı Bir kahraman, yani ortalamanın üstünde bir insan, Çinliler'e göre toplum için bir mutsuzluk kaynağı, bir şanssızlıktır. 
   Tabii biz Çinli değiliz, iyi ki de değiliz, bizim Çinli olmamız da dünya için bir mutsuzluk kaynağı, bir şanssızlık olurdu. Düşünsenize, dünya üzerinde bizden bir buçuk milyar. 
   Neyse, biz Türkiye toplumu için kahramanlar, ortalamanın üstünde insanlar, tabii bulundukları ölçüde, hiç de istenmeyen, rahatsız edici bir şey değildir. Hatta biz hamur açar gibi kahramanlar yoğurur, canımız istedi mi kola açar gibi hemencecik birini köpürtüveririz. 
   
   Bir ilgi, bir ilgi... 
   Mesela şu Ciwan Haco. Adam yıllardır etnik ve sol politik alt kültür gruplarının kapalı devre yayınlarında, en çok şarkı okuyan sanatçıydı ama medyada, ana akım müzik yayınlarında esamesi okunmazdı. Sonra geçen hafta konjonktüre denk geldi, Batman'da bir konser verdi, bu sefer de o resmen kaçıyor, medya kovalıyor. "Haco Ciwanım, seni istiyor canım" diye. Tamam adam iyi besteci, iyi şarkıcı da, kendisi bile korkmuş bu aşırı ilgiden. 
   
   Boğaz'da gezecekken.. 
   Milliyet Popüler Kültür gazetesinde "Yaşar Kemal, Ahmet Altan, Yılmaz Erdoğan ve Sezen Aksu ile Boğaz'da tekne gezisi yapmak isterim" deyince, etrafındaki portatif aşiret hemen bu isimleri arayıp, bir gezi organize etmiş. Ama gezi gününe kadar medyanın ilgisi ve takibi katlanarak artınca, Ciwan Haco soluğu önce hava limanında, sonra da İsveç'te almış. Boğaz gezisini iptal ederek. 
   
   Resmen adaletsizlik 
   Biz olayları da acayip köpürtürüz. Mesela şu "Asmalı Konak" sinema filmi. Abdullah Oğuz'a resmen adaletsizlik yapılmış oldu. Adam ticari bir film yapmış, gösterim öncesi yapım şirketi çok başarılı, filmin janrına uygun bir tanıtım yapmış, kendi hedefini 12'den vurmuş. Reyting şampiyonu bir dizinin devamının bir "auteur" sineması ya da bir "indie" başyapıtı, bağımsız filmlerin öncü örneklerinden olmasını beklemiyordunuz herhalde. Ama şimdi de gelsin eleştiriler gitsin Abdullah Oğuz, gelsin Çağan Irmak. 
   
   Nedenler başka.. 
   Abdullah Oğuz'a cumartesi öğleden sonra Kapalıçarşı'da Fes Kafe'nin orada rastladım... Ailesiyle, ABD'den gelen iki oğlu ile geziyordu. Filmde psikiyatristi oynayan beyefendi de yanındaydı. "Eleştiriler elbette olacak, eleştirmenlerin işi bu, hepsinden yararlanırım ben ama bazı gazetelerin hemen ve sinemanın çok dışındaki nedenlerle bir kampanya başlatması çok tatsız" dedi. 
   
   "Asmalı Konak, Oğuz'un" 
   Çağan Irmak'la da aynı günün sabahında kahvaltıda karşılaşmıştık. O da "Asmalı Konak" tartışmasının içine çekilmekten çok rahatsızdı. "Ben filmi beğendim. Bu kadar uzun sürmüş, bu kadar çok karakterli bir dizinin sinema fimini yapmak o kadar zordur ki, Abdullah çok iyi iş çıkarmış. Zaten 'Asmalı Konak' dizisi de onun eseriydi, bizden çok... Beni de bulup diziyi bana çektiren, beni 'Asmalı Konak' dizisinin yönetmeni yapan, odur zaten" diye anlattıktan sonra ekledi "Ben hiç böyle bir yerde değilim. Beni kahraman yapmasınlar lütfen." 
   Oldu, söylerim Sahiden Çağan Irmak'ın adı ne çabuk tedavüle girdi, galanın hemen ardından. Şimdi de Irmak'ı köpürtme zamanı mı Filmi "Mustafa Hakkında Her Şey" gösterime girince bu sefer de onu dövelim diye mi 
   
   
</TEXT>
</DOC>
