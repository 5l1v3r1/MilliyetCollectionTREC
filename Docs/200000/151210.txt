<DOC>
<DOCNO> 151210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sontur10.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Binlerce öğrenci, Anıtkabirde... 
</HEADLINE>
<TEXT>

     Şişli Belediye Başkanı Mustafa Sarıgül, 23 Nisan Ulusal Egemenlik ve Çocuk Bayramı nedeniyle İstanbul'dan getirdiği binlerce öğrenciyle Anıtkabir'i ziyaret etti. 
     Şişli Belediyesi'nin, 23 Nisan Ulusal Egemenlik ve Çocuk Bayramı dolayısıyla yaptığı organizasyon kapsamında, ilçede öğrenim gören binlerce öğrenci, aileleri ve öğretmenleriyle birlikte 250 otobüslük konvoyla sabah saatlerinde Anıtkabir'e geldiler. 
     Ellerinde Türk bayrakları ile Aslanlı Yol'da toplanan binlerce kişi, buradan Belediye Başkanı Mustafa Sarıgül başkanlığında Atatürk'ün kabrini ziyaret ettiler. 
     Sarıgül ile öğrenciler, Ulu Önder Atatürk'ün manevi huzurunda saygı duruşunda bulundu, Sarıgül kırmızı güllerden bir demet, öğrenciler ise karanfiller bıraktılar. 
     Çoğunluğu Anıtkabir'i ilk kez gören öğrenciler, Anıtkabir'in çeşitli yerlerinde ve nöbet tutan askerlerle hatıra fotoğrafları çektirdiler. Bu arada, Anıtkabir Komutanlığı tarafından bazı öğrencilere, ''Anıtkabir Ziyaret Sertifikası'', Nutuk ve Anıtkabir Dergisi armağan edildi. 
     Yaklaşık 3 saatte tamamlanan Anıtkabir ziyaretinin ardından, İstanbul'dan gelen konvoy, Atapark'a geçti. Öğrenciler, burada, ellerinde Türk bayraklarıyla 10. Yıl Marşı'nı söylediler. 
     Atapark'ta açıklama yapan Şişli Belediye Başkanı Mustafa Sarıgül, öğrencilerin oluşturduğu manzarayı görmekten duyduğu mutluluğu dile getirdi. 
     Sarıgül, 6 ay önce Ayazağa köyündeki bir ilköğretim okulu öğrencisinin kendisine, parası olmadığı için Anıtkabir'e gidemediğini söylemesi ve kendisini Anıtkabir'e götürmesini istemesi üzerine bu organizasyonu yapmaya karar verdiklerini anlattı. Sarıgül, ''12 bin 500 genç yürekle birlikte Atamız'a geldik, bağlılıklarımızı bildirdik. Cumhuriyeti ve demokrasiyi sonuna kadar savunacağız'' diye konuştu. Bu arada, Ayazağa köyünden gelen bir grup çocuk, Atapark'ta Başkan Sarıgül için yazdıkları şiirleri okudular. Öğrenciler, veliler ve öğretmenler daha sonra otobüslere binerek, İstanbul'a doğru yola çıktılar. 
     Öte yandan Anıtkabir'i, tüm illerden gelen, sokakta çalışan, okullu, engelli, korunmaya muhtaç çocuk gruplarını temsilen çocuk delegelerin katıldığı ''Çocuk Parlamentosu'' üyeleri de ziyaret etti. 
     





</TEXT>
</DOC>
