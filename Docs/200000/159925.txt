<DOC>
<DOCNO> 159925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun24.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times "Büyükanıt'ın açıklamaları çok önemli" 
</HEADLINE>
<TEXT>

     İngiltere'de yayımlanan Financial Times gazetesi, Genelkurmay İkinci Başkanı Orgeneral Yaşar Büyükanıt'ın dün yaptığı açıklamaların, ''Türk Silahlı Kuvvetleri'nin insan hakları reformlarını önleyeceği endişelerinin bulunduğu'' bir dönemde önemli olduğunu yazdı. 
     Gazete, Büyükanıt'ın, Genelkurmay Askeri Tarih ve Stratejik Etüt Başkanlığı'nca Harp Akademileri Komutanlığı'nda düzenlenen ''Küreselleşme ve Uluslararası Güvenlik'' konulu sempozyumun açılışında yaptığı konuşmaya geniş yer verdi. 
     Gazetenin yorumunda, Orgeneral Büyükanıt'ın, ''Türk Silahlı Kuvvetleri, Avrupa Birliği AB karşıtı olamaz. Çünkü AB, Mustafa Kemal Atatürk'ün Türk toplumuna gösterdiği çağdaşlaşma hedefinin, jeopolitik ve jeostratejik açıdan zorunluluğudur'' yolundaki açıklamalarının önemine işaret edildi. 
     Yorumda, ''Bu açıklamalar, pek çok AB diplomatının, üyelik görüşmelerine başlamasının önündeki engeli kaldırmak için gereken insan hakları reformlarını ordunun önleyeceğine dair endişeleri bulunduğu bir döneme denk gelen, son derece önemli yorumlar'' denildi. 
     Yorumda, Büyükanıt'ın, ''Avrupa'nın da Türkiye'nin istikrarsızlıklar ve güvenlik problemleriyle çevrili bir ülke olduğunu görmesi ve anlayışlı davranması, İslami radikallerin ve terör örgütlerinin Türkiye'nin AB üyeliği hedefine zarar vermesine izin verilmemesi gerektiği'' yolundaki uyarısına da dikkat çekildi. 
     
</TEXT>
</DOC>
