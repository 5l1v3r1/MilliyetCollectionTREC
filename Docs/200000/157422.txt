<DOC>
<DOCNO> 157422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/spor/spo15.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Ata toprağı Başkent yolunda      ATLETİZM Federasyonu tarafından geleneksel olarak düzenlenen 15. Atatürk'ü Anma ve Barış Koşusu'nun ilk etabı İstanbul'da tamamlandı. Selanik'teki Atatürk'ün doğduğu evin bahçesinden alınan ve Türk Bayrağı'na sarılı olarak Edirne'den yola çıkan toprak, Taksim'deki Atatürk Anıtı önünde bekleyen 24 atlete devredildi. Toprak, 19 Mayıs Atatürk'ü Anma, Gençlik ve Spor Bayramı kutlamalarında Cumhurbaşkanı Ahmet Necdet Sezer'e teslim edilecek. 
     
Bakan Şahin sahip çıktı      İHALE Yasası nedeniyle Dünya Şampiyonası'na katılması tehlikeye giren Türkiye Şampiyonu Bursa Erkek Lisesi Erkek Basketbol Takımı'nın imdadına Devlet Bakanı ve Başbakan Yardımcısı Mehmet Ali Şahin'in yetişmesi, gençleri mutlu etti. Takım Menajeri Hasan Özki, "Brezilya'daki Dünya Şampiyonası'na gidemeseydik 2 yıllık emeklerimiz boşa gidecekti" diye konuştu. 
     
İlk yarış      ATATÜRK Olimpiyat Stadı'nın atletizm pisti, yıldız atletlerin yarışmasıyla açıldı. Türkiye Kulüplerarası Yıldızlar B Ligi 1. Kademe yarışmaları'nın ilk günü sonunda kızlarda Fenerbahçe 96 puanla ilk sırayı aldı. 12'si kız olmak üzere 24 takımın 400'ün üzerinde atletinin katıldığı yarışmalar bugün sona erecek. 
     
En ustası Ogan SengelX      BİNİCİLİK Engel Atlama İstanbul Birinciliği'nde usta biniciler ilk ayağını Ogan Sengel, 'Hafız du Rezidal' isimli atıyla kazandı. Kemer Golf Country Tesisleri'ndeki yarışmalarda, Sencer Can 'Inıs Cara D'Amour' ile ikinci, yine Sencer Can, 'Capillon' ile üçüncü oldu. Son yarışmacı Tuncer Can 'Nevada 1' isimli attan düşerek yaralandı. Diğer birincilikleri, 130 cm engelde Hüsnü Dinç ve Ela Zenbilci, 120 cm engelde Begüm Tomruk ve Josef Nahmiyas, 110 cm engelde de Talya Hakim ve İ.Hakkı Çarmıklı aldı. 
     
Yabancı sayısı dörde iniyor      MHK'NİN aylık olağan toplantısı için Samsun'a giden Futbol Federasyonu Başkanı Haluk Ulusoy çarpıcı açıklamalar yaptı. Ulusoy, iki sezon sonra Türk futbolcularının önünü açmak için yabancı sayısını dörde düşüreceklerini söyledi. Ulusoy, "Biz şampiyon olamazsak Galatasaray olsun" açıklamasını yapan Gençlerbirliği Başkanı İlhan Cavcav'ı kınadığını da sözlerine ekledi. 
     
Leverkusen hayata döndü      ALMAN Ligi'nde Yıldıray Baştürk'ün forma giydiği Bayer Leverkusen, 1860 Münih'i 3 - 0 mağlup ederek küme düşme potasından haftalar sonra çıktı. Yıldıray'ın 68 dakika forma giydiği maçta Leverkusen'in gollerini Bierhofka, Berbatov ve Babic kaydederken, Kırmızı - Beyazlılar, Arminia Bielefeld'in Hansa Rostock'a 3 - 0 yenilmesiyle Bielefeld'in bir puan önüne geçerek rahat bir nefes aldı, 37 puanla 15. sıraya yükseldi. 
     ŞAMPİYONLAR Ligi'nde ezeli rakibi Milan'a elenip, Avrupa serüvenini noktalayan Inter ise İtalya Ligi'nde, Modena'yı deplasmanda 2 - 0 yenerek moral buldu. Ligde üç maç sonra galip gelen Mavi - Siyahlılar, Pavan'ın kendi kalesine ve Kallon'un bulduğu gollerle galibiyete ulaştı. İlk golün hazırlayıcısı olan Emre sakatlanıp, 70. dakikada yerini Vivas'a bıraktı. İlk 18'de yer alan Okan ise forma şansı bulamadı. 
     
     

</TEXT>
</DOC>
