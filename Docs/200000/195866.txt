<DOC>
<DOCNO> 195866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/yazar/altan.html </URL>
<DATE> 2003/11/16/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kimlerin başına çorap örüyor zaman 
</HEADLINE>
<TEXT>

   
   Biliyorsunuz, Güney Kıbrıs Rum Devleti'nin vatandaşı Titiana Loizidou, Girne'deki evinin Türkler tarafından gasp edildiği iddiasıyla, Avrupa Konseyi İnsan Hakları Mahkemesi'nde açtığı davayı kazandı ve Ankara, Loizidou'ya 900 bin dolar tazminat ödemeye mahkum oldu faiziyle birlikte şimdi 1 milyon dolar ödemeye... 
   Ankara, çeşitli diplomatik sambalarla durumu idare etmeye çalıştıysa da, sonunda Avrupa Konseyi, "ültimatom" diye de değerlendirilen sert bir uyarıda bulundu Ankara'ya 
   - Mahkum olduğun tazminatı 19 Kasım'a kadar öde, yoksa karışmam. 
   Sorun Loizidou'ya tazminat ödemekle kalmıyor. Sırada aynı davayı örnek alan, yaklaşık 3500 Kıbrıslı Rum daha var. 
   Bu tür konuların uzmanı olan Prof. Bakır Çağlar'a göre Ankara, toplam 20 milyar doları bulacak bir tazminat ödemeye eli mahkum görünüyor. 
   
   Loizidou davasını örnek alacak 3500 dava daha... 
   Önce eski bir atasözü 
   - Ayıkla pirincin taşını... 
   Sonra Arap bacının, Şeytan'la olan öyküsü... 
   Arap bacı Şeytan'a sormuş 
   - Senin üstesinden gelemeyeceğin hiçbir şey yok mudur 
   - Şeytan 
   - Yoktur, demiş. 
   Arap bacı orasından bir kıl koparmış, kıvrık bir kıl 
   - Al bunu düzelt, demiş. 
   Ve çekmiş gitmiş. Aradan geçmiş 10 yıl. Arap bacı, yine karşılaşmış Şeytan'la... Şeytan hala Arap bacının verdiği kıvrık kılı düzeltmeye uğraşıyormuş. Bacı kahkahalarla gülmüş ve Şeytan'a, açıp orasını göstermiş 
   - Sen onu hele bir düzelt, bak burada daha ne kadar var... 
   
   Bazıları da, KKTC için 
   - Sonu pek de mutlu bitmeyecek gibi görünen, karmaşık bir romana döndü, diyorlar. 
   Bu de Moldavyalı İrina'dan bir öykü 
   Bir akıl hastanesinde bir deli, öteki deliye 
   - Ben bir roman yazdım, al oku bakalım beğenecek misin, demiş. 
   Ve kendisine kalınca bir kitap vermiş. 
   Öteki deli, bir hafta boyunca okumuş romanı. Sonunda arkadaşı deliye 
   - Romanın çok ilginç, demiş yalnız biraz kalabalık, çok isim var içinde. 
   Kitabı veren deli 
   - Al, demiş, ikinci cildini de oku. 
   Ve kalınca bir kitap daha vermiş. 
   Yine aradan bir zaman geçmiş. Romanın ikinci cildini de alan deli 
   - Bunu da okudum, demiş gerçekten çok ilginç ama, bu da çok kalabalık çok isim var içinde... 
   O sırada akıl hastanesinin doktoru gelmiş üstlerine 
   - Verin bakayım, demiş, o telefon rehberlerini. Ne zaman aldınız bunları ben de kaç gündür onları arıyordum... 
   
   Bu da ünlü papaz öykülerinden biri 
   Genç bir delikanlı evlenmiş. Ancak evlilikte cinsel ilişkinin ne olduğunu bilmiyormuş delikanlı. Evlendikleri gece, karısıyla yatağa girdiklerinde, karısına, "iyi geceler" deyip, sırtını dönmüş uyumuş. 
   Ertesi sabah yeni gelin, papaza gitmiş durumu anlatmış. Papaz 
   - Gönder kocanı bana, demiş. 
   Ve genç koca kendisine geldiğinde 
   - Bak evladım, demiş köpekler nasıl yapıyorsa, sen de öyle yap. 
   O gece taze koca, yatak odasına girdiklerinde soyunmuş dökünmüş, bir bacağını kaldırıp karyolanın ayağına işemiş ve sonra yatmış uyumuş. 
   Ertesi gün, yeni gelin yine koşmuş papaza ve "böyle böyle" demiş. Papaz 
   - Sen yine gönder bana kocanı, demiş... 
   Genç koca, papaza tekrar geldiğinde, papaz 
   - Evladım, demiş. Git bir hayvanat bahçesine maymunlar nasıl yapıyorsa, sen de öyle yap... 
   O gece yatak odasına girdiklerinde, genç koca yine soyunmuş dökünmüş, aynaya karşı domalmış ve kıçına bakıp gülmüş. Sonra da yatmış uyumuş... 
   Öykü böyle sürüp gidiyor... 
   
   Hani pek ilgisi yok ama, 200 yıldır süren çağdaşlaşma çabalarımız sonunda Finlandiya gibi en berrakından, en pislenmişine doğru inen 133 ülke arasında rüşvet, yağma, hortumlama, yürütme türü bir kirlenmeyle, kokuşmuşlukta 77'nci sıraya oturmuş olmamız ister istemez yukarıdaki papaz öyküsünü anımsatıyor biraz da... 
   
   İttihatçılar döneminde de, basın özgürlüğünün gerçekleştirildiğinden ve basın mensuplarının parlak bir hayata kavuştuklarından söz edilir ancak muhalif yazarlara yine sık sık saldırılırdı sokaklarda. 
   Bu konuda Eşref'in bir hicviyesiyle bitirelim yazıyı 
   Açıldı badema ikbal - i mensubini matbuat, 
   Gider vaktiyle hepsi semtine, yanlış kapı çalmaz. 
   Ne nimettir, deyip de, bir yiyip bin şükr olunmaz mı 
   Muharriler sokakta dayak yer, şimdi aç kalmaz 
   
      
   
</TEXT>
</DOC>
