<DOC>
<DOCNO> 170778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur15.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim-Sen "Başbakan elindeki kaynağı kamu okullarına versin" 
</HEADLINE>
<TEXT>

     Eğitim-Sen Genel Başkanı Alaaddin Dinçer, 10 bin yoksul öğrencinin özel okullarda okutulması projesi için ayrılan parayla 250 bin öğrenciye nitelikli eğitim verilebileceğini belirterek, ''Başbakan ve Milli Eğitim Bakanı, yoksul çocukları düşünüyorlarsa özel okullara kaynak aktarmak yerine eldeki kaynağı kamu okullarına aktarsınlar'' dedi. 
     Dinçer, sendika genel merkezinde düzenlediği basın toplantısında, Danıştay 8. Dairesi'nin, ''fakir öğrencilerin özel okullarda okutulmasına ilişkin Milli Eğitim Bakanlığı'nın düzenleyici işleminin yürütmesini durdurma'' kararıyla ilgili hükümet tarafından yapılan açıklamaları ''ibretle ve şaşkınlıkla'' izlediklerini söyledi. 
     Başbakan Recep Tayyip Erdoğan ve Milli Eğitim Bakanı Hüseyin Çelik'in, yargı kararlarıyla ilgili ''tahammülsüz'' olduklarını öne süren Dinçer, Erdoğan ve Çelik'in açıklamalarının, ''bir üst mahkemeyi etkilemek ve kararı kendi lehlerine çevirmeye yönelik'' olduğunu savundu. 
     Dinçer, ''Başbakan ve Milli Eğitim Bakanı yoksul çocukları düşünüyorlarsa özel okullara kaynak aktarmak yerine, eldeki kaynağı milyonlarca çocuğumuzun eğitim almaya çalıştığı kamu okullarına aktarsınlar'' diye konuştu. 
     
     ''10 BİN DEĞİL, MİLYONLARCA ÇOCUK VAR'' 
     Kamu okullarında çok zor şartlarda eğitim verildiğini, bu şartlarda eğitim almaya çalışan 10 bin değil, milyonlarca çocuk olduğunu ifade eden Dinçer, şunları kaydetti 
     ''Hesap ortadadır. Proje için en az 15 trilyon lira para ayrılacağı bilinmektedir. Bu kadar parayla en az 30 derslikli 250 okul televizyon, bilgisayar, video gibi araç gereç açısından tam donanımlı hale getirilebilir. Her bir okulda bin öğrencinin okuduğu varsayılırsa toplam 250 bin öğrenciye nitelikli eğitim verilebilecektir. Bakanlık ve Sayın Başbakan 10 bin öğrenciyi 250 bin öğrenciye tercih etmektedir. Aslında tercih edilen öğrenciye destek değil, özel okullara ve tarikat yuvalarına destek vermektir.'' Milli Eğitim Bakanı Hüseyin Çelik'ten randevu istediklerini ancak henüz yanıt gelmediğini söyleyen Dinçer, Bakan randevu verse de vermese de yarın Milli Eğitim Bakanlığı önünde olacaklarını bildirdi. 
     ''İşi artık tartışma boyutundan çıkarmak istiyoruz'' diyen Dinçer, bundan sonraki dönemde ''alanlarda konuşacaklarını'' ifade etti. 
     
</TEXT>
</DOC>
