<DOC>
<DOCNO> 154150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/siyaset/siy10.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
kısa kısa.. 
</HEADLINE>
<TEXT>

DYP İstanbul'da istifa depremi      BÜLENT ÖZDEMİR 

     DYP İstanbul İl Başkanı Mücahit Türkkan, partideki statükoyu aşamadığını belirterek, görevinden istifa etti. Basın toplantısı düzenleyen Türkkan, göreve atandığında ekip kurduğunu belirterek, şunları söyledi "Ancak partinin vizyonunda değişiklik yapmak ve İstanbul'la ilgili projeleri gündeme getirme isteğimizi bazı problemler, daha doğrusu statüko nedeniyle gerçekleştiremeyeceğimi gördüğüm için istifa etmeyi uygun buldum." 
     Merkez sağın DYP çatısı altında birleşmesi için bir konsept hazırladıklarını belirten Türkkan, "Biz televizyon başında 'başbakan olsam şöyle yapardım, böyle yapardım' dememek için, siyasete girdik. Ancak projelerimizin engelleneceği hususunu göz önünde bulunarak istifamızın gerekli olduğunu düşündük" dedi. 
     Bir partili olarak hizmete devam edeceğini, partiyle ya da Genel Başkan Ağar'la sorunu olmadığını anlatan Türkkan, yerine Ertan Uygun'un getirildiğini kaydetti. 
     DYP İstanbul İl Başkanlığı'nda, Türkkan'la birlikte toplam 26 kişiden oluşan Başkanlık Divanı ve Yönetim Kurulu'ndan 22 kişi istifa etti. 
     
Alkol yasağı delindi      Başbakan Recep Tayyip Erdoğan'ın, Büyükşehir Belediye Başkanı olduğu dönemde İstanbul'daki tüm sosyal tesislere getirdiği alkollü içecek yasağı ilk kez delindi. Erdoğan'ın da katıldığı Haliç kıyısındaki Minyatür Türkiye Parkı'nın Miniatürk açılışında konuklara beyaz ve kırmızı şarap ikram edildi. 
     
Nasıl AB yanlısı oldum      TBMM Başkanı Bülent Arınç, MGK toplantılarını savaş alanına çevirmeye çalışmanın kimseye yararı bulunmadığını belirterek, "Bırakın, kurul görevini rahat yapsın" dedi. Gazi Üniversitesi'nde önceki gün düzenlenen panele katılan Arınç, "Eskiden AB'ye girmeyi vatana ihanet gibi düşünürdüm. Ayağım takıldı düştüm, kalktığımda AB'ye girmenin daha iyi olacağını düşündüm" diye konuştu. 
     
     


SİYASET 
















</TEXT>
</DOC>
