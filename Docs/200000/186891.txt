<DOC>
<DOCNO> 186891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/ekonomi/eko02.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Teftişe siyasi damga 
</HEADLINE>
<TEXT>

   Bakanlar Kurulu'nda görüşülen mali yönetimi yasa tasarısında yolsuzluklar için atanan denetçiler artık üçlü kararname ile değil Başbakan ve bakanlar tarafından belirleniyor 
      AHMET ERHAN ÇELİK ANKARA 
   
   Devlette denetim düzeni hükümet kontrolüne giriyor. Hükümetlerin yolsuzluk ve usulsüzlüklerini bakanlar tarafından atanan denetçiler ortaya çıkaracak. Üçlü kararname ve Cumhurbaşkanı onayı ile atanan müfettişleri, artık Başbakan ve bakanlar belirleyecek. 
   IMF ile geçen hafta mutabakata varıldıktan sonra dün Bakanlar Kurulu'nda görüşülüp Meclis'e sevkedilmesine karar verilen "Kamu Mali Yönetimi ve Kontrol Kanun Tasarısı" devlet teftişi yerine siyasi teftişi yasal hale getirebilecek hükümler içeriyor. Tasarıya göre mülkiye, maliye ve milli eğitim müfettişleri gibi bakan adına hareket edebilen bütün denetim elemanları, hükümetler üstü devlet gücünü temsil eden Cumhurbaşkanı onayından mahrum kalacak. 
   Denetçiler kamu idaresi başkanları sıfatını alacak müsteşarlar veya genel müdürler tarafından atanacak. Asırlık gelenekleriyle bağımsız hareket edebilen Maliye Teftiş ve Hesap Uzmanları Kurulları ise tasfiye edilecek. 
   
   Kurulu hükümet belirleyecek 
   Tasarıya göre, bakanlık ve kamu birimlerinin faaliyetleri, "danışmanlık" anlayışı içinde hareket edecek iç denetçilerce denetlenecek. İç denetçilerin koordinasyonu ile atama, çalışma usul ve esaslarını, 'İç Denetim Koordinasyon Kurulu' adı verilen yeni bir kurul yapacak. 
   Yedi üyeden oluşacak bu kurulun tüm üyelerini ise, ilgili bakanlar ve Başbakan belirleyecek. Atamalar, Bakanlar Kurulu kararı ile gerçekleştirilecek. Tasarıda geçici bir maddeyle iki ay içinde atanacağı hükmedilen kurul, beş yıl süreyle görev yapacak. 
   
   Kurumlardaki iç denetim Maliye'den sorulacak...    Yeni denetim sisteminin 31 Aralık 2007'ye kadar yapılandırılmasını öngören tasarının denetimle ilgili maddelerinde Maliye'nin ağırlığı gözleniyor. Söz konusu maddeler ana hatları ile şöyle 
   
   Madde 66 İç Denetim Koordinasyon Kurulu 
   Kurul, Maliye Bakanlığı'na bağlı çalışacak. Üyelerden biri Başbakan'ın, biri DPT Müsteşarlığı'nın bağlı olduğu bakanın, biri Hazine'nin bağlı olduğu Devlet Bakanı'nın, biri İçişleri Bakanı'nın, başkan dahil üç üye ise Maliye Bakanı'nın önerisi üzerine Bakanlar Kurulu'nca atanacak. Kurulun çalışma usul ve esasları, Maliye Bakanlığı tarafından çıkarılacak bir yönetmelikle belirlenecek. 
   
   Madde 65 İç denetçinin nitelikleri ve atanması 
   Kamu idarelerine iç denetçi olarak atanacaklar bu kurulun koordinatörlüğünde Maliye Bakanlığı'nın eğitiminden geçerek sertifika alacaklar. Atamaları müsteşar ya da genel müdürler yapacak. Denetçilerin çalışma usul ve esasları Bakanlar Kurulu'nun çıkaracağı yönetmelikle belirlenecek. 
   
   Geçici Madde 6 Ünvanlar tasfiye ediliyor 
   Sayıştay denetçisi, Başbakanlık müfettişi, Yüksek Denetleme Kurulu denetçisi, maliye müfettişi, hesap uzmanı, Hazine kontrolörü gibi bütün müfettişlerin adı, iç denetçi olacak. Saymanlar, vergi dairesi müdürü, askeri defterdar, bütçe uzmanları, mal müdürü gibi bütün kadroların adı muhasebe yetkilisi ve mali kontrol yetkilisi olarak değiştirilecek. 
   
   Madde 68 Dış denetim 
   Denetim faaliyetleri iç ve dış olarak ayrılacak. Kamu idarelerinin harcama sonrası denetimini Sayıştay yapacak. Yani bayındırlık ihalelerinin ya da Bankacılık Düzenleme ve Denetleme Kurulu'nun banka operasyonlarının, hastanelerin usulsüz ilaç ve malzeme alımlarının denetlenmesinden Sayıştay sorumlu olacak. 
   
   
</TEXT>
</DOC>
