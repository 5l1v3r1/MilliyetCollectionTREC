<DOC>
<DOCNO> 194565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/soneko07.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine yarın iki ihale yapacak... 
</HEADLINE>
<TEXT>

     Hazine yarın, 12 Kasım valörlü, Türk Lirası cinsinden iki ihale yapacak. 
     Hazine, yarın gerçekleştirilecek 91 gün vadeli TL cinsinden iskontolu referans bono ihalesinde satılacak bonoların geri ödemesi, 11 Şubat 2004'te yapılacak. 
     Değişken faiz ödemeli senetlerin kupon faizlerinin belirlenmesi amacıyla düzenlenecek 91 günlük referans bono ihalesinde net 1 katrilyon 826 trilyon lira tutarında kağıt ihraç edilecek. 
     Söz konusu bu miktar, Kasım ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'ini oluşturuyor. 
     Bu ihalede ROT ve ihale sonrası teklif yoluyla satış yapılmayacak. 
     Aynı gün ayrıca, valörü 12 Kasım olan 3 ayda bir değişken faiz ödemeli, Türk Lirası cinsinden yaklaşık 2 yıl vadeli devlet tahvili ihalesi düzenlenecek. 
     Geri ödemesi 19 Ekim 2005'de yapılacak tahvilin ilk kupon ödemesi, 21 Ocak 2004'te gerçekleştirilecek. Kupon ödemesine, 20 Ekim 2003 ihraç tarihli referans bono ihalesinde belirlenen faiz esas teşkil edecek. 
     
     SON DURUM 

     Hazine en son 4 Kasım tarihinde 259 gün vadeli bono ile 406 gün vadeli tahvil ihaleleri düzenlemişti. 
     Hazine'nin bu tarihte düzenlediği iki ihalede ve ihaleye bağlı olarak aldığı rekabetçi olmayan tekliften ROT , net 4 katrilyon 863.1 trilyon liralık devlet iç borçlanma kağıdı satmıştı. 
     İki ihaleye toplam 7 katrilyon 18.6 trilyon liralık teklif gelirken, ROT dahil nominal satış 6 katrilyon 255.6 trilyon lira olmuştu. 
     Valörü 5 Kasım olan 259 gün vadeli bono ihalesinde, 2 katrilyon 66.8 trilyon liralık teklif gelirken, 1 katrilyon 876 trilyon liralık nominal satış yapılmıştı. 
     Net satışın 1 katrilyon 557.3 trilyon lira olduğu ihalede, yıllık basit faiz yüzde 28.75, bileşik faiz ise yüzde 29.90 düzeyinde gerçekleşmişti 406 gün vadeli tahvil ihalesinde ise 4 katrilyon 951.8 trilyon liralık teklif gelirken, nominal 3 katrilyon 219.5 trilyon lira, net 2 katrilyon 407.9 trilyon liralık satışın yapılmıştı. 
     İhalede, yıllık basit faiz yüzde 30.22, bileşik faiz de yüzde 29.75 olmuştu. 
     Hazine bu hafta, toplam 2 katrilyon 664 trilyon lira iç borç servisi yerine getirecek. 
     
     DIŞ BORÇ ÖDEMELERİ 

     Öte yandan Hazine, bu hafta 89,8 milyon dolar tutarında konsolide bütçe ve Hazine garantili dış borç ödemesi gerçekleştirecek. 
     Hazine haftanın en büyük dış borç ödemesini 30.1 milyon dolar ile 13 Kasım Perşembe günü yapacak. Hazine'nin bugün 15 milyon dolar, yarın 6.6 milyon dolar, 12 Kasım'da 13.9 milyon dolar, 14 Kasım'da 24.2 milyon dolar dış borç ödemesi bulunuyor. 
     Kasım ayının ilk haftasında 256.2 milyon dolar dış borç ödemesi gerçekleştiren Hazine'nin yılbaşından bu yana yaptığı konsolide bütçe ve Hazine garantili dış borç servisi tutarı 9 milyar 938.5 milyon doları buldu. 
     Hazine 2002 yılında toplam 9 milyar 597.9 milyon dolar konsolide bütçe ve Hazine garantili dış borç ödemesi yerine getirmişti. 
     
</TEXT>
</DOC>
