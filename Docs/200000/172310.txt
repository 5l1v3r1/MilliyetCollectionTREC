<DOC>
<DOCNO> 172310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sondun11.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa ve Belçika'dan Med-TV'ye kara para aklama suçlaması.. 
</HEADLINE>
<TEXT>

     Belçika ve Fransa makamları, terör örgütü PKK KADEK güdümünde olan ve Paris'ten yayın yapan Medya-TV'yi kara para aklama, sahte belge hazırlama ve vergi kaçakçılığı yapmakla suçluyor. 
     Edinilen bilgiye göre, Fransa ve Belçika adli makamlarının yürüttüğü ''Sputnik-2'' operasyonu çerçevesinde, terör örgütü güdümündeki televizyon kanalının Fransa'da yayın yapma lisansı iptal edilebilecek. 
     Merkezi Paris'te bulunan yayın kontrol kuruluşu ''Conseil superiuer de l'audovisuel'', söz konusu TV kanalının yasalara uygun yayın yapmadığını, Temmuz ayı sonuna kadar gelir kaynağına açıklık getirmediği takdirde uydu üzerinden yayınının yasaklanacağını ve yayın yapma lisansının geri çekileceğini açıkladı. 
     Belçika ve Fransa adli makamları, geçen yıl Fransa'da eski PKK militanlarına ve bazı derneklere karşı ''Sputnik 2'' adı altında bir operasyon düzenlemişti. Operasyonda bazı PKK KADEK terör örgütü mensupları gözaltına alınmış ve sorgulanmıştı. 
     Belçika adli makamları, Medya-TV yönetiminin hiçbir gelir kaynağı hakkında doyurucu bilgi veremediğini belirtiyor. 
     Aynı kaynaklara göre, sorguya çekilen terör örgütü PKK KADEK yandaşı Osman Kılıç, polise verdiği ifadede, örgüt yanlılarının İngiltere'ye bağlı olan ve kara para aklama cenneti olarak bilinen Jersey adalarında PKK KADEK güdümünde bulunan ''Kurdish Foundation Trust''a para yardımı yaptığını ve her yıl 20 milyon euro para toplandığını kaydetti. 
     Med-TV iken 1999'da adını Medya-TV olarak değiştiren kuruluş, Belçika'nın Denderleeuw kasabasında ''Roj nv'' şirketi adı altında stüdyolara sahip. Burada banda alınan yayınlar, daha sonra Paris'teki Medya-TV merkezinden Fransa'nın verdiği lisansla uydu üzerinden yayın yapıyor. 
     Belçika'da, eski Med-TV'ye karşı 18 Eylül 1996 da ''Sputnik-1'' adı altında bir operasyon düzenlenmiş ve bu operasyonda terör örgütü PKK'nın üst düzeydeki 14 yöneticisi ile 3 yabancı tutuklanmıştı. 
     Belçika makamları, tutukluları kara para aklama, insan ticareti, haraç toplama, sahte belge hazırlama ve çete kurmakla suçluyor. ''Sputnik-1'' davasının bu yıl sonunda başlaması bekleniyor. 
     
</TEXT>
</DOC>
