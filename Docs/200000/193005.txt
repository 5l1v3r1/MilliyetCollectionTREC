<DOC>
<DOCNO> 193005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun28.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Yönetimi Kıbrıs AB'ye bölünmüş olarak katılırsa felaket olur 
</HEADLINE>
<TEXT>

     Kıbrıs Rum yönetimi Dışişleri Bakanı Yorgo Yakovu, ''Kıbrıs'', Mayıs'ta AB'ye bölünmüş olarak katıldığı takdirde büyük bir felaket olacağını söyledi. 
     Yakovu, İngiltere'de Dışişleri Bakanı Jack Straw ile görüşmesinden sonra yaptığı açıklamada, hükümetinin, Kıbrıs'ın birleştirilmesine ilişkin BM desteğindeki görüşmelere yeniden başlamaya hazır olduğunu bildirdi. 
     Kıbrıs konusunda Mayıs'a kadar çözüm bulunmadığı takdirde, bunun ada için büyük bir felaket olacağını belirten Yakovu, ''Türkiye üzerinde etkisi olanların bunu göstermesi gerektiğini'' savundu. 
     Rum yönetiminin, BM Genel Sekreteri Kofi Annan tarafından sunulan çözüm planının felsefesini ve temel parametrelerini kabul ettiğini belirten Yakovu, BM Genel Sekreteri ne zaman davet ederse etsin Annan planı temelinde bir çözüm için görüşmelere katılacaklarını söyledi. 
     Yakovu, Türk tarafının, aylardır bu konuda bir isteklilik göstermemesinin kendileri için üzüntü konusu olduğunu öne sürdü. 
     İngiltere Dışişleri Bakanı Jack Straw da, ülkesinin, bir çözüm bulunması arayışına dahil olmaya devam edeceğini söyledi. 
     Straw, Annan planına dayalı bir çözüm olmasının Kıbrıs, AB, Türkiye ve herkesin çıkarına olacağına inandığını bildirdi. 
     
</TEXT>
</DOC>
