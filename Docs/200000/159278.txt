<DOC>
<DOCNO> 159278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sonspo06.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Erdoğan Galatasaray'a iddialı dönüyor... 
</HEADLINE>
<TEXT>

     Galatasaray'ın İstanbulspor'dan transfer ettiği ve sezonun hemen başında Gaziantepspor'a kiraladığı Murat Erdoğan, ligin bitmesinin ardından Galatasaray'a geri dönmeyi iple çektiğini söyledi. 
     Murat Erdoğan, Galatasaray Teknik Direktörü Fatih Terim ile bir telefon görüşmesi yaptığını ve sarı-kırmızılı teknik adamın kendisini yeni sezonda takımda düşündüğünü söylediğini belirtti. Erdoğan, ''Gaziantepspor'da çok başarılı bir sezon geçirdim. Galatasaray'a çok daha güçlü olarak döneceğim'' dedi. 
     Murat, sezon başında kiralık olarak verilmesinde kesinlikle art niyet aramadığını ve bu durumun kendisine bir çok artı da kazandırdığını ifade ederek, ''Güzel bir sezon geçirdim. İstanbul'a moralli geleceğim. Şimdi geçen sezona göre çok daha fazla artım var. Kendimi geliştirdim'' diye konuştu. 
     Geçtiğimiz sezon 3 büyük kulübün de transfer gündeminde olması nedeniyle kafasının çok karıştığını dile getiren Murat, şunları söyledi 
     ''Şimdi Galatasaray'ın futbolcusuyum ve kafam rahat. Hiçbir şekilde transfer haberim çıkmaz. Çok çok farklı bir Murat var artık. Galatasaray ile birlikte yeniden çalışacağım günü iple çekiyorum. Kendimi haklı çıkarmak, kanıtlamak ve şans verildiği taktirde neler yapabileceğimi göstermek istiyorum.'' 
     
</TEXT>
</DOC>
