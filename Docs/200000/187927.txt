<DOC>
<DOCNO> 187927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/spor/spo02.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğal Fenerbahçe 
</HEADLINE>
<TEXT>

   Sarı-Lacivertli ekibin teknik patronu Christoph Daum, Samandıra'da asitli, enerji veren ve kafein içeren içecekleri yasakladı, oyuncularından doğal gıdalarla beslenmelerini istedi 
   YUSUF KOBAL 

   
   Su, ayran, soda 
   ALMAN teknik adamın enerji içeceklerini boykot etmesi nedeniyle Samandıra Tesisleri'nin en gözde içeceği ayran oldu. İlginç bir uygulamaya giden Fenerbahçe'nin hocası, başta asitli olmak üzere, enerji veren ve içinde kafein barındıran içecekleri oyunculara yasakladı. Antrenmanlarda futbolcuların sadece su ya da soda içmesine izin veren Daum, çalışma dışında da ayran ya da elma çayını tercih etmelerini istedi. 
   
   Sigara hassasiyeti 
   BU içeceklerin dışındakilerin sporcu sağlığı açısından olumsuz etkiler taşıdığını ifade eden tecrübeli çalıştırıcı, doğal gıdalara yönelinmesi gerektiğini vurgulayıp, Sarı - Lacivertli oyuncuları teşvik ediyor. Sağlıklı beslenmenin performansı artırdığına işaret eden Daum, bu konuya dikkat edilmesi gerektiğini söyledi. Christoph Daum, özendirici olmamak için de Fenerbahçeli futbolcuların yanında sigara içmekten kaçınıyor. 
   
      'Herkes beni yazacak'    Baskıdan kurtuldu 
   FENERBAHÇE'DE son maçlarda görev aldığı süre içinde olumlu katkılar sağlayan Yusuf, üzerine düşeni yapmanın huzurunu yaşadığını söyledi. Tecrübeli oyuncu, "Kendimi moral ve fizik olarak çok iyi görüyorum. Bugüne kadar oynadığım maçlarda üzerime düşeni yaptığıma inanıyorum. Bu da beni mutlu ediyor. Daha iyi olacağım. Bana güvenenleri mahçup etmediğimi düşünüyorum" dedi. 
   
   Gece hayatı tepkisi 
   KÖTÜ oynadığı zaman özel yaşantısının gündeme getirilmesine tepki gösteren Yusuf, "Kim görmüş gece hayatında beni Bir kere adın çıktı mı devamı geliyor" yorumunu yaptı. Sarı - Lacivertli oyuncu, "Benim için spor sayfalarına çıkmak daha önemli. Bundan sonra futbolumla, atacağım gollerle spor sayfalarında görüleceğim. Lig sonuna kadar takılmadan gideceğiz" diye konuştu. 
   
   Tomas kritik    BURSASPOR maçının hazırlıklarını sürdüren Fenerbahçe'de dünkü idmanda Daum, futbolun temel hareketleri üzerinde durdu. Oyunculara uzun ve isabetli pas çalışması yaptırdı, topu hedefe ulaştıramayanlara mekik cezası verdi. Orta ve gol çalışmasının ardından dar alanda çift kale maç yapıldı. İyileşen Serhat idmana katılırken, ayak bileğinde burkulma olan Tomas'ın maça yetişmesinin zor olduğu bildirildi. Fenerbahçe, bugün PAF takımı ile 11.00'de maç yapacak. 
   
   210 milyarlık armağan    Teknik Direktör Christoph Daum'a, dün Şükrü Saracoğlu Stadı'nın altındaki Fenerium Mağazası'nda düzenlenen bir kokteylle 130 bin Euro değerindeki Audı A8 marka otomobil hediye edildi. Araç iki yıl boyunca Daum'a tahsis edilirken, kokteyle Başkan Aziz Yıldırım ve yöneticiler de katıldı. Doğuş Grubu Yönetim Kurulu Başkanı Ferit Şahenk, "Hocamızın kazasız belasız kullanmasını diliyoruz" dedi. 
   
   
</TEXT>
</DOC>
