<DOC>
<DOCNO> 192041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sonspo10.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür Dönüm maçımız... Beşiktaş favori ama... 
</HEADLINE>
<TEXT>

     Galatasaray'ın yıldız futbolcusu Hakan Şükür, 31 Ekim Cuma günü Beşiktaş ile yapacakları derbi maçın kendileri için bir dönüm maçı olacağını belirtti. 
     Sarı-kırmızılı takımın oyuncusu, internetteki resmi web sitesi ''www.hakan-sukur.com''da yaptığı açıklamada, maçın sonucunu herkesin merakla beklediğini kaydederek, ''Bu maçın öneminin farkındayız. Galip gelmek için de elimizden ne geliyorsa yapacağız. Bizim adımıza bir anlamda dönüm maçı diyebiliriz. 3 puanı kendi hanemize yazdırıp, rakibimizle oluşan 5 puanlık farkı kapayacağız. Alnımızın akıyla çıkmamamız için hiçbir neden yok. Galatasaray bunu başarabilecek güçte ve de büyüklükte'' dedi. 
     Derbi maç öncesi herhangi bir takımın favori gösterilmesinin yanlış olduğunu dile getiren Hakan, şöyle devam etti 
     ''Beşiktaş ile hayati bir maça çıkacağız. Şu anki duruma bakılırsa kağıt üzerinde Beşiktaş favori gözüküyor. Anketler ve istatistikler de bu yönde. Gerçekten de Beşiktaş çok başarılı ve istikrarlı. Oldukça güçlüler. Çok kaliteli futbolculara sahipler. Ancak unutulmaması gereken bir şey var ki, bu tip derbilerde favori olmaz. Son gün, son dakika, hatta maç içinde bile her an, her şey değişebilir.'' Samsunspor maçında attığı 200. gole de değinen Hakan, ''Sanırım yurtdışında geçirdiğim süre olmasaydı, bugün 300. golümü kutluyor ve bu golle ilgili yorum yapıyor olabilirdim. 200'ler kulübüne girmek benim için onur verici. Umarım Türkiye liglerinin en fazla gol atan futbolcusu unvanını da önümüzdeki dönemde elime geçirebilirim'' dedi. 
     
</TEXT>
</DOC>
