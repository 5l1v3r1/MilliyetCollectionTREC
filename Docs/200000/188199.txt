<DOC>
<DOCNO> 188199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur29.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli'den hükümete Dışarıda tam teslimiyet, içeride acziyet 
</HEADLINE>
<TEXT>

     MHP Genel Başkanı Devlet Bahçeli, MHP büyük kongresinin, Türk milliyetçilerinin toparlanmaları, küskünlük ve dargınlıkları bir kenara bırakıp, yeni bir dünya ve yeni bir Türkiye için büyük buluşmayı gerçekleştirecekleri gün olacağını söyledi. 
     Bahçeli, Atatürk Kapalı Spor Salonu'nda gerçekleştirilen MHP 7. Olağan Büyük Kongresi'nin açılışında yaptığı konuşmada, bugün, millet olarak tarihi bir dönüm noktasında olduklarını söyledi. 
     Ateşle imtihan edilip, zaferle bitirilen İstiklal Savaşı'nın tüm kudsiyetinin ayaklar altına alındığı bir dönemden geçildiğini savunan Bahçeli, ''Bu dönemde, üzerimizdeki tahakkümden kurtulmak ya da kurtulmamak arasında bir tercih yapmak durumundayız'' diye konuştu. 
     Bahçeli, kimliğinden, tarihinden ve kültüründen aldığı güç ve inançla, tercihin ''milli devlet'' ve ''milli iktidardan'' yapanların, gönüllerini bu salonda birleştirdiğini kaydetti. 
     ''Buradan, tercihini, 'milli devletin tasfiyesi' ve 'Türkiye'nin küçültülmesi'nden yana yapmış olan hükümete sesleniyorum'' diyen Bahçeli, sözlerini şöyle sürdürdü 
     ''Erzurum ve Sivas kongrelerinin kararlarını, bu kongrelerin yapıldığı mukaddes mekanlarda hakaret edip, milletin zafer burçlarına teslimiyet bayrağı çekenler Hevesiniz boşuna, çabanız beyhudedir... 
     Milli mücadeleyi gerçekleştiren ruh, bugün, bu salonda dimdik karşınızdadır. Erzurum Kongresi'ndeki şuur ve heyecan, ayni ile buradadır. Sivas Kongresi'ndeki milletin azim ve kararlılığı buradadır. Türkiye, yek vücut buradadır. 
     Bugün, Türk milliyetçileri olarak, yeni bir medeniyet hamlesi başlatma azmiyle 'büyük buluşmamızı' gerçekleştiriyoruz. Büyük buluşmamız, bir yandan ülkemizi, diğer yandan dünyamızı saran buhranlar neticesinde bir kat daha önem kazanmıştır. İçinde bulunduğumuz dönemde, batı medeniyetinin çıkarcı ve tekelci dünya görüşü, insanlık değerlerini tehdit etmeye yönelmiştir. Savaşların ve kaosun dinmek bilmediği bu yüzyılda kendi hakimiyetlerini ebedi kılmak isteyen devletler, yeni sömürgeciliği 'özgürleştirme' maskesiyle yürütmektedir. 
     Yeni sömürgeci güçler, bu faaliyetlerinde kimi zaman hedef ülkelerdeki milli bütünlüğü bozarak, kimi zaman da ekonomik krizler yaratarak, kargaşa ve huzursuzluğa sebep olmaktadırlar. Yeni dünyanın güçlü aktörleri, kendi milli devlet yapılarından vazgeçmeden, diğer devletleri, milli egemenlik ve bağımsızlıklarından vazgeçmeyi dayatmaktadırlar. Bu hedeflerine ulaşmak için, ekonomik, psikolojik ve askeri yöntemlere başvurmaktadırlar.'' Bahçeli, sömürgeci güçlerin, kendi beklentileri ve menfaatleri doğrultusunda kullanacakları, ''kukla hükümetleri'' iktidara getirebildiklerini savunarak, ''Nitekim, bugün, Türkiyemizin de hem fiili hem de zihni olarak, teslimiyetçi bir kuşatma altında olduğu, haysiyet sahibi hiçkimsenin inkar edemeyeceği bir gerçektir'' diye konuştu. 
     
     ''BÜYÜK BULUŞMAYI GERÇEKLEŞTİRME KARARLILIĞI'' 
     Salonda bulunanlara, ''Aziz dava arkadaşlarımız, yiğit bozkurtlarım'' diye seslenen Bahçeli, milletçe yaşanılan sıkıntıların, dünyadaki gelişmelerle çok yakın bir ilişki içinde olduğunu ifade etti. 
     Egemen medeniyetin neden olduğu krizlerin üstesinden ancak yeni bir medeniyet anlayışı ile gelinebilineceğini kaydeden Bahçeli, ''Meselelerimizi çözmek ve lider ülke idealine ulaşmak için milletimizle beraber, bütün insanlığı kucaklayacak zihniyet değişimini, hakkaniyete dayalı yeni bir dünya hedefimizi ve toplumla bütünleşmeyi esas alan kesintisiz demokrasi anlayışımızı hayata geçirmek mecburiyetindeyiz'' dedi. 
     Bahçeli, küresel kuşatmaya ve sömürüye karşı, ''yeni bir ruh, yeni bir alternatif, yeni bir duruşun'' artık kaçınılmaz olduğunu belirterek, şöyle konuştu 
     ''İşte bu hareketi başlatacak ruh, Türk-İslam kaynaklarının manevi ikliminde yeşermekte, cihan devleti Osmanlı'nın mirası ile İstiklal Savaşımızın tecrübeleri üzerinde yükselmektedir. Türk-İslam medeniyetinin, tecrübe ve birikimini, insanlığın ihtiyaç ve problemleri ışığında 'asrın idrakine söyletmek' bizim Milliyetçi Hareket olarak insanlık karşısındaki milli vazifemizdir. Biliyoruz ki, insanlığın önünde yeni ufuklar açmak, ancak dünyada sözü dinlenir, güçlü ve lider bir Türkiye'nin inşası ile mümkün olacaktır. Bu yüzden Milliyetçi Hareket, yeni bir dünya ve yeni bir Türkiye için büyük buluşmayı gerçekleştirme kararlılığındadır. Bugün bu yürüyüş başlamıştır.'' 
     
     3 KASIM SEÇİMLERİ 
     Devlet Bahçeli, MHP'nin 3 Kasım seçimleri sonrasında parlamento dışı kaldığını, bu sonucun parti için arzu edilen ve beklenen sonuç olmadığını belirterek, ''Ancak ne kadar üzücü de olsa milli iradenin mutlak üstünlüğüne gönülden inanan Milliyetçi Hareket, aziz milletimizin bu kararını saygıyla karşılamıştır. Millete küsmemiş, kırılmamıştır'' diye konuştu. 
     Milliyetçi Hareket'in, 57. Hükümet'te ''önce ülkem, sonra partim'' anlayışına uygun olarak çalıştığını ifade eden Bahçeli, Türkiye'yi bir uçurumun kenarına sürükleyecek oyunlar ve Türk milliyetçiliğini hedef alan dayatmalar karşısında da ''benden sonra, isterse tufan olsun'' diyerek, kolay çıkış yolunu seçmediklerini ve milletin hakemliğine başvurulmasına sağladıklarını anlattı. Bahçeli, AK Parti hükümetinin, seçim meydanlarında verdiği sözleri unuttuğunu, aradan geçen zaman boyunca milletin hayrına hiçbir adım atmadığını ileri sürerek, ''Bu hükümetin icraatını iki cümle ile özetlemek mümkündür Dışarıda tam teslimiyet, içeride bütünüyle acziyet...'' dedi. 
     
     ''BU GİDİŞ NEREYEDİR '' 
     Başbakan'ın, ''memurları paylayıp, işçileri tehdit ettiği, Tarım Bakanı'nın çiftçilere hakaret ettiği'' bir Türkiye manzarası ile karşı karşıya olunduğunu savunan Bahçeli, şunları kaydetti 
     ''Dün meydanlarda garip gureba edebiyatı yapanlar, bugün 'memleket işsiz dolu, aldığınıza şükredin' diyorlar. Dış politikasını ABD ve AB'ye endeksleyen hükümet, içerde de Dünya Bankası ve IMF bağımlısı bir ekonomi politikası yürütmektedir. Kendilerinden öncekileri dışa bağımlı olmakla suçlayanlar, şimdi IMF'ye olan bağlılıklarını her fırsatta tekrarlıyorlar. Buradan soruyoruz Bu gidiş nereyedir 
     Maalesef her geçen gün daha açık bir şekilde görülüyor ki, Türk ekonomisi, tekellerden oluşan büyük sermayenin büsbütün egemenliği altına girmektedir. Tekeller güçlendikçe, Türk ekonomisi, güdümlü hale geldikçe ve dış mihrakların baskısı artıkça Türkiye üretim gücünü ve sosyal adalet temellerini hızla yitirmektedir. 
     Hal böyleyken, bazı medya kuruluşlarının ağız birliği etmişçesine, pembe tablolar çizmesi, tesadüf müdür 'Kan satıp, kredi aldık' diye bayram edenler, kime ya da kimlere hizmet etmektedirler Milletimizin şüphesi olmasın ki, Türkiye'nin kaynaklarını yabancılara peşkeş çekerek, aldıkları payla sefa sürenlerin bu ülkedeki saltanatları uzun sürmeyecektir.'' 
     
     ''KIBRIS TÜRKLERİ VE DENKTAŞ YALNIZ DEĞİLDİR'' 
     Bahçeli, AB'nin Kopenhag siyasi kriterlerinin yerine getirilmesi bahanesiyle Türkiye'nin karşısına hergün yeni bir dayatma ile çıktığını ve Türkiye'de ''her talebini yerine getirmeye amade bir iktidar'' bulmuş olmanın rahatlığı içinde olduğunu savundu. Bahçeli, bu durumdan destek ve kuvvet bulduğunu düşünen terör örgütü PKK KADEK'in de kendi siyasi hedeflerinin gerçekleşmesi için AB'yi ve bu yolla AK Parti iktidarını ''sonuna kadar kullandığını'' ileri sürdü. 
     İktidarın, dış politikasının dayandığı ''teslimiyetçi 'ver-kurtul' anlayışının'' sonuçlarından birinin de milli dava Kıbrıs olacağının artık ortada olduğunu öne süren Bahçeli, büyük dava ve devlet adamı Rauf Denktaş'ın hedef tahtası haline getirilmek istendiğini, bu amaçla kendisine karşı çirkin ve haksız bir karalama kampanyası sürdürüldüğünü iddia etti. 
     Bahçeli, ''Sayın Cumhurbaşkanı Denktaş'a karşı yapılan bu saldırıları ve hükümetin bu saldırgan ve küstah tavırlar karşısındaki sessizliğini şiddetle kınıyoruz. Türk milliyetçileri, Sayın Denktaş ile tam bir dayanışma içindedir. Bunu buradan bir kez daha ilan ediyorum ki Kıbrıs Türkleri yalnız değildir, milli kahraman Sayın Denktaş yalnız değildir'' diye konuştu. 
     
     ''İKTİDAR KOLTUĞUNA SARILMAK İÇİN...'' 
     Hükümetin, Irak politikasını da eleştiren Bahçeli, Barzani ve Talabani'nin, Türkiye'yi hedef alan ''küstah beyanlarının'' Türk yetkililerden hakettiği karşılığı görmediğini, Türkmenler'in kendi kaderlerine terkedildiğini, Türkiye'nin kırmızı çizgilerinin ayaklar altına alındığını, Peşmerge gruplarının tahrikiyle 11 subayın ABD askerlerince gözaltına alındığı söyledi. Bahçeli, şöyle konuştu 
     ''PKK terör tehdidi ortadayken, para karşılığında Kuzey Irak'a asker göndermeme yükümlülüğü içine giren, Amerikan kredisi alabilmek için Türkiye'nin güvenliğini pazarlık konusu yapan AK Parti, şimdi de Amerikan işgalinin sürmesine yardımcı olmak ve Amerikan askerlerini korumak için Irak'a Türk askeri gönderecektir. İktidar koltuğuna sarılmak için her yolu mübah gören AK Parti kadroları, şimdi de Mehmetçiği paralı bir asker gibi Amerikan kuvvetlerine, koruma olarak verecektir. Üstelik Türk askeri Türkiye'nin güvenliğine tehdit teşkil eden PKK teröristlerinin yuvalandığı Kuzey Irak'a gitmeyecektir. '' ''Bütün bunların hesabını, Türk milleti elbette soracaktır'' diyen Bahçeli, ''Türk milletinin onurunu ve haysiyetini ayaklar altına alan bu rezaletin hesabının çok ağır şekilde çıkacağını'' söyledi. Bahçeli, ''kader günü'' geldiğinde, ''takiyye yapma alışkanlığı''nın AK Parti'yi bu hesabı vermekten kurtaramayacağını savundu. 
     Bahçeli, sözlerini şöyle tamamladı 
     ''Büyük kongremiz, Türk milliyetçilerinin toparlanmaları, küskünlük ve dargınlıkları bir kenara bırakıp, Türkiye'nin onurlu geleceği ve aziz milletimizin ebedi saadeti için yeni bir dünya ve yeni bir Türkiye için büyük buluşmayı gerçekleştirecekleri gün olacaktır. Türkiye sevdalıları, Türkiye ortak paydasında buluşacak, milli değerler etrafında kenetlenecektir. Bu büyük buluşma günü, bugündür. Her kademede MHP'nin yönetimine talip olacak bütün aday arkadaşlarıma, başarılar diliyorum. 
     
</TEXT>
</DOC>
