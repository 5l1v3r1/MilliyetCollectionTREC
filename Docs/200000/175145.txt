<DOC>
<DOCNO> 175145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/siyaset/siy11.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizi Liberya'ya geri göndermeyin 
</HEADLINE>
<TEXT>

      ABDURRAHMAN CENGİZ Edirne DHA 

   
   İç savaşın yaşandığı ve çok sayıda sivilin yaşamını yitirdiği Afrika ülkesi Liberya'dan kaçanların bir bölümü Edirne'ye kadar ulaştı. Jandarmanın Enez ile İpsala'da yaptığı operasyonlarda Avrupa'ya gitmek isteyen 41 kişi yakalandı. Pakistan ve Bangladeş vatandaşlarının arasında dördü kadın 15 Liberyalı da yer alırken, kaçaklar sınır dışı işlemlerinin yapılması için Edirne Emniyet Müdürlüğü Yabancılar Şube Müdürlüğü'ne teslim edildi. 
   Liberyalılar, ülkelerinde hükümetle muhalefet güçleri arasında yaşanan çatışmalarda yüzlerce sivilin öldüğünü, bu nedenle Avrupa ülkelerine gitmek istediklerini söyledi. Türkiye'ye gelene kadar binlerce dolar harcadıklarını belirten Liberyalılar, şöyle konuştu "Ülkemize dönmek istemiyoruz, her gün çatışma var. İnsanca yaşamak için Avrupa ülkelerine gitmek istiyoruz. Türkiye'den bizi sınır dışı etmelerini istemiyoruz." Yetkililer, yakalanan kaçakların işlemlerin tamamlanmasının ardından sınırdışı edileceğini açıkladı. 
   
   
</TEXT>
</DOC>
