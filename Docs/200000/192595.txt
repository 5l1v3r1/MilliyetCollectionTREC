<DOC>
<DOCNO> 192595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/siyaset/asiy.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Son kurşunu sıkan militan yakalandı 
</HEADLINE>
<TEXT>

   Hizbullah örgütüne yönelik operasyonda 8 kişi yakalandı. Dönük adlı militanın Okkan suikastına katıldığı belirtildi 
      Erdal Kılınç 

   
   Terör örgütü Hizbullah'a yönelik İstanbul'da yapılan operasyonda yakalanan Recep Dönük'ün, suikastta öldürülen eski Diyarbakır Emniyet Müdürü Gaffar Okkan'ın kafasına kurşun sıktığı öne sürüldü. 7 örgüt üyesiyle yakalanan Dönük, Diyarbakır DGM'de suikasta katılmadığını iddia etti. 
   İstihbarat ve Terörle Mücadele Şube Müdürlüğü, Hizbullah'ın bazı militanlarının yurtdışına çıkış için hazırlık yaptığı bilgisini aldı. Polis, üç eve baskın düzenledi örgütün ş ra üyesi olduğu öne sürülen Mustafa Duygun, askeri kanat sorumlusu Ferit Kubat, Dönük ve 5 kişi yakalandı. Dönük'ün, Diyarbakır'da pusuyla öldürülen Okkan suikastına karıştığı, Okkan ağır yaralı yatarken yaklaşıp kafasına ateş ettiği öne sürüldü. "Melle" kod adlı Duygun'un da, yurtdışına kaçan örgüt lideri İsa Altsoy'un yerine militanları yönlendirdiği öne sürüldü. 
   Ferit Filitoğlu ve Durgun ile Diyarbakır'a gönderilen Dönük, şunları söyledi "Suikastı 4'er kişilik 4 tim gerçekleştirdi. Ben de 3. tim sorumlusuydum. Bana bağlı tim Eflatunpark civarına gelerek ağaçlık alanda bekledi. Telsiz dinliyorduk, eskortun geçeceği anonslarda geçmiyordu. Araçları görünce ateşe başladık. Bir süre karşılık verildi, sonra sesler kesildi. Okkan'ın vurulduğuna emin olunca ayrıldık." Dönük ile 2 sanık tutuklandı. 
   
   
</TEXT>
</DOC>
