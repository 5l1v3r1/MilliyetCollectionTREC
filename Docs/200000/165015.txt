<DOC>
<DOCNO> 165015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sontur25.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Araç kullanırken telefonla konuşmak her koşulda tehlikeli... 
</HEADLINE>
<TEXT>

     Araç kullanırken cep telefonuyla konuşmanın, kulaklık ya da hoparlörden yararlanılması halinde de tehlikeli olduğu açıklandı. 
     İsveç'te, Ulusal Yol İdaresi tarafından yapılan bir araştırmada, cep telefonunu eline alarak ya da eline almadan konuşan sürücülerin dikkatinin aynı oranda dağıldığı belirlendi. 
     Araştırmada, 48 sürücü, cep telefonunu eline alarak konuşanlar ile kulaklık ya da hoparlörle konuşanlar olarak ikiye ayrıldı. İki gruptaki sürücüler de farklı koşullarda her 1,5 saatte yaklaşık 10 telefon görüşmesi yaptı. Denemeler sonunda, iki gruptaki sürücülerin tepkileri arasında hemen hemen hiçbir fark olmadığı anlaşıldı. 
     Sürücülerin dikkatlerinin, telefonun kullanımıyla ilgili fiziksel koşullara bağlı olarak değil, araç sürerken telefon görüşmeleri yapmalarından dolayı dağıldığı belirtildi. 
     Kazalara neden olduğu kanıtlanan cep telefonu görüşmeleri, İsveç dışında çoğu Avrupa ülkesi ile ABD'nin bazı eyaletlerinde yasaklanmış bulunuyor. Ancak yasaların, araçta telefonu ele almadan görüşme yapılmasına olanak tanıyan aletlerin kullanımına olanak tanıması nedeniyle, milyonlarca cep telefonu kullanıcısının araçlarına bu tür aletler taktırdığı belirtiliyor. 
     Bu arada, araştırmanın bulgularının, Psikoloji Bilimi dergisinin kısa süre önce yayımladığı, araç kullanırken cep telefonlarını ele almadan telefon görüşmesi yapılmasına olanak tanıyan teknolojinin, kaza riskini azaltmayacağı yönündeki raporuyla örtüştüğüne dikkat çekildi. 
     
</TEXT>
</DOC>
