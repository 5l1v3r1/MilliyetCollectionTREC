<DOC>
<DOCNO> 163140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/yazar/asik.html </URL>
<DATE> 2003/06/14/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Onlar dışardan... 
</HEADLINE>
<TEXT>

     İkinci tezkerenin çıkmamasından esas sorumlu olan AKP olduğu halde ABD ısrarla TSK'yı sorumlu tutuyor. 
     AB'de kabul edilen raporlarda Kemalizm ve TSK'nın ülke yönetimindeki rolü eleştiriliyor. 
     Yunanistan TSK'yı AB'ye şikayet ediyor. 
     Tayyip Erdoğan Yunanistan'a karşı TSK'yı savunmadığı gibi... 
     "İktidar olamıyoruz" yakınmasıyla kendisi de dolaylı olarak TSK'yı suçluyor. 
     Görünüşte mücadele daha demokrat bir Türkiye içindir 
     Acaba öyle midir 
     TSK'nın demokrasi içindeki konumu gözden geçirilebilir ama... 
     AKP'nin önderliğinde bir mücadele ile demokrat Türkiye'ye mi varılır... 
     Yoksa Batı'nın kendi dışında tutup pis işlerinde kullanacağı ılımlı İslam modeline mi Üzerinde düşünelim bakalım... 
     
     "Karakteriniz siz aslında ne iseniz odur, şöhretiniz, başkaları sizi ne sanıyorsa odur." 
John Wooden 

Doğru yolda mı      "Hükümet olduk ama iktidar olamadık" diyen Tayyip Erdoğan'ın aşamamaktan yakındığı kurum ve kuruluşlar hangileridir Sayalım 
     Türk Silahlı Kuvvetleri, Milli Güvenlik Kurulu, Cumhurbaşkanlığı, Muhalefet Partileri, Anayasa Mahkemesi, Yargı Organları, Bürokrasi..vs... 
     Yani Tayyip Erdoğan Bey demokratik ve anayasal yoldadır da tüm bu kurumlar yanlış yoldadır... Ters yola giren Karadenizli sürücünün "Bütün araçlar yanlış yolda" deyişi gibi mesela... 
     
Eğitimin hali...      Elektrikli sandalye icat eden ilköğretim öğrencisi üzerindeki tartışmalar devam ederken... Dünkü Star gazetesinde fotoğraflı bir haber... Diyarbakır'daki Hz. Süleyman Türbesi önünü hıncahınç dolduran üniversite adayları... Pazar günü girecekleri sınavda başarılı olmak için yardım istemeye gelmişler... Türbedeki hocalara para karşılığı muska yazdırılırken zaman zaman tartışmalar çıkmış. 
     Eğitim sistemimizin büyüklü - küçüklü ürünlerine buyurun .. Seçin seçin alın 
     
Ulucami'de ilan      Okurumuz Mehmet Karadere Bursa'da Ulucami'yi gezerken ilan panosunda 
     "Ey iman edenler, Yahudileri ve Hıristiyanları dost edinmeyin..." diye başlayan Maide Suresi'nin 51. Ayetinin yazılı olduğunu görmüş... 
     Diyor ki gönderdiği notta 
     - Ulucami çok sayıda turistin ziyaret ettiği bir dinsel mekan... Turistler merak edip bu yazıyı çevirtebilir ve anlamını öğrenince rencide olabilirler. 
     Okurumuzun uyarısı yerindedir... 
     
İkiz yasalar 3      İkiz yasalar adı verilen TBMM'nin kabul ettiği iki Birleşmiş Milletler sözleşmesinin lehinde ve aleyhindeki görüşleri aktarmaya devam ediyoruz... 
     İstanbul Barosu'nca dün yapılan açıklamada 
     "TBMM'den yangından mal kaçırılırcasına çıkartılan bu yasaları Türkiye'nin menfaatlerine uygun bulmuyoruz" denildi... 
     İkiz Yasaların 1. Maddesi şöyle diyor 
     "Bütün halklar kendi kaderlerini tayin hakkına sahiptir..." 
     İstanbul Barosu diyor ki 
     - Ülke bütünlüğünü tehdit eden eylemler "uluslararası güvenceye" kavuşturulmuştur. "İkiz Sözleşmeler", ulus devletimizi ve egemenliğimizi tehdit eden yasalardır... 
     İzmir Barosu ise ikiz sözleşmeyi destekliyor. 
     İşçi Partisi Genel Başkanı Doğu Perinçek dün arayarak Prof. Baskın Oran'ın görüşlerine yanıt verdi... Perinçek özetle dedi ki 
     - İkiz Sözleşme'ler ile hem Türkiye'ye dışardan askeri müdahale için bir zemin yaratılmaktadır hem de bu dış müdahaleyle bağlantılı olarak içerden terör kışkırtılmaktadır. Bu kanun Cumhurbaşkanı tarafından imzalanacak olursa, ayrılıkçı terör, uluslararası düzlemlerde "Milli Kurtuluş Savaşı" olarak nitelenecektir. 
     Halk kavramı kavim karşılığıdır. Henüz millet haline gelmemiş etnik grupları da kapsamaktadır. Kaldı ki halkın ne olduğuna hukuki zeminlerde karar verilmeyecek silaha sarılan ve silahlı mücadelesi desteklenen topluluklar "halk" olarak kabul edilecektir. 
     Slovenya, Hırvatistan, Bosna Hersek, Makedonya, hatta küçücük Kosova, hepsi Sırbistan'a bitişikti ve "halkların kendi kaderini tayin hakkı" formülüyle ve silahlı müdahale yoluyla Yugoslavya'dan koparıldılar. Sovyetler Birliği aynı akıbete uğradı. 
     Türkiye büyük bir komplo ile karşı karşıyadır. Türkiye'ye silahlı müdahalenin ve Türkiye içinde silahlı ayrılıkçı hareketlerin hukuki zemini döşenmektedir... 
     
     ABD Dışişleri Bakanı Powell, "Türkiye'nin geleceği parlak" demiş. Haklı, çünkü ABD ile ilişkilerimiz bozuldu. 

</TEXT>
</DOC>
