<DOC>
<DOCNO> 151246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/siyaset/siy01.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın hayali Amerikan modeli 
</HEADLINE>
<TEXT>

Başbakan Erdoğan, uzun süredir Türkiye'nin gündeminden düşen ABD başkanlık sistemini tartışmaya açtı. Erdoğan, "Benim için ideali Amerikan modelidir" dedi 
     ANKARA Milliyet 

     Başbakan Recep Tayyip Erdoğan, kendisi için ideal olan siyasi yapılanmanın ABD modeli olduğunu belirterek, "Başkanlık ve yarı başkanlık sistemi siyasetteki arzumdur" dedi. ATV'de yayınlanan "Ankara'da Bu Sabah" programında gündeme ilişkin soruları yanıtlayan Erdoğan, başkanlık veya yarı başkanlık sisteminin kurulması için, ülkedeki tüm kurumların halkla bütünleşmesi ve bir konsensüs sağlanması gerektiğini kaydetti. "Bunu başardığımız anda Türkiye'nin ciddi bir sıçrama yapacağına inanıyorum" diyen Erdoğan şöyle konuştu 
     "Benim için ideali Amerikan modelidir. Bu modelle yasama ve yürütme arasındaki müdahaleler ortadan kalkar. Yani bir milletvekili eğer bakan olduysa, milletvekilliğini bırakıyor, sadece bakan oluyor. Kaldı ki, dışarıdan da rahatlıkla bakan atayabiliyorsunuz. Türkiye'deki sıkıntı buradan kaynaklanıyor. Her milletvekilinin seçildiği bölgedeki insanlara 'adama iş' mantığıyla iş buldukça oy alacağını zannediyor." 
     
     Derneklerle ilişki kurulmalı 
     Büyükelçilere, Milli Görüş'ü terörist saymamaları yönünde talimat veren genelgeye de değinen Erdoğan, "Yurtdışındaki işçilerimiz çeşitli vakıfların çatısı altında hizmet götürüyor. Teröre bulaşmadıktan sonra, bir fiili eylemin içinde olmadıktan sonra, ülke hassasiyetlerini koruyan derneklerle, vakıflarla niçin bizim büyükelçiliklerimiz iletişim içinde olmasın " dedi. Büyükelçiliklerin, "Dernekleri bir araya getiremiyoruz" diye dert yandığını savunan Erdoğan, "Genelgede herhangi bir dernek veya vakıf ismi verilmedi. 'Teröre bulaşmamış tüm dernekler' denildi" ifadesini kullandı. 
     


SİYASET 















</TEXT>
</DOC>
