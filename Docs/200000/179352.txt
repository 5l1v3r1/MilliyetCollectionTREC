<DOC>
<DOCNO> 179352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sonspo12.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Şampiyon olduğumuzda bile böyle güzel oynamıyorduk 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, sarı-lacivertli takımın haftalar ilerledikçe kendini bulduğunu belirterek, ''En son şampiyon olduğumuz sezon bile böyle göze hoş gelen futbol oynamıyorduk'' dedi. 
     Teknik direktör Christoph Daum ile takım olma yolunda çok önemli adımlar attıklarını kaydeden Nihat Özdemir, ''Diyarbakır'da 38 derecelik hava sıcaklığına rağmen oyuncularımız 90 dakika boyunca koştu. Bu da kondisyonlarının ne kadar iyi olduğunu gösteriyor. Takım olma ruhu yavaş yavaş üst düzeye erişiyor'' diye konuştu. 
     Diyarbakırspor karşısında maçın ilk yarısında oldukça fazla gol pozisyonuna girdiklerini hatırlatan Özdemir, şöyle devam etti 
     ''Diyarbakır bizim için önemli bir deplasmandı. Bize ters gelen bir takımdı. Geçen yıl deplasmandaki maçta üzülmüştük. Ama artık Fenerbahçe iyi işler yapıyor, iyi futbol oynuyor. Taraftarlarımız memnun, biz memnunuz. Ancak tek sıkıntımız pozisyonları değerlendirememek. Dün ilk yarıda 4-0 öne geçmek işten bile değildi. 1-0 mağlup duruma düşmemize rağmen oyun disiplininden kopmadık. Son 2 sezondur ve şampiyon olduğumuz sezon dahil bu şekilde göze hoş gelen futbol oynamıyorduk. Şimdi tam tersine çok iyi futbol oynuyoruz. Ne kadar isabetli transferler yaptığımızda ortaya çıkıyor.'' 
     
     ''VAN HOOIJDONK ÖRNEK ALINMALI'' 
     Sarı-lacivertli kulübün yöneticisi, attığı şık serbest vuruş golüyle takımını galibiyete taşıyan Pierre Van Hooijdonk'un, örnek alınması gerektiğini söyledi. 
     Hollandalı futbolcunun, antrenmanlarda sürekli olarak serbest vuruş çalışması yaptığını ifade eden Özdemir, ''Bütün futbolcular Van Hooijdonk'u örnek almalı. O, çok çalışmayla neler elde edileceğini gösteriyor. Antrenmanlarda ve maçlardan önce sürekli frikik çalışması yapıyor'' diye konuştu. 
     
     ''DAHA İŞİN BAŞINDAYIZ'' 
     Özdemir, zorlu maçlarda alınan galibiyetler ardından takımın rehavete girmemesi gerektiğini kaydederek, ''Daha işin başındayız'' dedi. 
     Bunun çok önemli olduğunu vurgulayan Özdemir, ''İlk haftalarda, bizim için önemli olan maçlarda aldığımız galibiyetler bir ölçü değil. Daha işin başındayız. Aynı şekilde her geçen hafta performansımızı yükselterek devam etmemiz gerekiyor'' diyerek sözlerini tamamladı. 
     
     PETKOV İÇİN ÇALIŞMALAR SÜRÜYOR 
     Fenerbahçe, İstanbulsporlu Petkov'un transferi için görüşmelerini sürdürüyor. 
     Sarı-lacivertli kulübün yöneticilerinin, ilk transfer döneminin bitimi olan yarın akşama dek bu transferi sonuçlandırmaya çalıştıkları bildirildi. 
     Öte yandan Fenerbahçeli futbolculara Diyarbakırspor maçının ardından 3 gün izin verildi. 
     
</TEXT>
</DOC>
