<DOC>
<DOCNO> 155404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo22.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Böylesi görülmedi... Taraftarlar yöneticilere yasak istedi.. 
</HEADLINE>
<TEXT>

     Hollanda Birinci Futbol Ligi'nde yer alan FC Utrecht'in taraftarları, bazı kulüp yöneticilerinin, takımın maçlarına alınmaması amacıyla, stat yasağı getirilmesi için Hollanda Futbol Federasyonu'na başvurdu. 
     FC Utrecht taraftarlarını bünyesinde toplayan dernek tarafından Hollanda Futbol Federasyonu'na yapılan başvuruda, kulüp yöneticisi 4 kişinin, kötü bir yönetim sergiledikleri, doğru ve iyi bir bütçe yapamadıkları için kulübü zarara uğrattıkları ve mali konulara ilişkin açıkladıkları rakamlarla, hem taraftarları hem de federasyonu yanılttıkları ileri sürüldü. 
     Başvuruda, federasyonun 4 yöneticiye, sergiledikleri kötü yönetim dolayısıyla, 2 ila 3 yıl arasında değişen bir sürede, FC Utrecht'in yapacağı tüm resmi maçlarda stada giriş yasağı koyması istendi. 
     Başvuruda, şikayetlerinin gereğinin yerine getirilmesi durumunda, federasyonun taraftarlarla kulüp yöneticileri arasında fark gözetmediğini ve her iki tarafa da eşit davrandığını kamuoyu önünde göstermiş olacağı görüşüne de yer verildi. 
     
</TEXT>
</DOC>
