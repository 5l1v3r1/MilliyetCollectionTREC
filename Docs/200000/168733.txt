<DOC>
<DOCNO> 168733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/soneko08.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşük kur, ek kaynak umudu yarattı... 
</HEADLINE>
<TEXT>

     Bütçe hazırlanırken, 1 milyon 770 bin liralık ortalama dolar kuruna göre hesaplanarak ayrılan ''dış kredili projeler'' ödeneğinden, kurun düşüşüyle birlikte faiz dışı fazla için 500 trilyon liraya kadar bir kaynak aktarma imkanı gündeme geldi. 
     DPT yetkililerinden edinilen bilgiye göre, bu yıl 3 katrilyon 650 trilyon lirası kredili, 709 trilyon lirası da öz kaynaklardan karşılanacak toplam 4 katrilyon 359 trilyon liralık dış kredili proje yatırım ödeneği bulunuyor. 
     Yılbaşında belirlenen 1 milyon 770 bin liralık ortalama kura göre belirlenen bu rakamın döviz karşılığı, 2 milyar 462 milyon dolara karşılık geliyordu. 
     Ancak ortalama kurun 1 milyon 685 bin lira olarak revize edilmesiyle birlikte, 2 milyar 462 milyon doların karşılığı 4.1 katrilyon liraya geriledi ve şimdiden 209 trilyon liralık bir fazlalık oluştu. 
     Buna karşılık düşük kurun devamı nedeniyle örneğin ortalama dolar kurunun 1 milyon 550 bin liraya çekilmesiyle birlikte, dolar bazındaki ödeneğin TL karşılığı 3 katrilyon 817 trilyon liraya iniyor ve 542 trilyon liralık fazlalık ortaya çıkıyor. 
     
     NASIL KULLANILACAK 
     Böylelikle, daha fazla yatırım imkanı veya faiz dışı fazlanın tutturulması için ek bir kaynak gündeme gelecek. 
     DPT bürokratları, burada oluşacak fazlalığın bir kısmıyla yatırım ödeneklerini artırabileceğini, bir kısmının da yatırımların hızlandırılmasında kullanılabileceğini belirtirken, bunun yanında başka projelere de aktarma yapılabileceğine işaret ettiler. 
     Bürokratlar, bunun hiç bir şekilde yatırım için kullanılmaması durumunda ise faiz dışı fazlaya 500 trilyon liraya varan oranda katkı sağlayacabileceğini vurguladılar. 
     
     IMF'DE GÜNDEME GETİRDİ 
     Öte yandan IMF de, gözden geçirme görüşmeleri sırasında kurdaki düşüşü hatırlatarak, bunun dış kredili projelere nasıl yansıyacağını ve buradan bir ek kaynağın mümkün olup olmayacağını sordu. 
     Yılbaşından bu yana kurdaki düşüşle birlikte dış kredili projelerin ödeneğinde meydana gelen fazlalığın, dolayısıyla faiz dışı fazla için aktarılabilecek ek kaynağın tutarı, DPT'nin yapacağı çalışmanın ardından netleşecek. 
     
</TEXT>
</DOC>
