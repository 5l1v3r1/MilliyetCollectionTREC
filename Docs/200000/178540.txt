<DOC>
<DOCNO> 178540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur37.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit MGK gereksizce ve acelece etkisiz yapıldı... 
</HEADLINE>
<TEXT>

     DSP Genel Başkanı Bülent Ecevit, hükümetin, ''çok acele ve gereksiz bir kararla Milli Güvenlik Kurulu'nu MGK büyük ölçüde etkisiz hale getirme yönünde'' adımlar attığını savundu. 
     DSP Genel Başkanı Bülent Ecevit, tedavi gördüğü Gülhane Askeri Tıp Akademisi'nden GATA taburcu edildikten sonra eşi Rahşan Ecevit ile parti genel merkezine geldi. 
     Ecevit, burada gazetecilere yaptığı açıklamada, GATA'da kısa süreli kaldığını, aslında o kadar kalmasını gerektirecek bir durum olmadığını ancak GATA'nın çok titiz davrandığını söyledi. Yüksek tansiyon şikayeti ile hastaneye gittiğini ve tansiyonunun bir gün sonra normale döndüğünü belirten Ecevit, ''Bir kaç gün daha beni alıkoyup iyice bir kontrolden geçirdiler. Hiçbir olumsuzluğa rastlamadılar'' dedi. 
     Ecevit, sağlık durumunun iyi olduğunu kaydetti. 
     Rahşan Ecevit de, gazetecilerin soruları üzerine kendi sağlık durumunun iyi olduğunu söyledi. 
     
     SOYKIRIM TEHLİKESİ 
     Kuzey Irak'ta Türkmenlere yönelik saldırıları da değerlendiren Ecevit, ''Belli ki Türkmenler bir soykırım tehlikesi ile karşı karşıyalar. Türkiye'nin mutlaka Irak'taki Kürt klanlarını ciddi olarak uyarması gerekiyor'' dedi. 
     ''Türkiye, Kuzey Irak'ta belli mevkileri eline almalı, duruma hakim olmalı'' diyen Ecevit, ''Zaten eskiden biz PKK teröründe Kuzey Irak'ta belli bir miktarda askeri durdurmuştuk. Şimdi biraz daha büyük ölçüde birliklere ihtiyaç olduğu anlaşılıyor. Hiç zaman kaybedilmeden bu konuya hükümetin el atması şart. Yoksa büyük sorunlar çıkar'' diye konuştu. 
     Kuzey Irak'ın, Türkiye'nin güvenliği bakımından mutlaka Türkiye'nin ''etki alanı'' içinde bulunması gerektiğini söyleyen Ecevit, bunun zaman kaybedilmeden yerine getirilmesi gerektiğine inandığını belirtti. Ecevit, ''Biz ancak kendi sınırlarımızın güvenliği, Türkmenlerin güvenliği ile ilgiliyiz. Onun dışında Irak'a karışmayı doğru bulmuyoruz. Silahlı Kuvvetler'in çok kolaylıkla, sıkıntı çekmeksizin Kuzey Irak'ta duruma hakim olabileceğine inanıyorum'' dedi. 
     
     MGK'NIN 2 AYDA BİR TOPLANMASI 
     Bir soru üzerine de hükümetin çok acele ve gereksiz bir kararla Milli Güvenlik Kurumu'nu büyük ölçüde etkisiz hale getirme yönünde adımlar attığını savunan Ecevit, şunları kaydetti 
     ''Ayda bir toplanmasına gerek yok 2 ayda bir toplanması yeterli dediler. Ama bu karar alındıktan bir süre sonra meydana gelen olaylarla MGK'nın ayda bir toplantı yapması zorunluluğu ortaya çıktı. Buna benzer durumlar hep olabilir. Türkiye, dünyanın en hassas, duyarlı bölgesinde yer almaktadır. Burada asker-hükümet diyalogunun sürekli olması Türkiye'nin ulusal güvenliği için büyük önem taşıyor. 2 ayda bir toplanması çok büyük bir hata olmuştur.'' 
     
</TEXT>
</DOC>
