<DOC>
<DOCNO> 177207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/soneko25.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK resti çekti Hükümet hazır değilse, görüşmeyi terk ederiz 
</HEADLINE>
<TEXT>

     KESK Başkanı Sami Evren, hükümetin ilk toplu görüşmede konuşmadığını ve sadece kendi taleplerini dinlediğini belirterek, ''hükümet görüşmeye yine hazırlıksız geldiyse, görüşmeyi terk ederiz'' dedi. 
     Bugün ikincisi gerçekleştirilecek toplu görüşme öncesi Başbakanlıkta basın mensuplarına açıklamalarda bulunan Evren, KESK'in 23 Ağustos'ta yapacağı etkinliğin yasaklanması ve toplu görüşmelere ilişkin bilgi verdi. 
     23 Ağustos'ta Ankara'da gerçekleştirilecek etkinliğe ilişkin ''Kamuoyuna bilgi verme hakkımız izne tabi değildir'' diyen Evren, Ankara Valiliği, İçişleri Bakanlığı ya da diğer ilgililerin böyle bir şeyi yasaklamakla hukuk dışı davrandıklarını savundu ve hukuka saygıya davet etti. 
     Dolayısıyla 23 Ağustosta kamu çalışanlarının haklı taleplerini kamuoyuna açıklayacaklarını söyleyen Evren, bu türlü antidemokratik uygulamalardan vazgeçilmesini istedi. 
     
     TOPLU GÖRÜŞME 
     İlk görüşmede hükümetin konuşmadığını sadece kendi taleplerini dinlediğini belirten Evren, hükümetin 15 Ağustos'ta görüşme yapılacağını bilmesine rağmen hazırlıksız olduğunu iddia etti. 
     Bugünkü görüşmede hükümetin hazırlıklı olmasını dileyen Evren, ''Hükümet yine hazırlıksız geldiyse görüşmeyi terk ederiz'' diye konuştu. 
     Evren, Hükümetin hazırlıksız gelmesi durumunda bunun kendilerini ciddiye almadığı anlamına geleceğini ifade etti. 
     Bir yanda IMF'ye verilen niyet mektubu bir yanda ise KESK bulunduğunu kaydeden Evren, ''Hükümet ikisi arasında sıkışmıştır. Bu sıkışıklıktan kurtulması için bu masa, önemli bir şanstır. Bu şansı çalışanlar lehine, kamu çalışanlarının önerisi doğrultusunda hükümet değerlendirirse halkı, çalışanlar rahat eder'' dedi. 
     Öte yandan Evren, kamu emekçilerinin ücretlerindeki erimenin 2000 yılında yüzde 18.2, 2001 yılında ise yüzde 13.8 olarak gerçekleşirken, geçen yıl da yüzde 18 olduğunu sözlerine ekledi. 
     
</TEXT>
</DOC>
