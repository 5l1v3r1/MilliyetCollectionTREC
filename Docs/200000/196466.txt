<DOC>
<DOCNO> 196466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/guncel/gun06.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
100 bin hektara balta tehdidi 
</HEADLINE>
<TEXT>

   Cumhurbaşkanı Sezer, Orman Yasası'ndaki iki maddenin iptali ve yürürlüğünün durdurulması için Anayasa Mahkemesi'ne başvurdu. Sezer'e göre iptal gerçekleşirse 100 bin hektar orman kurtulacak 
      SALİHA ÇOLAK Ankara 
   
   Cumhurbaşkanı Ahmet Necdet Sezer, dün Resmi Gazete'de yayımlanarak yürürlüğe giren Orman Yasası'nın kızılağaçlıklarla aşılı kestaneliklerin orman sayılmayacak yerler arasına alınması ve bu yerlerden yararlanmayı özel bir rejime bağlayan iki maddesinin iptali ve yürürlüğünün durdurulması için Anayasa Mahkemesi'ne başvurdu. 
   Sezer'e göre söz konusu iki madde iptal edilirse 100 bin hektarlık orman alanı balta tehdidinden kurtulacak. Muhtardan alınacak belgeyle kesilebilecek kestane ve kızılağaçların yoğunlukla bulunduğu Karadenizde de doğal felaketlerin önüne geçilecek. Sezer, yasayı 15 Ağustos'ta Meclis'e geri gönderirken veto gerekçelerini şöyle sıralamıştı 
   
   Muhtar belgesi yeterli 
   Halen, üç hektardan az olan kızılağaçlık ve aşılı kestaneliklerden sahiplerinin yararlanması olanaklıdır. 
   Yasayla yüzölçümüne bakılmaksızın, özel mülkiyetteki kızılağaç ve aşılı kestanelikler tamamen orman alanı dışına çıkarılıyor. Böylece hiçbir kayıt ve koşula bağlanmaksızın muhtardan alınacak belgeyle kesim ve taşıma yapılabilecek. 
   Orman Genel Müdürlüğü'ne göre 100 bin hektar kestane ve kızılağaç ormanı bulunmaktadır. 
   Kestane, Doğu Karadeniz yöresinin asli ağaç türü olup odunundan kereste, çiçeğinden de kestane balının hammaddesi olarak yararlanılmaktadır. 
   
   Hem dik, hem kel kalacak 
   Doğu Karadeniz, birinci derece toprak kaymasına açık yörelerdendir. Çok dik granit ana kaya üzerindeki sığ topraklar ve yoğun yağış, böyle bir ortamı yaratmaktadır. Ağaç örtüsünün ortadan kaldırılması, doğal felaketlerin artması anlamına gelmektedir. 
   Bölgede kadastrosu yapılan orman arazisi yüzde 10 oranındadır. Kızılağaç ve kestaneliklerin kime ait olduğu belirsizdir. 
   Yasa, bu durumuyla kestane ve kızılağaç ormanlarını korumasız bırakmakta, Doğu Karadeniz ormanlarının yok edilmesine neden olabilecek nitelik taşımaktadır. 
   Yasa koyucu, Doğu Karadeniz yöresindeki sanayinin hammadde gereksinimi için bir önlem almak çabasında ise, orman kurulması özendirilebilir. Aksi halde mevcut kızılağaç ve kestane ağacı örtüsünün ölçüsüz kullanıma açılmasının sonuçlarına toplum katlanmak zorunda kalacaktır. 
   Yasa, kamu yararı ve Anayasa'nın 169. maddesiyle bağdaşmamaktadır. 
   
   
   
</TEXT>
</DOC>
