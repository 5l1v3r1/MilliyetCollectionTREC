<DOC>
<DOCNO> 176582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/dunya/dun01.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutanlar, Saddam Gabor'u sevmedi 
</HEADLINE>
<TEXT>

      DIŞ HABERLER SERVİSİ 

   
   Irak'ta devrik lider Saddam Hüseyin'i yakalamak için operasyonlarını sürdüren Amerikan ordusunun, Saddam'ı halk nezdinde küçük düşürmek ve Saddam yanlılarını kışkırtarak ortaya çıkarmak amacıyla hazırladığı afişler, Amerikalı komutanlar tarafından iyi karşılanmadı. 
   Kaynaklara göre Amerikalı üst düzey komutanlar, devrik diktatörü Rock and Roll yıldızı Elvis Presley veya bir dönemin seks sembolü Zsa Zsa Gabor'a benzeterek alay konusu yapan posterlerin halkta ters tepki yaratmasından endişe ediyor. 
   Irak'taki 4. Piyade Tugayı tarafından hazırlanan afişlerden birinde Saddam'ın ağır makyajla rötuşlanmış uzun sarı saçlı bir fotoğrafı bir dönemin seks sembolü Zsa Zsa Gabor'un vücuduna monte edilmiş olarak görülüyor. "Saddam Gabor" afişlerinin Saddam'ın doğum yeri olan Tikrit sokaklarını süsleyeceği bildirildi. 
   
   
</TEXT>
</DOC>
