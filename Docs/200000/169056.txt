<DOC>
<DOCNO> 169056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/spor/spo04.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON SESSİZ 0-0 
</HEADLINE>
<TEXT>

Bordo-Mavililer, Avusturya'daki üçüncü hazırlık maçında Alman Ligi'nin güçlü ekiplerinden Borussia Dortmund ile golsüz berabere kaldı. Yabancı transferler göz doldurmadı 
     İyi direndi 
     TRABZONSPOR, olaylar nedeniyle yarım kalan Austria Wien karşılaşması sonrası Avusturya kampında oynadığı üçüncü hazırlık maçında Borussia Dortmund ile golsüz berabere kaldı. Almanya Birinci Ligi'nin güçlü ekipleri arasında yer alan rakibi karşısında iyi direnen ve pozisyon vermeyen Karadeniz ekibi gol yollarında yetersiz kalınca beraberliği razı oldu. Yabancı transferler Karel, Van Der Paar ve Yattara ise başarılı bir futbol ortaya koyamadı. Bugünü dinlenerek geçirecek olan Trabzonspor yarın Hırvat Vartex Varadzin ile oynayacak. 
     
     Maçın karnesi 
     HAKEMLER Messner, Hechtl, Adanitsch 
     TRABZONSPOR Petkoviç 5 Hasan Dk.46 7 - Tayfun 6 , Recep 5 , Erdinç 6 , Karel D'daene 4 - Gökdeniz 6 , Van Der Paar 4 Hasan Dk.86 , Hüseyin 6 , Ali Şen 5 Somers Dk.63 5 - M. Yılmaz 5 , Yattara 4 Fatih Dk.63 5 
     B.DORTMUND Lehmann 6 - Ricken 5 , Wöms 5 , Dede 6 - Addo 5 , Reuter 5 T. Frings Dk.46 5 , Kehl 5 , Moudoni 6 , Leonardo 5 - Jan Koller 5 Senesie Dk.68 4 , Tomas Rosicky 6 
     SARI KART Ali Şen 
     
     'Artık eski Fatih olamam' 
     'Yanlış yapmışım' 
     TRABZONSPOR'UN Austria Wien ile oynadığı hazırlık maçında yan hakeme yumruk atan ve ağır bir ceza ile karşı karşıya kalan Fatih Tekke çarpıcı açıklamalar yaptı. Kendisine sahip çıkılmadığından yakınan tecrübeli golcü, "Daima önce kulübüm dedim. Demek yanlış davranmışım. Artık Trabzonspor'da aynı duyguları taşımam imkansız. Eski Fatih olamam" dedi. 
     
     'Çok pişmanım' 
     KULÜBÜNE çok kırgın olduğunu söyleyen Fatih Tekke, "Hakem Vellinger'e yaptığım davranıştan dolayı pişmanım. Ama başımdan böyle bir olay geçince gördüm ki, kulübüm benim için farklı duygular taşımıyor. İnsanlar emek verdikleri kurum tarafından böyle zamanlarda sahiplenilmek ister. Üzgünüm, ben bunu göremedim. Bundan sonra hiçbir şey eskisi gibi olmayacak" diye konuştu. 
     
     'Beni yıktılar' 
     KENDİNİ savunan golcü oyuncu sözlerini şöyle tamamladı "Orada görevlilere tokat atan tek ben değilim. Ama nasıl olduysa, bir tek Fatih saldırgan çıktı. Ya rakibin yaptıklarına ne demeli. Kendi yöneticimiz, kulübümüz bize kol kanat germiyor. Altın 11'den çıkarılmış olmama çok üzülmedim. Ancak Trabzonspor'dan destek beklerken köstek görmek, işte o beni yıktı." 
     

</TEXT>
</DOC>
