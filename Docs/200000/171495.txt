<DOC>
<DOCNO> 171495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/guncel/gun05.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis şefini 'veda mektubu' yakacak 
</HEADLINE>
<TEXT>

   Görevinden alındığı gün çalışma arkadaşlarına bıraktığı mektupla hükümeti eleştiren Polis Müdürü Saçan'ın cezalandırılması istendi 
      TOLGA ŞARDAN Ankara 

   
   İstanbul Emniyet Müdürlüğü Organize Suçlarla Mücadele Şube Müdürlüğü görevinden alındığı gün çalışma arkadaşlarına bıraktığı "veda mektubu", ünlü polis müdürü Adil Serdar Saçan'ın başına dert oldu. Müfettişler, Saçan'ın disiplin yönünden 12 ay kıdem durdurma, adli yönden ise 1 - 3 yıl arası hapisle cezalandırılmasını istedi. 
   İstanbul'da çetelere karşı düzenlediği operasyonlarla tanınan, AKP'nin iktidara gelmesiyle önce İstanbul Emniyet Müdürlüğü Foto Film Şube Müdürlüğü'ne, daha sonra Niğde Polis Okulu'na atanan Saçan, çalışma arkadaşlarına yazdığı mektupta hükümeti şöyle eleştirdi 
   "...rejimi değiştiremeyeceğini anlayan bazı irticacı gruplar, çıkar amaçlı suç örgütleri veya çeteler kurarak halkımızı dini motiflerle kandırarak ele geçirdikleri yerel yönetimleri sömürmüş, buradan da elde ettikleri maddi güçle ülke rejimini yıkmak için planlı soygunlarına devam etmek istemektedirler." 
   
   
</TEXT>
</DOC>
