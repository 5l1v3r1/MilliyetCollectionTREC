<DOC>
<DOCNO> 177182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sondun34.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan ve Powell Irak'ı masaya yatırdı... 
</HEADLINE>
<TEXT>

     BM Genel Sekreteri Kofi Annan, "Irak'ın kaos içinde bulunduğunu ve savaş öncesi farklı görüşlere sahip ülkelerin Irak halkına yardım olanaklarını araştırdıklarını" söyledi. 
     Annan ile ABD Dışişleri Bakanı Colin Powell'ın New York'taki BM merkezindeki bir saatten uzun süren görüşmesinin ardından, basın toplantısı düzenlendi. 
     "Powell ile Irak'taki güvenlik durumunu gözden geçirdiklerini, ayrıca Ortadoğu konusu üzerinde durduklarını" vurgulayan Annan, "Irak'ta güvenliğin nasıl sağlanacağı ve BM'nin görevini nasıl sürdürebileceği hususu üzerinde durduk" dedi. 
     "Savaş öncesi farklı görüşlere sahip ülkelerin Irak halkına yardım olanaklarını araştırdıklarını" belirten Annan, "Savaşa karşı olan ülkeler de şimdi bir araya gelerek, Irak halkına yardım imkanlarını arıyorlar" diye konuştu. 
     "BM'ye Irak'ta insani hizmet ve imar görevi verildiğini, asker gönderme yetkisi verilmediğini" hatırlatan Annan, "Irak kaos içinde. Savaştan önce görüş ayrılıkları olduğu biliniyor. Fakat şimdi bir araya gelerek, Irak halkına yardım etmek mecburiyetindeyiz" dedi. 
     ABD Dışişleri Bakanı Colin Powell da ABD'nin BM Güvenlik Konseyi'ne Irak ile ilgili yeni bir tasarı sunacağını ve tasarıyla diğer ülkelerin Irak'taki Amerikan İngiliz koalisyonuna katılmaya teşvik edilebileceğini söyledi. 
     ABD'nin Irak'taki denetimi BM'ye devretmesinin söz konusu olmadığını belirten Powell, "BM görevini rahatlıkla yapabilsin diye güvenli bir ortam yaratmaya çalışıyoruz. Hazırlanacak karar tasarısında hangi söylemin uygun olacağını tartışıyoruz. BM'nin Irak'ta hayati bir rol oynadığını hepimiz biliyoruz" dedi. 
     Powell, "Son bir hafta içinde Güvenlik Konseyi'ne üye ülkelerin dışişleri bakanlarıyla yaptığım görüşmelerde, Irak halkına yardım için bir araya gelinmesi konusunda görüş birliği içinde olduğumuzu gözlemledim" diye konuştu. 
     Şu anda koalisyon güçleri dışında Irak'ta 30 ülkeden 22 bin asker bulunduğunu hatırlatan Powell "Irak'ta zaten uluslararası bir varlık bulunuyor. 5 ülke daha Irak'a asker göndermeyi düşünüyor" ifadesini kullandı. 
     "Biz Irak halkına yardım etmeye gayret ediyoruz. Teröristler ise bunu engellemeye çalışıyorlar" diyen Powell, sözlerini şöyle sürdürdü 
     "ABD ve koalisyon güçleri Irak'ta kalmaya Saddam rejiminin kalıntılarını tasfiye ederek, kaynakların tüm Irak halkının yararına olacak şekilde kullanılmasını sağlamaya kararlı". 
     Powell, bu konuda Bağdat'taki BM temsilcileri ve insani yardım kuruluşları görevlileriyle el ele çalıştıklarını belirtti. 
     Ortadoğu sorununa da değinen Powell, aşırı dinci Hamas örgütüne İsrail karşıtı saldırılarını durdurması için baskı yapılması gerektiğini söyledi. 
     "Ortadoğu'da durumun kritik olduğunu" kaydeden Powell, "Filistin lideri Yaser Arafat ve Başbakanı Abbas yol haritasına uygun hareket ettiklerinde Ortadoğu'da terör duracaktır. Teröristlerin başarıya ulaşmalarına meydan vermemeliyiz" diye konuştu. 
     Powell, diğer ülkelerin dışişleri bakanlarına, BM Güvenlik Konseyi'ne, uluslararası topluluğun diğer üyelerine ve Arap ülkelerinin temsilcilerine, "Hamas gibi örgütlerin eylemlerine son vermesi için müdahale edilmesi ve ısrarcı olunması " çağrısında bulundu. 
     Ortadoğu'da barış için hazırlanan yol haritasının sona ermesini, "iki tarafın da üzerinden düştüğü kayaya" benzeten Powell, "Bu durumda bu yol haritasının sonu değil. İki tarafın da ilerlemek için bir çözüm bulunmasını anladığına eminim. Alternatifi ne Daha çok ölüm ve yıkım mı Teröristlerin maçı kazanmasına izin vermek mi Hayır. Bu kabul edilebilir bir çözüm değil" dedi. 
     
</TEXT>
</DOC>
