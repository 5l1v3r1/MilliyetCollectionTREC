<DOC>
<DOCNO> 171575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sondun09.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye göre Irak'a asker gönderme ilişkiler için fırsat... 
</HEADLINE>
<TEXT>

     Amerikalı bir yetkili, ''Türkiye'nin asker göndermesi mümkün olursa bu ilişkilerimiz için büyük bir fırsat yaratır. Asker sayısına da Türkiye kendi karar verir. Pazarlık yapmayacağız. Asker gönderip göndermemeye hükümet karar verecek'' dedi. 
     Amerikalı yetkililer, Dışişleri Bakanı ve Başbakan Yardımcısı Abdullah Gül'ün Washington'daki görüşmelerinin ardından A.A'ya değerlendirmelerinde, Türklerin askeri katkısının istendiğini, ancak bu konuda kararı Türk hükümetinin vereceğini vurguladılar. 
     Amerikalı kaynaklar, asker göndermenin, Türk-Amerikan ilişkilerinin durumu ve Türkiye'nin, Irak'ın geleceğinde ağırlığını ortaya koyması için fırsat olduğu yorumunu yaptı. 
     ABD Savunma Bakanı Donald Rumsfeld'in de görüşmede Gül'e, Afganistan'daki Uluslararası Güvenlik Destek Gücü ISAF'ın komutasının Türkiye tarafından üstlenilmesi kararının bile 1.5 yıl zaman aldığını hatırlatırken, ''Acele etmenize gerek yok ama bir yıl da almasın'' dediği öğrenildi. 
     
     BAĞDAT'IN KUZEYİ VE BATISI 
     Türk diplomatik kaynakları ise asker gönderme konusunun, Gül'ün Türkiye'ye dönerek hükümete bilgi vermesinin ardından ele alınacağını belirtirken, bu yönde bir karar çıkması halinde, Türk askerinin, Bağdat'ın kuzey ve batısında görev yapabileceğini söylediler. 
     Asker gönderme konusunda soğukkanlı olmak ve iyi hesap yapmak gerektiğine dikkat çeken kaynaklar, risklerin, Genelkurmay Başkanlığı tarafından inceleneceğini belirttiler. Asker masraflarının kim tarafından karşılanacağının konuşulmadığını kaydeden Türk diplomatik kaynakları, ''Zaten bunlar ekonomik değil, politik değeri olan şeyler'' yorumunu yaptı. 
     
     CHENEY ''TÜRK ASKERİ PROFESYONEL'' 
     ABD Başkan Yardımcısı Dick Cheney'nin, ABD'nin, Irak'ta istikrarın sağlanmasının, uluslararası bir konum kazanmasını istediği ve bu çerçevede Türkiye'nin katılımından memnun olacaklarını ifade ettiği de öğrenildi. 
     Cheney görüşmede, Türk askerinin, özellikle barış gücü operasyonlarındaki profesyonelliğini övdü ve kişisel olarak Türkiye'ye çok önem verdiğini belirtti. 
     Türk tarafının ise asker gönderme meselesinin, NATO veya BM şemsiyesi altında bunun gerçekleşmesinin daha kolay olacağı mesajını verdiği belirtildi. Bir diplomatik kaynak, ''Biz Irak'ta jandarma olmayacağız. Bosna'daki gibi, Irak'ta kalkınmaya katkı yapmak istiyoruz'' dedi. 
     Gül'ün Pentagon'daki temaslarının ardından, Türk ve Amerikalı heyetler bir süre daha ABD Savunma Bakanlığı'nda kalarak, ABD'nin talebini daha somutlaştırmak üzere çalıştığı belirtildi. 
     ABD Savunma Bakanı Rumsfeld, Türk-Amerikan ilişkilerinin çok önemli olduğunu ve Türkiye'nin, bölge istikrarı için çok şey yapabileceğini kaydetti. ABD tarafı, Türkmenlerin durumunu iyileştirme ve daha iyi temsil sağlanması konusuna değinirken, Türk tarafı, Türkmenlerin Irak vatandaşı olduğuna vurgu yaptı. 
     
     SÜLEYMANİYE'DE TÜRK ASKERLERİNİN GÖZALTINA ALINMASI 
     Bakan Gül, Süleymaniye'de Türk askerlerinin gözaltına alınması olayı için, ''talihsiz'' nitelemesinde bulunurken, Rumsfeld, bu olayın, koordinasyon eksikliğinden kaynaklanan yerel bir mesele olduğunu, ancak geçmişteki krizlerin aşıldığını kaydetti. 
     Türkiye, Irak'ta geçici konsey üyeliğine getirilen Mahmud Osman adlı şahsın terör örgütü PKK bağlantısından duyduğu rahatsızlığı da Pentagon'daki görüşmelerde dile getirdi. Rumsfeld, Irak'ta ve ülkenin kuzeyinde teröre fırsat verilmeyeceğini vurgulayarak, PKK terörüne karşı güvence verdi. 
     Gül'ün, muhatabı Colin Powell ile görüşmesinin de çok olumlu bir hava içinde geçtiği belirtildi. İkili ilişkiler, Irak, Ortadoğu yol haritası, Kıbrıs, Ermenistan ve ekonomik durum konuları görüşüldü. Powell, ekonomik durumu sorarken Gül, ekonomik göstergelerin gayet iyi olduğuna işaret etti. 
     Görüşmelerde, ABD kongresindeki Ermeni karar tasarıları da konuşuldu. Türkiye, bu konunun sürekli gündeme gelmesinden duyduğu rahatsızlığı iletti. 
     
     GÜL'ÜN ZİYARETİ KRİTİK 
     Türk kaynakları, Gül'ün ziyaretinin yapılmaması gerektiği yönündeki yorumlara dikkat çekerken, ''Bir problem varsa üstüne gidilmeli. Yoksa soğur ve problem derinleşir. Bu, kritik bir seyahat. Gayet iyi, başarılı geçiyor. Gösterilen dostluk, samimiyet, katılım, karşılama da bu yönde'' değerlendirmesinde bulundu. 
     Amerikalılarla görüşmelerde, AK Parti hükümetinin, Türk-Amerikan dostluğuna inandığı, ABD'nin, demokrasi, insan hakları, piyasa ekonomisi ilkelerine değer verdiği ve bu değerlerin Türkiye'nin bölgesinde yerleşmesinin önemli olduğu mesajının verildiği belirtildi. 
     Türk tarafı, ''Türkiye, daha demokratik bir ülke, daha şeffaf, milletvekili seçmenin görüşünü dikkate alıyor, ABD de bundan memnun olmalı, yeni bir Türkiye ortaya çıktı'' yönünde görüş belirtti. 
     Öte yandan görüşmelerde, ABD'nin insan kaçakçılığı raporunda Türkiye'ye haksızlık yapıldığı görüşü Amerikan tarafına iletildi ve Türkiye'nin statüsünün değişmesi istendi. 
     Washington Post gazetesinde çıkan ve Türkiye'nin asker göndermeyi, ekonomik yardım koşuluna bağladığını savunan haber de Türk tarafını rahatsız etti. Bir diplomatik kaynak, ''Biz bunu ekonomik çıkar olarak görmüyoruz. Bu şekilde yansıtmak, spekülasyon yapmak, sadece ilişkilere zarar verir'' yorumunu yaptı. 
     
</TEXT>
</DOC>
