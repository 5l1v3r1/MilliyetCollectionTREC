<DOC>
<DOCNO> 199357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur30.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Üniversitesi'nde öğrenciler çatıştı 10 gözaltı 
</HEADLINE>
<TEXT>

     İstanbul Üniversitesi İÜ Beyazıt Yerleşkesi'nde taşlı sopalı kavga eden öğrenci grupları, polisin müdahalesiyle dağıtıldı. 
     ''Müslüman Gençlik'' adlı grubun, Esnaf Hastanesi'nin yanındaki İÜ İktisat Fakültesi ek hizmet binasına ''Emperyalizme ve Şeriata Hayır'' yazılı pankart asan Türkiye Komünist Partili TKP grubu uyarmasıyla dün başlayan gerginlik, bugün saat 13.30 sıralarında bina girişinde taş ve sopalı kavgaya dönüştü. 
     Binanın giriş kapısı ile bazı camlarının kırıldığı kavgaya müdahale eden polis, grupları Süleymaniye ve Saraçhane yönlerine doğru kovalayarak dağıttı. 
     Bu sırada, üniversitenin ana yerleşkesinde toplanarak dışarı çıkmaya hazırlanan grup da, polisin müdahalesiyle dağıtıldı. 
     Müdahale sırasında gözaltına alınan yaklaşık 10 öğrenci, Beyazıt Polis Merkezi'ne götürüldü. 
     Camları kırılarak hasar gören İÜ İktisat Fakültesi ek hizmet binasındaki öğrenciler, olay sonrası okul dışına çıkarıldı. Bir süre dışarıda bekletilen öğrenciler, görevlilerin kırılan camları temizlemesinden sonra tekrar binaya alındı. 
     
</TEXT>
</DOC>
