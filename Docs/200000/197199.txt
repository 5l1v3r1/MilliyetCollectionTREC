<DOC>
<DOCNO> 197199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/spor/spo04.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba'yı korku sardı 
</HEADLINE>
<TEXT>

   Trabzonspor'un hocası, Elazığspor maçı için futbolcularını uyardı, "Rakibinizi küçümsemeyin Şampiyonluk yarışındaki varlığımız alacağımız üç puana endeksli. Bunu unutmayın" dedi 
      
   Endişe taşıyor 
   TRABZONSPOR Teknik Direktörü Samet Aybaba, milli maç nedeniyle verilen aradan sonra takımını yeniden lig yarışına motive etmek için büyük çaba harcıyor. Elazığspor maçında yaşanacak sürpriz puan kayıplarından endişe eden tecrübeli teknik adam dün yaptığı toplantıda, "Rakibinizi sakın küçümsemeyin. Oynamadan kimseye üç puan vermiyorlar. Artık sadece bu maçı düşünün" ifadelerini kullandı. 
   
   Erdinç düzeldi 
   SAMET Aybaba, Elazığspor'un ligdeki yerinin kendilerini rehavete sokmaması gerektiğini kaydetti, "Futbolda her türlü sonuç çıkabilir. Unutmayın ki, zirve yarışındaki varlığımız alacağımız üç puana endeksli" diye konuştu. Aybaba, önceki gün yapılan antrenmanda ayak bileğinden sakatlanan Erdinç'in durumunun da iyi olduğunu söylerken, Gökdeniz'in de kampa katılmasıyla eksik oyuncunun bulunmadığını belirtti. 
   
   Adaylar buluştu    İskender Önal ile Atay Aktuğ dün biraraya geldiler, camiaya birlik mesajı verdiler "Sağduyulu olalım" dediler 
   BORDO - Mavili kulüpte başkan adaylıklarını açıklayan Atay Aktuğ ile İskender Önal bir araya gelerek sağduyu çağrısında bulundu. Aktuğ ve Önal, "Bu buluşmanın nedeni birleşme amaçlı değil. Kongre öncesi birbirimizi yıpratmaya yönelik kampanyalardan uzak durmak için buradayız" dediler. 
   İSKENDER Önal'ın yönetiminde olması beklenen eski Genel Sekreter Hasan Yener'in ise yakın çevresine "Ben listede yer almayacağım" dediği öğrenildi. Turan Yeşilbaş'ın da işlerini öne sürerek listeye girmeyeceği, Mahmut Ören'in de listede yer almak için bazı şartlar öne sürdüğü kaydedildi. 
   
   Devlerle kapışacak    DEVRE arası kampını Antalya Belek'de yapacak olan Trabzonspor güçlü rakiplerle mücadele edecek. Bordo - Mavililer, 11 Ocak'ta başlayacak Efes Cup Turnuvası'nda Beşiktaş'ın yanı sıra Almanya'dan Schalke 04, Werder Bremen, Hollanda'dan PSV Eindhoven ile Rusya'dan Spartak Moskova takımları ile karşılaşacak. 
   
   Revizyon kapıda    ELAZIĞSPOR maçının hazırlıklarını dün yaptığı antrenmanla sürdüren Trabzonspor'da Samet Aybaba'nın devre arasında revizyona gideceği belirtildi. Aybaba'nın Somers, Oumar ve Mustafa Yalçınkaya'yı takasta kullanmayı planladığı bidirildi. 
   
   
</TEXT>
</DOC>
