<DOC>
<DOCNO> 199127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/dunya/dun00.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush ve Blair'in tavrı... 
</HEADLINE>
<TEXT>
   İslam ile terörü yan yana kullanmıyorlar 
   WASHINGTON, LONDRA Milliyet 

   
   Teröre karşı savaşta cephenin ön saflarında yer alan ABD ve İngiltere'nin liderleri, terör ve İslam kelimelerini yan yana kullanmamaya özen gösteriyor. ABD Başkanı George W. Bush, konuşmalarında El Kaide ve yandaşlarının terör eylemlerinden söz ederken "İslami" ya da "İslamcı" nitelemelerini kullanmıyor. 
   Buna karşın konuşmalarında, terörist eylemlerin ardında İslam adına hareket ettiğini iddia edenlerin bulunduğunu sık sık dile getiren Bush, El Kaide'nin "dindar" olamayacağı tezini de işliyor. ABD Başkanı, 17 Kasım'da beş Iraklı kadın lideri kabulü sırasında yaptığı konuşmada İstanbul'daki saldırılara değindi ve "El Kaide'nin tabiatını bu eylemlerde görüyoruz. İnsan hayatına hiçbir saygıları yok" dedi. 
   İngiltere Başbakanı Tony Blair de "İslami terör" ifadesini kullanmıyor. Blair, terör kökten dinci bir örgüt tarafından yaratılmış olsa bile bu olayları yorumlarken "fanatik teröristler", "uluslararası terörizm", "şeytani terör örgütleri" gibi tanımlar yapıyor ya da doğrudan El Kaide örgütüne atıfta bulunuyor. Blair, 20 Kasım'da İstanbul'da düzenlenen saldırıların ardından "Ölenlerin çoğu Müslüman. Bu terörizm 21. yüzyılın tehdidi" şeklinde konuşmuştu. 
   
   
   
   
   
   
</TEXT>
</DOC>
