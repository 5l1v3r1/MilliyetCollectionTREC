<DOC>
<DOCNO> 167493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/son/soneko03.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası borsalarda ABD doları geriledi, altın fiyatı arttı... 
</HEADLINE>
<TEXT>

     Uluslararası borsalarda geçen hafta ABD Doları, Euro dışındaki önemli para birimleri karşısında gerilerken, altın fiyatları arttı. 
     Tokyo Borsası'nda ABD Doları, Japon Yeni karşısında yükseliş trendi içinde 119.86 yenden haftaya girmesine karşın, Cuma günü kapanışta 118.26 yene geriledi. 
     ABD Doları'nın önemli paralar karşısında Londra Borsası'nda pazartesi ve cuma kapanışları itibariyle aldığı değerler şöyle 
     Londra borsasında pazartesi 1.1486 dolardan kapanan euro, cuma kapanışta 1.1476 dolara indi. 
     Aynı borsada haftanın ilk günü 1.6504 dolardan kapanan İngiliz Sterlini, hafta sonu kapanışta 1.6675 dolara yükseldi. 
     
     MENKUL KIYMET PİYASALARI 
     New York Borsası'nda Dow Jones Endeksi ve teknoloji endeksi Nasdaq, yatay bir seyir eğilimi içerisinde, sırasıyla 8,985.44 puan, 1,622.81 puandan girdi. ABD'de dün resmi tatil nedeniyle borsalarda işlem yapılmadı. 
     ABD Çalışma Bakanlığı'nın perşembe günü yayımlanan raporunda, ABD'de işsizlik oranının Haziran ayında beklenenin üzerinde 9 yılın en yüksek değerlerinden biri olan yüzde 6.4'e ulaşması, 3 Temmuz Perşembe günü endeklerin gerilemesine neden oldu. 
     Bununla beraber endeksler pazartesi gününe göre yüksek seviyede Dow Jones Endeksi 9,070.21 puan, Nasdaq da 1,663.45 puandan haftayı tamamladı. 
     Tokyo Borsası'nda Nikkei Endeksi de, haftaya düşüş eğilimi içersinde 9,083.11 puandan başladı. Endeks Cuma günü kapanışta ise Pazartesi gününe göre 464.62 puan artarak 9,547.73 puana çıktı. 
     
</TEXT>
</DOC>
