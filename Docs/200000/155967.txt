<DOC>
<DOCNO> 155967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sondun23.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Filistinli örgütler silahsızlanmalı... 
</HEADLINE>
<TEXT>

     İsrail Başbakanı Ariel Şaron, Filistin hükümetinin teröre karşı ''gerçek bir savaş vermesinin'' bölgede barışa doğru ilerlemenin anahtarı olduğunu söyledi. 
     Şaron'un ABD Dışişleri Bakanı Colin Powell ile Kudüs'te görüşmesinin ardından, ortak basın toplantısı düzenlendi. 
     Şaron, basın toplantısında, Mahmud Abbas'ın Ebu Mazen başbakanlığındaki Filistin hükümetinin teröre karşı vereceği gerçek bir savaşın, Ortadoğu barışında ilerlemenin anahtarı olduğunu ifade etti. 
     İsrail Başbakanı, barışın sağlanması için yakında Mahmud Abbas ile biraraya geleceğini belirtti. 
     İsrail'in güvenliği konusunda hiç taviz vermeyeceğini vurgulayan Şaron, ''İsrail, konu güvenlik olduğunda, ne şimdi, ne gelecekte taviz verecektir'' diye konuştu. 
     Şaron, ''Irak'ta koalisyon güçlerinin zafer kazanması, barış sürecinde ilerleme kaydedilmesi için fırsat sunuyor'' dedi. 
     
     POWELL ''TARİHİ AN'' 
     ABD Dışişleri Bakanı Colin Powell da basın toplantısında, barış için Filistinli militan örgütlerin mutlaka silahsızlanması gerektiğini söyledi. Powell, '' Terörün önlenmesi için silahsızlanma olmazsa barış çabaları başarısız kalacaktır'' dedi. 
     Powell, ''Abbas, polis örgütü dışında silahların toplanması gerektiğini biliyor'' dedi. 
     Colin Powell, Şaron ve hükümetine de 28 Eylül 2000'de başlayan Filistin intifadasından sonra Filistin kentlerinde İsrail ordusunun kurduğu ablukanın artık kaldırılması çağrısında bulundu. 
     Filistin-İsrail barışının temelli kurulması amacıyla müzakere yolunun yeniden açılması için ''tarihi bir dönemeçte bulunulduğunu'' özellikle vurgulayan Powell, Filistin tarihinde ilk Başbakan olan Filistin Ulusal Özerk yönetimi Başbakanı Mahmud Abbas'a büyük önem atfettiklerini belirtmiş oldu. 
     
</TEXT>
</DOC>
