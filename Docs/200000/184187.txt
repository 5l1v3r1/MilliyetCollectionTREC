<DOC>
<DOCNO> 184187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur32.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Leil ''Erdoğan light İslam'' 
</HEADLINE>
<TEXT>

     AKP ve Başbakan Tayyip Erdoğan'ı konu alan, "Demo-İslam Türkiye'nin Yeni Yüzü" adlı bir kitap yazan İsrail eski Dışişleri Bakanlığı Müsteşarı Dr. Alon Liel, AKP için, "İslam light" benzetmesi yaptı. 
     Liel, "İsrail'de bana Erdoğan nedir diye soruyorlar. Ben de "İslam light 
     diyorum. Bu, İslam'ın yeni bir versiyonu. Bu modern İslam'dır, ılımlı İslam'dır. 
     Erdoğan, İslam'ın özel hayattaki yeriyle kamudaki yeri arasında bir duvar çekti" dedi. 
     "Türkiye, Ordu ve İslam" adlı bir kitabı bulunan ve yeni tamamladığı "Demo İslam Türkiye'nin Yeni Yüzü" adlı İbranice kitabı önümüzdeki günlerde İsrail'de yayınlanacak olan Alon Liel'in Bilim ve Düşünce BD Dergisi'nde bir söyleşisi yayınlandı. 
     Büyükelçilikteki görevi nedeniyle 1977 ve 1981-84 yılları arasında da Türkiye'de bulunduğunu anlatan Liel, kitabının yazımına AKP'nin kurulma sürecinde başladığını ve iktidara geldiği 3 Kasım seçimlerinden 4 ay sonra da tamamladığını bildirdi. 25 yıldır modern Türkiye üzerinde çalıştığını belirten Liel'in AKP, Erdoğan ve Türkiye üzerine değerlendirmeleri şöyle 
     
     ERDOĞAN DİN DEVLETİNE İZİN VERMİYOR 

     .Ben Türkiye'deki Batı, İsrail ve serbest piyasa yanlısı öğelerin Erdoğan'ı etkilemelerinden memnun oluyorum. Bunun böyle olacağını da biliyordum. Çünkü bu çağda ülke dini kurallar ile yönetilmez. Profesyoneller ile yönetilir ve onları dinlemesinden memnunum. İsrail'de ders verirken bana Erdoğan nedir diye soruyorlar. Ben de İslam light diyorum. Bu İslam'ın yeni bir versiyonu. Bu modern İslam'dır, ılımlı İslam'dır. 
     Erdoğan, İslam'ın özel hayattaki yeriyle kamudaki yeri arasına bir duvar çekti. Bu ihtiyacımız olan şeydi. İsrail'de bazı kişiler ülkenin Tevrat'la yönetilmesini istiyor. Böyle birşey olamaz. Erdoğan, İslam'ın ülke yönetimine etki etmesine müsaade etmedi. Biliyoruz ki AKP'de bazı insanlar İslam'ın idarede rol oynamasından memnun olacaktır. Erdoğan ve Gül bunu engelliyor. 
     
     ERDOĞAN FARKI 

     İki yıl önce Demirel İsrail'e geldi. Öğlen yemeğine giderken Demirel bana, "Ben gelemem oruçluyum dedi ve orucunu bozmadı. Bir de Erdoğan'a bakın. Berlusconi ile öğlen yemeği yiyor. Bence bu Erdoğan tarafından verilen önemli bir mesajdı. Kendisi uçak da alkole de izin verdi. 
     Erbakan böyle birşeye müsaade etmemişti. Bu farklı liderlik şekli beni çok etkiledi. 
     
     ÖZAL'A BENZİYOR 

     Erdoğan'ı sevmeyenler bile Özal'a benzerliği olduğunu söylüyor. İkisi de pragmatik ve mantıklı politikacılar. 
     Erdoğan gibi Özal da diğer siyasi liderlere oranla daha dindar. 
     
     ERDOĞANİZM 

     Erdoğanizm'i demokratikleştirilmiş Kemalizm olarak görüyorum. Erdoğanizm teriminin kullanımı için biraz erken olsa da Erdoğanizm, Kemalizm'in güncelleşmiş bir versiyonu. 
     Bu benim iddiam. Türk halkının belli bir bölümü ki, bunlar eskiden RP, son olarak da FP'ye oy verdiler, Erdoğan iktidar olduktan sonra kendilerini TC, Atatürk ve Kemalizm ile birlikte tanımlama fikrine daha yaklaştılar. 
     
     ORDU AB İÇİN İZİN VERDİ 

     Ordunun Erdoğan'ı durdurmayacağından emindim. Evet, Ordu, demokrasiyi ve laikliği koruma konusunda kararlıydı ve hala da öyle, ancak şundan emindim ki, Türk ordusu Türkiye'nin, Batı'nın bir parçası olma şansını heba etmek istemiyordu. Erdoğan'a karşı şiddetli bir tavır sergilemeleri halinde, bunun Türkiye'nin AB'ye giriş şansını kaçırması anlamına geldiğini biliyorlardı. Böylesi bir tutumun Türkiye'ye büyük zararı olacaktı. 
     
     BAŞBAKAN OLUNCA DEĞİŞTİ 

     Bir insan Başbakan veya Dışişleri Bakanı olduğunda profesyonelleri, ekonomistleri, işadamlarını, askerleri dinler ve ülkenin menfaatleri çerçevesinde görüşleri değişebilir. Nitekim öyle de oldu. Erdoğan, iktidara gelişinin ilk haftasında Şaron'un terörist politikalarından bahsetti. Şoka girdik. Çünkü iki ülkenin ilişkileri çok iyiydi ve seçimi kazanan kişi Şaron'un terörist politikalarından bahsediyordu. Ancak geride kalan 8 ayda bir daha böyle birşey söylemedi. 
     
     YAHUDİ CEMAATİYLE ARASI İYİ 

     Türkiye'deki Yahudilerin yüzde 90'ı İstanbul'da yaşıyor. Erdoğan İstanbul belediye başkanıydı. Yahudi cemaati lideri Bensiyon Pinto'nun Erdoğan ile görüştüğünü biliyorum, Erdoğan ile Yahudi cemaati arasında iyi bir temas vardı. Diğer yandan Türkiye şunu biliyor ki, İsrail ile ilişkiler Türkiye'nin ABD ile ilişkileri açısından büyük öneme sahip. Dolayısıyla İsrail ile ilişkiler sadece Ordu ve laikler açısından değil, bütün Türkiye açısından önemli. 
     
     SEVDİĞİNİZ KIZ HAYIR DERSE 

     Ben Amerikalıların hislerini anlıyorum. Bilhassa Wolfowitz, Perle gibi Türkiye'yi destekleyen, ancak tezkere şokuyla karşılaşan insanların hislerini anlıyorum. Bu, sevdiğiniz kızın size hayır demesi gibi bir durum. 
     Hissiyatları yatıştığında Türkiye'yi reddetmeyeceklerdir" 
     
</TEXT>
</DOC>
