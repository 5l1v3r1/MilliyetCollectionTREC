<DOC>
<DOCNO> 161143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/spor/spo03.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan ve Ömer Galatasaray'da 
</HEADLINE>
<TEXT>

Aslan, ilk transferlerini dün gerçekleştirdi. Cim-Bom, Kocaeli ile Diyarbakırspor'un iki genç futbolcusuna imzayı attırdı 
     CİM - BOM savunmasını sağlama alıyor. Kocaelispor'un gelecek vaat eden isimlerinden Orhan Ak ile Diyarbakırspor'un stoperi Ömer, Galatasaray ile anlaşma sağladı. Üç futbolcunun da son iki yılı opsiyonlu olmak üzere 5 yıllık sözleşmeye imza atacağı öğrenildi. Florya'da Sarı - Kırmızılı formayı giyen Orhan Ak, birçok takımdan teklif almasına rağmen, tercihinin Galatasaray olduğunu belirtti. 
     TRANSFERLER konusunda bilgi veren Galatasaray Teknik Direktörü Fatih Terim, O.Lyon'dan Sonny Andersson ile görüşmelerin devam ettiğini açıkladı, diğer yabancıların daha sonra belli olacağına değindi. Fatih hoca, Başkan Özhan Canaydın'ın mali konuda bir kısıtlama getirmediğine dikkat çekti. Terim, "Ancak durumu biliyoruz. Galatasaray'ın her kuruşu bizim için çok değerli" ifadesini kullandı. 
     
Augustine teklifi      M.ALİ SABUNCU 

     ANKARAGÜCÜ'NÜN golcüsü Augustine'nin Menajeri Orhan Cingözoğlu, bu futbolcuyu Galatasaray'a önerdi. Başkan Özhan Canaydın ile görüşen Cingözoğlu, Ganalı futbolcunun Cim-Bom'a gelmek istediğini iletti. Canaydın'ın, konuyu teknik heyete ileteceği öğrenildi. Başkent ekibinin de transfer yapabilmek için bu futbolcuyu satmayı göze aldığı ifade edildi. 
     
Hakan isyan etti      '2 yıl sözleşmem var' 
     SATIŞ listesine konduğu yolundaki haberlere inanmadığını belirten Galatasaraylı Hakan Ünsal, "İki yıl daha sözleşmem var. Hiçbir yere gitmiyorum. Ben Blackburn'dan Galatasaray ve Terim için döndüm. Bu kulübe borcum var. Bu sezon benden beklenen performansı veremedim. Bir süre sakatlık geçirdim. Ancak önümüzdeki sezon herkes gerçek Hakan Ünsal'ı sahada görecek" dedi. 
     
     Sinop'ta maça çıktı 
     BU haberlerin Galatasaray'ı bölmeye yönelik olduğunu vurgulayan Sarı - Kırmızılı futbolcu, "Hocamızın sol kanat için futbolcu araması, beni göndereceği anlamına gelmez. Galatasaray büyük bir camia. Her sezon her mevkiye futbolcu bakılır'' diye konuştu. Hakan, tatil için gittiği Sinop'ta da lösemi hastası İlhan Özay ve Ömer Karakaş yararına düzenlenen futbol maçında forma giydi. 
     
'Beni kimse gönderemez'      İSRAİL Milli Takımı ile Antalya'ya gelen Revivo, "Galatasaray'da mutluyum. İki yıllık da sözleşmem var. Ben istemediğim sürece beni kimse gönderemez" dedi. Temmuz ayındaki kampa katılacağını belirten yıldız futbolcu "Benim ticarete atılacağımı söylüyorlar, zaten beş senedir ticaretle uğraşıyorum" ifadelerini de kullandı. 
     

</TEXT>
</DOC>
