<DOC>
<DOCNO> 195018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun42.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM, parti kapatma davasında Türkiye'yi haksız buldu 
</HEADLINE>
<TEXT>

     Avrupa İnsan Hakları Mahkemesi AİHM , Anayasa Mahkemesi tarafından kapatılan Sosyalist Türkiye Partisi'nin STP yöneticilerinin yaptığı şikayet başvurusunda Türkiye'yi haksız buldu. 
     Avrupa İnsan Hakları Sözleşmesi'nin AİHS örgütlenme hakkıyla ilgili 11. maddesinin ihlal edildiğine hükmeden Strasbourg Mahkemesi, maddi tazminat kararı vermedi, ancak mahkeme masraflarının Türkiye tarafından ödenmesini kararlaştırdı. 
     AİHM, STP yöneticilerinin, AİHS'nin ifade ve düşünce özgürlüğü ve ayırımcılığın yasaklanmasıyla ilgili maddelerinin ihlal edildiği yolundaki şikayetlerinin incelenmesine ise gerek görmedi. 
     STP'nin 13 yöneticisi, Anayasa Mahkemesi'nin 1993 yılında aldığı parti kapatma kararına karşı 1996 yılında AİHM'ye başvurmuşlardı. 
     Anayasa Mahkemesi'nin, parti programının ülkenin toprak bütünlüğü ve ulusun birliğini zayıflatmayı hedeflediği gerekçesiyle partiyi kapatma kararı aldığı belirtilen başvuruda, bu kararla Türkiye'nin AİHS'nin örgütlenme, düşünce, ifade özgürlüğü ve ayrımcılığın yasaklanmasına ilişkin maddelerinin ihlal ettiği ileri sürülmüştü. 
     
</TEXT>
</DOC>
