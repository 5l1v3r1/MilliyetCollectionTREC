<DOC>
<DOCNO> 177752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/spor/spo04.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon ayağa kalktı 0-1 
</HEADLINE>
<TEXT>

   Karadeniz ekibi, Adanaspor deplasmanından altın değerinde üç puan çıkardı, yeniden hayata bağlandı. Birçok pozisyonu cömertçe harcayan Bordo - Mavililer'in imdadına Gökdeniz yetişti 
      
   TRABZONSPOR, rakip kaleyi adeta ablukaya aldığı mücadelede Adanaspor'u deplasmanda tek golle devirip, siftah yaptı. Kaleci Hasan Sönmez, D'Haene, Hüseyin, Gökdeniz ve Van De Paar'ın yıldızlaştığı mücadelenin ilk yarısında beş net gol fırsatı bulan Bordo - Mavililer gole ulaşamadı. 64'te Gökdeniz sahne aldı, takımına üç puanı getiren golü attı. Maçın başında ve son bölümde girdiği pozisyonları değerlendiremeyen Adana yine puanla tanışamadı. 
   
   Maçın karnesi 
   HAKEMLER Zafer Önder İpek, Metin Kıtmır, Bülent Öztürk 
   ADANASPOR Murat Şahin 7 - Timur 4 , Güngör 3 Hayati Dk.24 4 , Serkan 4 Volkan Öztürk Dk.56 4 - İbrahim 5 , Lalik 5 , Ercan 5 , Necati 5 , Volkan Bekiroğlu 6 - Murat Özatak 5 , Meszaros 5 Ergin Dk.70 4 
   YEDEKLER Atilla, İlker, Gökmen, Gürhan 
   TRABZONSPOR Hasan Sönmez 7 - Emrah 5 , Recep 4 , Tayfun 6 - D'Haene 6 , Yattara 6 Mehmet Kahraman Dk.89 , Hüseyin 6 , Maxim 4 Alişen Dk.70 4 , Gökdeniz 7 - Agustine 4 Van de Paar Dk.56 6 , Mehmet Yılmaz 5 
   YEDEKLER Osman Kurtuldu, Göksel, Bayram, Erdinç 
   GOL Gökdeniz Dk.64 
   SARI KARTLAR Serkan, Hayati, Volkan Öztürk Adana , Hasan Sönmez Trabzon 
   
   Kritik    Kalite farkı    NİHAT GEVEN 

   Trabzonspor, Adanaspor deplasmanında yıldızlarıyla ilk üç puanına ulaştı. Samet Aybaba, oturtmaya çalıştığı sistemde ilk kez oyuncu seçimlerinde isabetli tercihler yaptı. Kötü sonuçların getirdiği sorunlarla Adana'ya gelen, buruk bir şekilde maça çıkan Trabzonspor, beklenenin aksine, ileriye dönük, umut veren bir futbol ortaya koydu. 
   Özellikle Van De Paar'ın oyuna girmesinin ardından Trabzonspor canlandı. Milimetrik paslarıyla arkadaşlarına pozisyon hazırlayan Van De Paar, Gökdeniz'in golünün de mimarıydı. Saha dışında kendisiyle ilgili tartışmalara kulak tıkayan Gökdeniz, takımına hayat verdi, Trabzonspor için ne kadar önemli bir isim olduğunu bir kez daha gösterdi. Ancak galibiyette özellikle kaleci Hasan Sönmez'in payını vurgulamak lazım. Hasan maçın başında ve sonunda rakip takımın yakaladığı pozisyonlarda kalesinde geçit vermeyerek, geceyi aydınlattı. Trabzon'un tek golde kalmasında Adanaspor kalecisi Murat'ın da rolü yadsınamazdı. 
   Karadeniz ekibinde 70 dakika oyunda kalan Maxim'in kondisyon eksikliği göze çarptı. D'Haene, sol kanatta dinamo gibi çalıştı, savunmanın göbeğinde görev yapan Tayfun kusursuz bir maç çıkardı. Hüseyin güven verdi, Yattara yaratıcılığı ve göze hoş gelen futboluyla oyuna lezzet kattı. Gökdeniz müthiş enerjisiyle oyuna damga vurdu, yakaladığı fırsatların ancak birinde güldü. Kısacası Trabzonspor, taşların bütünüyle yerine oturmasıyla rakiplerine korku salacağı müjdesini verdi. 
   Bordo - Mavililer'in hücumda ve zaman zaman savunmada yaşadığı zaafların, hasta olduğu için dün forma bulamayan Erdinç ile cezalı olan Fatih Tekke'nin dönüşüyle son bulacağını söyleyebiliriz. Sonuç olarak Trabzonspor için lig yeni başladı diyebiliriz. 
   
   Maçtan notlar 
   Aybaba'ya taş 
   GÖKDENİZ'İN golünün ardından Adanaspor tribünlerinden Teknik Direktör Samet Aybaba'ya taş atıldı. Başına isabet eden taş nedeniyle yere yığılan Aybaba, maç sonrası, "Bu tür şeyler Türkiye'nin her yerinde oluyor. Büyütülecek bir şey değil" dedi. Sıcak havaya rağmen iyi bir maç çıkardıklarını vurgulayan Trabzonspor'un hocası, "İki taraf da pozisyonları değerlendirse, skor 11 - 3 olurdu. Kaleci Hasan galibiyetimizde büyük rol oynadı" diye konuştu. 
   
   Tribünler boş 
   ADANASPOR - Trabzonspor maçına ilgi beklenenin çok altında kaldı. Yaklaşık dört bin civarında sporsever tribünlerde yer alırken, aşırı sıcak futbolcuları da olumsuz etkiledi. Öte yandan geçen hafta Fenerbahçe'yi yenen Trabzonspor PAF Takımı, dün de Adanaspor'u 1 - 0 mağlup etti. 
   
   Erdinç son anda 
   BORDO - Mavili takımın genç oyuncusu Erdinç, idrar yollarındaki rahatsızlığı nedeniyle son anda kadrodan çıkarıldı. Teknik direktör Samet Aybaba, bu futbolcunun yerine Recep'e görev verdi. Öte yandan kaleci Petkoviç'in gözden çıkarıldığı öğrenildi. 
   
   Hüseyin'e bandaj 
   MAÇIN 10. dakikasında Trabzon ceza sahasında oluşan karambolde, topu uzaklaştırmak isteyen Hüseyin, Adanasporlu İbrahim ile çarpıştı. Kaşı açılan başarılı futbolcunun kafasına bandaj sarılarak, oyuna devam etmesi sağlandı. 
   
   
</TEXT>
</DOC>
