<DOC>
<DOCNO> 173340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/soneko09.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Terör yasası, sadece siyasi iradenin düşüncesiyle çıkmadı 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Topluma Kazandırma Yasası'nın sadece siyasi iradenin düşüncesiyle ortaya çıkmadığını belirterek, ''Bazı şeyler vardır ki hoşumuza gitmeyebilir, ama hoşumuza gitmediği halde o düzenlemeleri yapmak gerekli olabilir'' dedi. 
     İncelemelerde bulunmak üzere kentte bulunan Şener, İl Özel İdare Müdürlüğü'nde mülki amirleri ve bazı sivil toplum kuruluşu yetkilileriyle basına kapalı olarak, ''Aylık kamu hizmetlerini değerlendirme'' toplantısına katıldı. 
     Toplantının ardından bir basın açıklaması yapan Devlet Bakanı ve Başbakan Yardımcısı Şener, kentin gelişmesine katkıda bulunabilecek çalışmalar ve projeler hakkında bilgi verdi. 
     
     TOPLUMA KAZANDIRMA YASASI 
     Daha sonra basın mensuplarının sorularını yanıtlayan Şener, ''Topluma Kazandırma Yasası''yla ilgili bir soru üzerine, şöyle konuştu 
     ''Bazı şeyler vardır ki hoşumuza gitmeyebilir, ama hoşumuza gitmediği halde o düzenlemeleri yapmak gerekli olabilir. Şimdi yeni bir döneme, yeni bir sürece başlamış vaziyetteyiz. Bununla ilgili devletin değişik birimlerinde bir takım stratejik hesaplar yapılıyor. Bir takım çalışmalar sürdürülüyor ve yapılan bu çalışmaların neticesinde de önümüze bir rapor geliyor. Devletin en üst birimlerinde tartışılan, konuşulan konulardır bunlar. Nedir o Topluma Kazandırma Yasası Topluma Kazandırma Yasası sadece siyasi iradenin düşüncesiyle ortaya çıkmış yasa değildir. Türkiye'deki istihbarat birimleri, güvenlik birimlerine varıncaya kadar her düzeyde tartışılan, oluşturulan ve gerekli olduğuna inanılan bir kanundur. Onun için meclisten geçirilmiştir, yasalaştırılmıştır. Terör örgütleri konusunda en fazla duyarlılığa sahip kurumlar bile bunun bu şekilde yasalaşması gerektiğini söylemiş, ifade etmişlerdir. Dolayısıyla bu Türkiye'nin daha uzun vadeli bir bakış açısıyla ortaya çıkmış bir konudur. Gerekliydi yapılmıştır. Böyle düşünmek lazım. Ama toplumsal hassasiyetlere de dikkat edilmiş, terör örgütlerinin başkanları üst kademe komutanları bu kapsamın dışında tutulmuştur. Bu da toplumsal duyarlılıktan dolayı, bu şekilde düzenlenmiştir.'' 
     
     MESLEK OKULLARININ DURUMU 
     Şener, meslek okullarının durumuyla ilgili bir soru üzerine ise ''Meslek okullarıyla ilgili, eğitimde sorunlar olduğunu biliyoruz. Bu sene ki sınav döneminde herhangi bir düzenleme konusunda mesafe alınmamıştır, ama konu takibimizdedir. Düzenleme yapılacaktır'' dedi. 
     Yerel Yönetimler Yasası'yla ilgili bir başka soruya ise yasanın acil eylem planında önem verdikleri bir konu olduğunu kaydetti. 
     Şener, şöyle konuştu 
     ''Belli bir taslak oluşturuldu. Meclis gündemi bu yasama yılında çok yoğundu. Taslak halinde metin çıktı. Önümüzdeki yasama yılında meclis gündemine gelip yasalaşacağını düşünüyorum. Bu yasayı, seçimlere yakın bir zamanda çıkaralım diye bir hesap, böyle bir şey düşünemeyiz, olmaz. Yasalar her şey değildir. Bir yasa maddesiyle de, bütün problemlerin kalkacağı anlayışı, işin realitesine uygun düşmez.'' Bazı bankaların Tasarruf Mevduat Sigorta Fonu'na devredilmesiyle ilgili soruyu da Şener, şu şekilde yanıtladı 
     ''Bankacılık sisteminde herhangi bir zaaf yok. İmar Bankası'nın yönetimi ve denetimi Fon'a devredildi. Adabank'ın ise yönetiminde bazı değişiklikler oldu. Bu iki banka sadece grubun kendi durumuyla ilgilidir.'' Devlet Bakanı ve Başbakan Yardımcısı Abdüllatif Şener, bir gazetecinin siyasetteki hedefiyle ilgili sorusuna ise '' Ben önümüzdeki seçim dönemi tekrar milletvekili olayım diye düşünürseniz, bu hedef değildir. Buna benzer hesaplar tabutu kadar dünyası olan yani boyu, ağırlığı kadar insan olanların hesabıdır. Benim böyle bir hesabım yok'' diye cevapladı. 
     
</TEXT>
</DOC>
