<DOC>
<DOCNO> 183359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun24.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekran karşısında çalışanlarda göz kuruluğu tehlikesi 
</HEADLINE>
<TEXT>

     Bilgisayar ekranı karşısında uzun süre çalışan kişilerde, göz kuruluğu tehlikesi ortaya çıkıyor. 
     Japon Göz Doktorları Derneği, günde ortalama 5.2 saat ekran karşısında çalışan 1025 yetişkin Japon büro çalışanı üzerinde yaptığı araştırmanın sonuçlarını yayınladı. 
     Buna göre, çalışanların üçte biri civarındaki yüzde 31.2'sinde gözlerde kuruluk, aşırı yorgunluk olduğu saptandı. Araştırmaya konu olan deneklerin diğer yüzde 43.8'lik kesimindeyse bu sorunların geliştiğine dair belirtilere rastlandı. 
     Derneğin raporunda, kişisel bilgisayarların, video oyunlarının, internetin yaygınlaşmasıyla daha fazla insanın ekran karşısında zaman geçirmeye başladığı, gözlerin aşırı çalıştığı kaydedildi. 
     Doktorlar, kızarma ya da kanlanma, göz yaşarması gibi belirtileri olan göz kuruluğunun okuma, çalışma ya da araba kullanmada sorunlar oluşturabildiğine dikkati çekiyor. 
     
</TEXT>
</DOC>
