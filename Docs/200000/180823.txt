<DOC>
<DOCNO> 180823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/spor/spo09.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaş günü hediyesi 
</HEADLINE>
<TEXT>

   Süreyya Ayhan, doğum gününden bir gün önce yılın en iyi derecesini yaptı, gözünü Monaco'ya çevirdi 
      
   BRÜKSEL'DEKİ Golden Lig yarışlarında, doğum gününden bir gün önce 1500 metrede pist rekorunu kırarak adeta kendine ve Türkiye'ye yaş günü hediyesi sunan Süreyya Ayhan, eleştirilere de derecesiyle cevap verdiğini söyledi. 3.55.33 ile yılın en iyi derecesini elde eden Ayhan, "Dünya Şampiyonası'nda beni eleştirenlere cevabımı Brüksel'deki performansımla verdiğime inanıyorum. Yarış çok rahattı. Seyircinin bana desteği de derecemde etkili oldu" dedi. 
   MİLLİ atlet, rakibi Rus Tatyana Tomashova'nın son anda yarıştan çekilmesinin ise rövanştan kaçmak olduğunu belirterek, "Önce 800 koşmayı düşünüyordum, ancak rövanşımı almak için 1500'e karar verdim, koştum ve kazandım. Paris'teki finalde Tomashova'nın beni geçtiğini düşünmüyorum. Çünkü 10 gün önce benim derecem 3.55'di. O gün ben günümde değildim" dedi. Ayhan, 13-14 Eylül'de Monaco'daki grand prix finali sonrası 10 günlük tatile çıkacak. 
   
   
</TEXT>
</DOC>
