<DOC>
<DOCNO> 154883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo24.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yokohama Cafu'yu araştıracak... 
</HEADLINE>
<TEXT>

     Japon kulübü Yokohama F-Marinos, Brezilyalı futbolcu Cafu'nun Japonya'ya gidip gitmeme konusunda kararsız olduğu yolundaki açıklamalarının doğru olup olmadığını araştıracak. 
     Kulübün basın sözcüsü Masami Kimura, açıklamaların doğru çıkması halinde bu futbolcuyla ilişkilerini koparacaklarını, ancak ileride kötü bir duruma neden olmamak için önce söylenenlerin doğruluğunu araştıracaklarını söyledi. 
     AS Roma'yla sözleşmesi sezon sonunda bitecek olan 32 yaşındaki Brezilya Milli Takımı Kaptanı Cafu'nun ocak ayında Japon kulübüyle 2,5 yıllığına 3.5 milyon dolar karşılığında anlaştığı belirtilmişti. 
     Ancak Cafu, geçen hafta sonu İtalyan televizyonuna yaptığı açıklamada, Japonya'ya gidip gitmeme konusunda kararsız olduğunu, henüz kimseyle de bir sözleşme imzalamadığını söylemişti. 
     Kimura ise Cafu'nun resmi bir sözleşme imzaladığını, bunu faks yoluyla aldıklarını belirtti. 
     Kulüp Başkanı Shigeo Hidaritomo da Cafu'yla yapılan anlaşmanın yasal geçerliliği konusunda avukatlarıyla görüştüklerini, her şeyin 10 gün içinde açıklığa kavuşacağını söyledi. 
     5 kez Dünya Şampiyonu olan Brezilya Milli Takımı'nın kaptanlığını yapan Cafu'yla AC Milan'ın da ilgilendiği belirtiliyor. 
     
</TEXT>
</DOC>
