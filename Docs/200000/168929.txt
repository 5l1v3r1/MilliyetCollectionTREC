<DOC>
<DOCNO> 168929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/yazar/pulur.html </URL>
<DATE> 2003/07/12/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Oysa Avrupa'ya ne kadar güvenmiştik 
</HEADLINE>
<TEXT>

     Hele, "stratejik dostumuz" Amerikalılar, 11 askerimizi esir alıp, başlarına çuval geçirip kaçırdıktan sonra, Avrupalılara bir başka güvenir olmuştuk... 
     İçimizden bazıları "Şimdi Amerikalılar görürler günlerini, biz Avrupalılarla birlikte olalım da akılları başlarına gelir " diye ham hayallerle avunmaya başlamışlardı bile... 
     
     LAKİN "Sevimsiz Alman" öyle bir laf etmiş ki 
     Berlin'de gazetecileri başına toplamış, dilinin altındaki baklayı çıkarmış... 
     Kim bu Alman 
     Mutlaka tanırsınız, AB Komisyonu'nun genişlemeden sorumlu üyesi Günter Verheugen... 
     Ne demiş 
     "Türkiye'nin AB'ye tam üye olabileceğine inanmıyorum. Bana göre en ideali tam üyelik dışında, Türklerin kabul edeceği bir formül bulmaktır" demiş... Hürriyet 9 Temmuz 2003 
     
     ASLINDA bunlar, yeni duyduğumuz laflar değil, alıştık, fakat nedense, Verheugen, bu sefer, NTV yorumcusu Banu Güven'in deyimiyle "inkar" etti, "Ben öyle şeyler söylemedim " dedi. 
     Peki, niye tekzip etti 
     Hani, Irak'ın işgalini kabul eden tezkere bizim Meclis'ten geçmedi ya, o günden beri Avrupalılar ağız değiştirdiler, ama, huylu huyundan vazgeçer mi 
     Verheugen de galiba ağzından kaçırdı, kırdığı potu düzeltmeye çalışıyor. 
     Çalıştıkça da batıyor çünkü inkar ettiği sözlerin ses bandı açıklandı. Hürriyet 11 Temmuz 2003 
     
     KİM bilir, belki de, bazıları adamı doldurmuş, "Yahu siz ne yapıyorsunuz Türkiye ile hangi Avrupa ülkesi siyasi ve coğrafi bakımdan birbirine benzer " demiştir. 
     Öyle ya, hangi Avrupa ülkesinde PKK - KADEK sorunu vardır 
     Hangi Avrupa ülkesinde din kurallarına dayalı devlet kurmak isteyenler vardır 
     Hangi Avrupa ülkesinde bunlardan bir bölümü "Biz artık değiştik " diyerek iktidara gelmiştir 
     Hangi Avrupa ülkesinde Ermeni sorunu vardır 
     Ermenistan, hangi Avrupa ülkesinden toprak istemektedir 
     Ermenistan, hangi Avrupa ülkesine karşı, bu isteğini, anayasasına amaç olarak koymuştur 
     
     HANGİ Avrupa ülkesinin Kıbrıs gibi bir sorunu vardır 
     Hangi Avrupa ülkesi, karasularını 12 mile çıkararak Ege ve Akdeniz'i kapatmak isteyen Yunanistan'la burun buruna yaşamaktadır 
     Hangi Avrupa ülkesi İran, Irak, Suriye gibi devletlerle komşudur 
     O halde, siz ne halt etmeye Türkiye'yi Avrupa'ya almaya kalkıyorsunuz 
     
     BİRİLERİ Verheugen'e böyle demiş olamaz mı 
     Niye olmasın, "münafıklar" ne güne duruyor, kıran mı girdi 
     Her ne kadar bazıları, onlara "azgın azınlık" diyorlarsa da... 
     
     

</TEXT>
</DOC>
