<DOC>
<DOCNO> 178615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/yasam/yas01.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihimiz bir ölüye emanet 
</HEADLINE>
<TEXT>

   Dolmabahçe Sarayı'ndaki tarihi eserler altı yıl önce ölen müdüre zimmetli. Bu nedenle kayıp eserlerle ilgili soruşturmalar açıldığı gibi kapatılıyor... 
      ÖMER ERBİL İstanbul 
   
   Dolmabahçe Sarayı'nda bulunan 61 binin üzerinde tarihi eser, altı yıl önce ölen eski Dolmabahçe Sarayı Müdürü Hüseyin Tuzlu'nun üzerinde zimmetli kaldı. Kaybolduğu ortaya çıkan Osmanlı saray ressamı Fausto Zonaro'ya ait "Kır Manzarası" isimli tablonun soruşturmasının da, zimmet Tuzlu'nun üzerine çıktığı için kapatıldığı ortaya çıktı. 
   TBMM Başkanı Bülent Arınç'ın sarayda çürüyen halılarla ilgili görevlendirdiği komisyon, çalışmaları sırasında Zonaro'nun 57 x 62 ebadında "12 2764" envanter numaralı suluboya "Kır manzarası" isimli tablosunun nasıl kaybolduğunu da araştırdı. 
   Komisyon, tablonun Dolmabahçe Sarayı eski Müdürü Hüseyin Tuzlu'nun üzerine zimmetli olduğunu, bu nedenle soruşturmanın 2000'de kapatıldığı bilgisine ulaştı. Bunun üzerine sarayın en ciddi sorununun zimmet olduğu kanaatine varıldı. 
   
   51 yıldır sayım yapılmıyor 
   Ankara'dan gelen ekiple birlikte oluşturulan komisyon, envanter kayıtlarına baktığında inanılması güç bilgilere ulaştı. Komisyon, sarayda en son sayımın 51 yıl önce yapıldığını belirledi. Sarayda yıllarca bekçilik yapan, daha sonra da müdür yardımcısı olan Tuzlu'ya 1978 yılında 72 bin eser zimmetlenmişti. Daha sonra müdür olan Tuzlu, 1997 yılında öldü. Aradan altı yıl geçmesine ve dört müdür görev yapmış olmasına rağmen Tuzlu'nun üzerindeki zimmeti kimse almadı. Sadece son vekil müdür Pelin Aykut Saçaklı gezi güzergahında bulunan 11 bin eserin zimmetini üzerine aldı. 1952 envanterlerinden sonra da sayım yapılmadığından Zonaro tablosu gibi başka kayıplar olup olmadığı bilinmiyor. 
   
   
</TEXT>
</DOC>
