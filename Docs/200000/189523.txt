<DOC>
<DOCNO> 189523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/soneko10.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Elma ağaçta kaldı, manavda kilosu 1 milyon liraya yükseldi... 
</HEADLINE>
<TEXT>

     Pazar ve manav tezgahlarında kilogramı 1 milyon liraya satılan, ancak üreticinin 200-300 bin liraya elden çıkaramadığı elmanın, tarlada üzeri otlarla örtülü şekilde alıcı beklediği bildirildi. 
     A.A muhabirinin görüştüğü Fethiyeli elma üreticileri, maliyetinin altına düşen elmanın büyük sıkıntı yarattığını belirterek, ilgi beklediklerini söyledi. Alıcı bulamadıkları için elmayı kilogramı 50 bin liradan meyve suyu fabrikasına gönderdiklerini anlatan üreticiler, çuvallar ve kasalarla toplanan elmaları çimenlerin üzerine dökerek, kepçeyle kamyonlara yüklediklerini, fabrikaya gönderdiklerini anlattı. Üreticiler, elma ithalatının durdurulmasını ve ihracatın önünün açılmasını istedi. 
     Geçen yıl dalında kilogramı 500 bin liradan satılan elmanın bu yıl en kalitelisinin 250-300 bin lira olduğunu, biraz küçüklerinin 150 bin liraya kadar düştüğünü ancak yine de alıcı bulunamadığını belirten üreticiler, ''Bu yıl perişan olduk. İlaç ve gübre parasını cebimizden ödedik. Onun masrafını bile alamayacağız'' dedi. 
     Elmayı toplayarak çimenlerin üzerine döken ve üzerini de otlarla örten üreticilerinden Hatice Kebapçı, şöyle konuştu. 
     ''Ne olacak bizim halimiz Elmayı kendi imkanlarımız ile toplayıp çayıra döktük, üzerini örttük. Ne olacağını bilmiyoruz. Ne alıcı geliyor, ne de soran var. Biz 7 defa ilaç verdik, gübre verdik. Masraflarımızı alabilirsek dua edeceğiz. Satamazsan kar yağıncaya kadar bu şekilde otun altında kalacak. Sonra da meyve suyu fabrikalarına verip kurtulacağız.'' Hatice Kebapçı, elma ithalatı yüzünden fiyatın bu yıl bu kadar düştüğünü ileri sürerek, en kısa zamanda ithalatın durdurulmasını istediklerini söyledi. 
     
</TEXT>
</DOC>
