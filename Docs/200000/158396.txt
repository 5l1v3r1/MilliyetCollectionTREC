<DOC>
<DOCNO> 158396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/yasam/yas06.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Budistler, mutlu sakin ve huzurlu 
</HEADLINE>
<TEXT>

Budistlerin beyinleri üzerinde yapılan araştırmalar, onların pek çok insandan daha mutlu olduklarını ortaya çıkardı... 
     DIŞ HABERLER SERVİSİ 

     Amerikalı bilim adamları tarafından yapılan araştırmalar, Budistlerin 'mutlu, sakin ve huzurlu kişiler' olduğu savını doğruladı. Madison'daki Wisconsin Üniversitesi nörologları tarafından, Budistlerin beyinleri üzerinde son tarama teknikleri kullanılarak yapılan incelemede, ön lobun önünde yer alan "prefrontal" lobun sürekli parladığı yani aktif durumda olduğu fark edildi. 
     
     Sürekli böyleler 
     Uzmanlar, mizaç ve irade gibi duygularla ilgili olan bu bölgedeki hareketliliğin, pozitif duygular ve iyi ruh halinin göstergesi olduğunu belirttiler. Bu parlaklığın sadece meditasyonda değil sürekli olduğu ifade edildi. 
     
     Meditasyon mucizesi 
     California Üniversitesi San Francisco Tıp Merkezi'nden Paul Ekman'ın yaptığı araştırmada ise, meditasyonun, beyindeki korku hafızası merkezi olan "amigdala"yı kontrol edebileceği anlaşıldı. Ekman'a göre, meditasyon konusunda başarılı olan Budistler, diğer insanlara göre daha az şoke oluyor ve daha az telaşa kapılıp sinirleniyorlar. 
     

</TEXT>
</DOC>
