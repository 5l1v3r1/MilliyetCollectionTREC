<DOC>
<DOCNO> 152639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur22.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ADD Gençlik Kurultayı Kayseri'de yapıldı... 
</HEADLINE>
<TEXT>

     Atatürkçü Düşünce Derneği ADD Gençlik Kurultayı, İç Anadolu Bölgesi şube temsilcilerinin katılımıyla Kayseri'de yapıldı. 
     İç Anadolu Bölge Temsilcisi Dr. Erol Şanlı, kurultayda yaptığı konuşmada, Atatürk devrimi karşıtlarının, devlette yönetim kadrolarına yerleştirildiğini öne sürdü. 
     Türkiye Cumhuriyeti tarihinde sağ politikaların, Atatürk devrimlerinin hayata geçirilmesini engellediğini savunan Şanlı, şöyle konuştu 
     ''Sağ politikalar, bugüne dek Türk devriminin temellerini sarsacak uygulamalar yaptılar. İçinde bulunduğumuz çok kritik dönemde de devrim karşıtları, yönetim kadrolarına yerleştiriliyor. Bu ortamda Atatürkçü gençliğin örgütlenmesi, daha da önem kazandı. Bu tür toplantılar, örgütlenme çalışmalarımızı kolaylaştıracak.'' ADD Kayseri Şube Başkanı Dr. İsmail Ulusoy da, Türkiye Cumhuriyeti'nin, büyük sıkıntılar içinde olduğu bir dönemden geçtiğini belirtti. Ulusoy, günümüzde Cumhuriyet kazanımlarının teker teker yok edilmeye çalışıldığını iddia etti. 
     Gençlik Kurultayı, ''Necip Hablemitoğlu'nun Düşünce Evreni'' belgeselinin gösterilmesinin ardından basına kapalı olarak devam etti. 
     





</TEXT>
</DOC>
