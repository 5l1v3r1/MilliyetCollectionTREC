<DOC>
<DOCNO> 169283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sondun18.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Meclisi AB üyeliği sözleşmesini onayladı 
</HEADLINE>
<TEXT>

     Kıbrıs Rum yönetimi Meclis Başkanı Dimitris Hristofyas başkanlığında toplanan Rum Meclisi, Rum kesimi-Avrupa Birliği ortaklık anlaşmasını oybirliğiyle kabul etti. 
     Rum radyosunun haberine göre, meclis oturumunda konuşan Hristofyas, AB üyeliğinin elde edilmesinde katkısı bulunanlara, özellikle de Yunanistan'a teşekkür etti. 
     ''Birinci stratejik ve ulusal hedeflerinin Kıbrıs'ın yeniden birleştirilmesi'' olduğunu ifade eden Hristofyas, ''Bu hedeflerinin gerçekleşmesinin daha zaman alacağını'' söyledi. Hristofyas, ''Yeter ki Türk tarafı mesajları doğru alabilsin'' dedi. 
     Rum kesiminin üyelik sürecinin çözüm için baskı aracı olduğunu ifade eden Hristofyas, ''Bu sürecin Kıbrıslı Türkleri Cumhurbaşkanı Rauf Denktaş'a karşı harekete geçirdiğini'' iddia etti. 
     Mecliste diğer siyasi partiler adına yapılan konuşmalarda da Rum kesimi-AB ortaklık anlaşmasının onaylanmasının önemi dile getirildi. 
     Komünist AKEL partisi meclis grubu başkanı Nikos Katsuridis, ''meclisin üyelik anlaşmasını imzalamasının tarihi bir gelişme olduğunu'' belirtti. 
     Demokratik Seferberlik Partisi DİSİ başkanı Nikos Anastasiadis, ''Önümüzdeki yılların Kıbrıs ın AB ile tam bütünleşmesi açısından kritik olduğunu'' söyledi. 
     Demokratik Parti DİKO başkan yardımcısı Nikos Kleantus, ''Zorluklarla dolu bir yolun sonuna başarıyla ulaşıldığını'' dile getirdi. 
     Sosyal Demokratlar Hareketi KS EDEK başkanı Yannakis Omiru, kendi iddiasıyla ''Türkiye'nin AB üyesi bir ülkeyi işgale devam edemeyeceğini anlaması gerektiği'' görüşünü savundu. 
     Birleşik Demokratlar Hareketi EDİ adına konuşan Andera Vasiliyu, ''Anlaşmanın onaylanmasının Kıbrıs halkının özgür iradesinin yansıması olduğunu'' ifade etti. 
     Avrupa Yenileşme Hareketi ADİK Başkanı Dinos Mihalidis, ''AB üyeliğinin ülkenin geleceğini belirleyeceğini'' söylerken, Çevreciler Hareketi milletvekili Yorgos Pedrikis, Kıbrıs sorununa bulunacak çözümün felsefesinin AB'ye uygun olması gerektiğini savundu. 
     Bu arada, Rum Ulusal Konseyi, öğleden sonra yapacağı toplantıda, KKTC Cumhurbaşkanı Rauf Denktaş'ın, Lefkoşa Uluslararası Havaalanı ve kapalı Maraş'ın bir kısmının BM kontrolünde iki tarafın ortak kullanımına açılması önerisini görüşecek. 
     Rum yönetimi ve siyasiler, Cumhurbaşkanı Denktaş'ın önerilerine karşı olduğunu açıklamıştı. 
     
</TEXT>
</DOC>
