<DOC>
<DOCNO> 181560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/dunya/dun02.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaka değil gerçek 
</HEADLINE>
<TEXT>
   Bush Nobel Barış Ödülü'ne aday 
   ABD Başkanı George W. Bush, Irak Savaşı'nın bittiğini ilan ettiği geçen 1 Mayıs'ta pilot kıyafeti giyerek Abraham Lincoln uçak gemisine bir savaş uçağının kokpitinde inmiş ve büyük sükse yapmıştı. Bush, Nobel Barış Ödülü'ne aday ama favori gösterilmiyor. 
      DIŞ HABERLER SERVİSİ 

   
   Nobel Barış Ödülü'nün verilmesine bir ay kala, ödüle aday 165 kişiden birinin kitle imha silahlarından arındırılması için Irak'ın işgali emrini veren ABD Başkanı George W. Bush olduğu açıklandı. Oslo Barış Araştırmaları Enstitüsü Müdürü Stein Tönesson, bu yıl barış ödülü için rekor sayıda aday gösterildiğini, ancak favori bulunmadığını söyledi. 
   Tönesson, "Irak savaşı, Suriye ve İran'a Amerikan baskıları ve Kuzey Kore krizi gibi gelişmelerde hiçbir yönetici, ödülü alabilecek tarzda sivrilmedi" diye görüş belirtti. Gözlemciler de, 5 kişilik Nobel Ödül Komitesi'nin bu yıl seçim yaparken çok zorlanacağını belirttiler. 
   Tönesson, İranlı rejim muhalifi Haşim Agaceri'yi en güçlü aday olarak gördüğünü söyledi. Tönesson, "Ödülün Agaceri'ye verilmesi, İran'a demokrasi ve reform mesajı gönderilmesi anlamına gelecektir" dedi. "Müslümanların dini liderlere körü körüne itaat etmemeleri gerektiğini" söylediği için idam cezasına çarptırılan Agaceri'nin cezası, üç yıl hapse çevrilmişti. Agaceri halen cezaevinde bulunuyor. 
   Tönesson'a göre, kazanma şansları fazla olmasa da, Fransa Cumhurbaşkanı Jacques Chirac, ABD Başkanı George W. Bush ve İngiltere Başbakanı Tony Blair de adaylar arasında bulunuyor. Bu yılki Nobel Barış Ödülü'nü kimin kazandığı 10 Ekim'de Oslo'da belli olacak. Ödülü geçen yıl, eski ABD Başkanı Jimmy Carter kazanmıştı. 
   
</TEXT>
</DOC>
