<DOC>
<DOCNO> 188178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur08.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisten polise "af yok"... 
</HEADLINE>
<TEXT>

     Emniyet Genel Müdürlüğü'nün hazırladığı haftalık programlar ile yurt genelinde yoğun denetimler yapan trafik polisleri, kural hatası yapan kendi meslektaşlarını da affetmiyor. Trafik polisleri, aralarında alkollü araç kullanan, hız limitini aşan, ehliyetsiz araç kullanan 190 polise ceza yazdı. 
     Trafik Hizmetleri Başkanlığı'nın yaptığı araştırmaya göre, geçen yıl ve bu yılın ilk 8 ayında 190 polis çeşitli trafik kurallarına uymadığı gerekçesiyle cezalandırıldı. Emniyet Genel Müdürlüğü'nün tespitlerine göre, bu cezalar 31 il emniyet müdürlüğü tarafından uygulandı. 
     Aynı dönemde 18 il emniyet müdürlüğünün trafik ceza tutanaklarında meslek bölümüne yer verilmediği için polislere ceza uygulanıp uygulanmadığı belirlenemedi. Araştırma sonucu 22 il emniyet müdürlüğünün trafik denetimleri sırasında polislere ceza yazılmadığı ortaya çıktı. 
     Trafik kurallarına uymayan polislerin 28'inin genel trafik yasaklara uymadığı, 22'sinin alkollü araç kullandığı, 31'inin ise hız limitini aştıkları için meslektaşları tarafından cezalandırıldıkları ortaya çıktı. Denetimlerde, 6 polisin kavşaklardan yanlış dönüş yaptığı, 5 polisin trafik işaretlerine uymadığı, 5 polisin park yasağına aykırı davrandığı, 1 polisin de sürücü belgesi olmadan araç kullandığı tespit edildi. Trafik cezası uygulanan diğer polisler ise araç sigortası yaptırmama, yanlış sollama, trafiğe kapalı yerden geçiş gibi kuralları ihlal ettiler. 
     
     ''POLİS ÖRNEK OLMALI...'' 
     Emniyet Genel Müdür Yardımcısı ve Trafik Hizmetleri Başkanı Abdullah Bolcu, trafik kazalarını azaltmak için polisin üzerine düşen denetim görevini özveriyle yerine getirdiğini belirterek, ''Bunu yaparken kurallara aykırı davranan sürücülerin hangi mesleği yaptığı bizi fazla ilgilendirmiyor. Ceza yazılması gerektiren bir ihlal söz konusu olduğunda, kendi meslektaşımız da olsa biz bunu yapıyoruz'' dedi. 
     Polisin kanunların uygulayıcısı ve takipçisi olduğunu ifade eden Abdullah Bolcu, ''Aslında polisimiz her konuda vatandaşlara örnek olmalı. Trafiğe çıkan meslektaşımız kurallara harfiyen uyarak hem denetim görevi yapan meslektaşının işini kolaylaştırmalı, hem de trafiğe çıkan diğer sürücüler onu örnek almalı'' diye konuştu. 
     Bolcu, trafik denetimleri sırasında bürokratların da görevini yapan polise aynı duyarlılığı göstermesini de istedi. 
     
</TEXT>
</DOC>
