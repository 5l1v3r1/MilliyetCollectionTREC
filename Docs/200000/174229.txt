<DOC>
<DOCNO> 174229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/soneko10.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Bulunacak her kaynak, borçların ödenmesinde kullanılacak 
</HEADLINE>
<TEXT>

     Devlet Bakanı Ali Babacan, bulunacak kredi anlamında her kaynağın mutlaka yine diğer borçların ödenmesinde kullanılacağını vurguladı. 
     CNNTürk'ün sorularını yanıtlayan Bakan Babacan, 2004 yılı için toplam borç çevirme oranının, IMF ile ödeme planının kesinleştirmesinden sonra yaklaşık 5 puan düşmüş durumda olduğunu belirtti. 
     Babacan, 8.5 milyar dolarlık ABD kredisine ilişkin olarak da,şunları söyledi 
     ''Eğer ABD kredisini gerçekten kullanmamız mümkün olur ise ki o konuda biz çok fazla bağımlı olmak istemiyoruz, açıkçası ihtiyatlı yaklaşmak istiyoruz bu rakama, borç çevirme rasyosunun 2004 yılı için belki bir 4-5 puan daha düşmesini sağlayabilecek. Tabii bu rasyonun düşüşü, kredi dilimlerinin 2004 yılı içinde ne kadar kullanılacağına da bağlı.'' 
     
     IMF İLE GÖRÜŞMELER VE BORÇLAR 

     IMF ile yapılan en son görüşmeler sonucunda 11.3 milyar dolarlık kaynağın ''nereye harcanacağı'' şeklinde soruların kendisine yöneltildiğini belirten Bakan Babacan, şu bilgileri verdi 
     ''Bütçe uygulamalarında yüzde 6.5 faiz dışı fazla veren bir bütçe yaptığınızda değil 8.5-11 milyar dolar, 50-60 milyar dolarlık bir kredi imkanı olsa herhangi bir kaynaktan, bu doğan kredi miktarını bütçe amaçlı harcamanız zaten mümkün değil. Bu nedenle kimsenin endişesi olmasın, bulunacak kredi anlamında her kaynak mutlaka ve mutlaka yine diğer borçların ödenmesinde kullanılacak. 
     Bizim ABD hazinesi ile yaptığımız görüşmelerde henüz bu 8.5 milyar doların kaç taksitte, hangi tarihlerde, ne miktarlarda geleceği ile ilgili somut bir çalışmamız olmadı. 
     IMF'ye olan borçlar konusunda ise 2008-2009 yılı gibi son taksitlerin ödeneceği görünüyor. Şu andaki ödeme planında imkanlar müsait olursa daha erken ödeme de var, çünkü özellikle son yıllarda rakamlar oldukça küçülüyor. Hazine'nin nakit akışı müsait olursa erken ödeme de yapabiliriz ya da vaktini de bekleyebilir. Önemli olan kriz ortamında mecburen kullanılan kredilerin bir an önce ödenmeye başlanması. Ödemelerin bir kısmını yine erken ödeniyor, bir kısmını yükümlülük tarihinde ödüyoruz. Mesela bu sene 1.6 milyar dolarlık bir ödeme yapma şansımız varken biz 2.6 milyar dolar ödüyoruz erken ödeme opsiyonunu kullanarak. Gelecek sene yine erken ödediğimiz rakamlar var. Önemli olan bir yandan bir an önce ödemeye başlayıp toplam borç stokumuz içinde IMF'ye borçlarında zaman içinde bir an önce eritilmeye başlanması.'' Babacan, IMF'ye olan borcun anapara bazında 21.4 milyar dolar olduğunu ve bunun faizinin devam ettiğini bildirdi. 
     
     BORÇ STOKU VE BORÇLANMA RASYOSU 

     Türkiye'nin toplam borcunun en son kura göre 185 milyar dolar olduğunu ifade eden Bakan Babacan, ''Biz devamlı rasyoya bakıyoruz. Bu oran 2001 yılı sonunda tarihi rekoru olan yüzde 92'ler gibi bir rakama ulaşmıştı. Bu yılın başlarında yüzde 80'lere indi ve bizim yaptığımız son projeksiyonlarda da yüzde 70'inin biraz altına inecek gibi görünüyor. Bir kaç seneye kadar bunu biz Maastricht kriterine indireceğiz'' diye konuştu. 
     Bu senenin toplam borç çevirme rasyosunun yüzde 89 olarak hesaplandığını ancak, Ocak-Temmuz döneminde yüzde 96 gibi bir rakam gerçekleştirdiklerini bildiren Babacan, yılın bundan sonraki 5 aylık döneminde ise rasyonun yüzde 77 civarında olacağının tahmin edildiğini kaydetti. 
     
     KREDİ DERECELENDİRME KURULUŞLARI 

     Konuşmasında Türkiye'nin tahvil ihracına da değinen Bakan Babacan, bu senenin tamamı için 4.5 milyar dolarlık bir tahvil ihracı öngördüklerini hatırlatarak, ''Biz bu yılın ilk 6 ayında 4 milyar doları yakalamış durumundayız'' dedi. 
     Babacan, şöyle devam etti 
     ''Bu bizim yılın geri kalan kısmında yıl sonu itibarıyla 4.5 milyar dolarlık hedeften daha yüksek bir miktarda eurobond ihracı yapabileceğimizin bir işareti. Özellikle Eylül ayından başlamak üzere bir miktar daha hem Avrupa hem ABD piyasalarına eurobond ihracı düşünüyoruz. Özellikle piyasa eğilimleri ve dünya piyasalarındaki likidite de bu konuda fazla bir zorlukla karşı karşıya olmadığımız konusunda bizi ümitlendiriyor.'' Kredi derecelendirme kuruluşlarına ilişkin olarak da Bakan Babacan, bu kuruluşlarla ilgili ayrı bir çalışmalarının başladığını belirterek, artık roadshow programlarında bu kuruluşları da ziyaretlerine aldıklarını ve sunuşlar yapacaklarını söyledi. 
     Bu kuruluşların not değiştirme sistemlerinin birbirlerinden çok farklı olduğunu da ifade eden Babacan, ''Biz ekonomik programı tavizsiz bir şekilde yürüttüğümüz sürece, bütün bu notlar, raporlar mutlaka bizi arkadan izleyecek. Buna çok fazla kafayı takmamak lazım. Önemli olan bizim kendi yaptığımız işe konsantre olup, işimizi iyi yapmamız'' diye konuştu. 

     
</TEXT>
</DOC>
