<DOC>
<DOCNO> 192415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sondun01.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Cadılar Bayramı kostümü ABD Kongresi'nde paniğe yol açtı .. 
</HEADLINE>
<TEXT>

     ABD Kongresi'nde dedektörde çantasında silah tespit edilen şüphelilerin bina içine girmesiyle oluşan panik havasına, Cadılar Bayramı kostümünün neden olduğu ortaya çıktı. 
     ABD Kongresi polis sözcüsü Terrance Gainer, güvenlik güçlerini alarma geçiren silahın, Cadılar Bayramı kostümünün parçası, oyuncak bir silah olduğunu belirtti. 
     Gainer, yanlarında Cadılar Bayramı kostümü bulunan kongre çalışanı iki kadının gözaltına alındığını söyleyerek, ''Şu sıralarda Washington'da herkes Cadılar Bayramı kostümlerinde dikkatli olmalı. Hassas bir ortamdayız'' dedi. 
     Polis sözcüsü, iki kadının, neden oldukları sıkıntı yüzünden özür dilediğini, kimseye zarar vermek istemediklerini söylediklerini kaydetti. 
     Gainer, daha önce polis tarafından şüpheli olarak duyurulan erkeğin ise sadece o sırada güvenlik yetkilisiyle konuşan sıradan biri olduğunu söyledi. 
     Kongre polisi, kongrenin çalışma binalarından Cannon'a giren şüphelilerin çantasında silah olduğunu tespit etmiş, bunun üzerine bütün kongre binalarına giden koridorlar kapatılmış, kongre üyelerinin odalarını terk etmemesi istenmişti. 
     ABD'de, 11 Eylül 2001 terörist saldırılarından sonra güvenlik endişeleri arttı. Bu endişe yüzünden, en küçük bir olay, son derece ciddiyetle ele alınıyor. 
     
</TEXT>
</DOC>
