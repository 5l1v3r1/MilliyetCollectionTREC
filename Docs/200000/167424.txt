<DOC>
<DOCNO> 167424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/siyaset/siy02.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Askerler değil siyasetçiler suçlu 
</HEADLINE>
<TEXT>

Dışişleri Bakanı Abdullah Gül, İngiltere ziyaretinde Kıbrıs'la ilgili bir soru üzerine "Asker görüşlerini hükümetle paylaşıyor, kararı tümüyle siyasetçilere bırakıyor. Geçmişteki benzeri durumlar için askerimizi değil siyasetçileri suçluyorum" dedi 
     NEVSAL ELEVLİ Londra 

     Dışişleri Bakanı Abdullah Gül, hükümetin Kıbrıs konusunda gerçekçi bir çözüm arayışında olduğunu belirterek, "Nihai çözümün ardından yeniden tatsız olayların yaşanması felakete yol açar" dedi. Gül, Kıbrıs'ta Türk Silahlı Kuvvetleri'nin çözümü engelleyici bir tutumu olmadığını ve kararın tümüyle siyasetçiye ait olduğunu da vurguladı. 
     İngiltere Dışişleri Bakanı Jack Straw'un davetlisi olarak geldiği Londra'da Citigroup'un düzenlediği kahvaltıda bir İngiliz yatırımcının "TSK'nın Kıbrıs'ta çözümü engelleyen tutumu olup olmadığı" sorusunu yanıtlayan Gül, şunları söyledi "Bir ülkede politik liderlik varsa, bu tür tartışmaların hiçbiri yaşanmaz. Asker görüşlerini hükümetle paylaşıyor, kararı tümüyle siyasetçilere bırakıyor. Politik liderlik bunu tartışır ve sorumluluğu alarak devam eder. Kıbrıs meselesinde de durum böyledir. Geçmişteki benzeri durumlar için askerimizi değil siyasetçileri suçluyorum." 
     Londra'nın saygın fikir enstitüsü Chatham House'da da yaptığı konuşmada 2004'ün birçok bakımdan Türkiye için dönüm noktası olacağını söyleyen Gül, 2003 sonuna kadar tüm yasaların Kopenhag kriterlerine uyumlu hale geleceğini belirterek, 7. Uyum Paketi Meclis tatile girmeden çıkarılacak" dedi. 
     Türkiye'ye dönen Gül, Esenboğa Havalimanı'nda Londra temasları hakkında bilgi verdi. Görüşmelerde Türkiye-AB ilişkileri, Kıbrıs, Afganistan ve Ortadoğu konularının yanı sıra Türk ve İngiliz şirketlerinin Irak'ın yeniden imarı konusunda beraber iş yapma olanaklarını konuştuklarını söyleyen Gül, ABD'ye yapacağı ziyaretin tarihinin de belli olduğunu kaydetti. 
     
     

</TEXT>
</DOC>
