<DOC>
<DOCNO> 197638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sonspo18.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray-Juventus maçının yeri için gözler UEFA'da... 
</HEADLINE>
<TEXT>

     İtalya'nın FC Juventus takımı 2 Aralık Salı günü Avrupa Şampiyonlar Ligi'nde Galatasaray ile yapacakları maçın Türkiye dışında tarafsız bir sahada yapılmasına ilişkin talebine UEFA'dan yanıt bekliyor. 
     UEFA'nın yanıtının bugün ortaya çıkabileceğini belirten Tuttosport Gazetesi, karşılaşmanın büyük bir olasılıkla Almanya'nın Stuttgart kentinde oynatılacağını ileri sürdü. 
     Galatasaray'ın, maçın İstanbul'da yapılmasında ısrarlı olduğu belirten gazete, İstanbul'daki terörist saldırılar sonrasında FC Juventus'un Türkiye'ye gitmeye yanaşmamasının son derece haklı olduğunu savundu. Gazete ayrıca, ''Juventus'un, böylesine güçlü saldırıların gerçekleştiği bir ülkede güvenliğin nasıl sağlanabileceği sorusunu gündeme getirmesi ve kaygı duyması son derece doğal'' diye yazdı. 
     Tuttosport, FC Juventus'un tarafsız saha talebinin UEFA'da kabul göreceğini savunarak, ''En güçlü olasılık Almanya. Kent olarak ise büyük olasılıkla Stuttgart. Zira bu kentte Türklerin sayısı bir hayli fazla. Dolayısıyla Galatarasay kendini evinden pek de uzakta hissetmeyecektir. Tabii ki Almanya'daki Stuttgart, muhtemel tek kent değil. Karşılaşma, İsviçre veya Avusturya'daki statlarda da oynatılabilir'' diye yazdı. 
     
</TEXT>
</DOC>
