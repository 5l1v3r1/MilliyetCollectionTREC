<DOC>
<DOCNO> 192543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur17.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı ABD ile müzakere yok, bekliyoruz 
</HEADLINE>
<TEXT>

     Dışişleri Bakanlığı Sözcüsü Hüseyin Diriöz, Irak'a Türk askeri gönderilmesi konusunda şu aşamada ABD ile müzakerelerin olmadığını belirterek, ''Top ABD'de, bekliyoruz'' diye konuştu. 
     Diriöz, haftalık basın toplantısında, Dışişleri Bakanı ve Başbakan Abdullah Gül'ün Şam'da yarın başlayacak Irak'a komşu ülkeler toplantısında Irak Geçici Hükümet Konseyi üyesi Hoşyar Zebari ile biraraya gelip gelmeyeceğinin sorulması üzerine de, Zebari'nin toplantıya katılımının henüz kesinleşmediğini ancak kendilerinin de Geçici Hükümet Konseyi'ni görmezden gelmediğini belirtti. 
     Diriöz, Konsey üyeleriyle temas halinde olduklarını ve iki taraf arasında diyalog bulunduğunu söyleyerek, ''Onları görmezden gelmiyoruz, görüşüyoruz'' diye konuştu. 
     Konsey'in eski başkanı Ahmed Çelebi'nin Ankara'ya gelerek üst düzey kabul gördüğünü hatırlatan Diriöz, BM Genel Kurulu'nun açılışında Gül'ün, içlerinde Zebari'nin de bulunduğu Konsey heyetiyle biraraya geldiğini kaydetti. 
     Konsey'in şimdiki başkanı İyad Allavi'yi de Ankara'ya davet ettiklerini ancak programlardaki uyuşmazlık nedeniyle bu ziyaretin yapılamadığını belirten Diriöz, ''Dolayısıyla bu konuda bir çekingenliğimiz veya sıkıntımız yok'' dedi. 
     Bu arada, diplomatik kaynaklar, Zebari'nin komşu ülkeler toplantısına katılıp katılmayacağının evsahibi ülke olan Suriye'nin takdirinde olduğunu belirtiyorlar. 
     
</TEXT>
</DOC>
