<DOC>
<DOCNO> 188669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/guncel/gun03.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Restorasyon rezaleti Tuvalete 100 musluk 
</HEADLINE>
<TEXT>

   Kültür ve Turizm Bakanlığı'na bağlı Sultanahmet'teki Haseki Hürrem Sultan Hamamı, geçen yıl aynı firma tarafından tam dokuz kez restore edildi. Hamam, 1999 ve 2001'de sekiz, 2000'de de üç kez yenilenmişti 
      ÖMER ERBİL İstanbul 

   
   Kültür ve Turizm Bakanlığı'nın İstanbul Döner Sermaye İşletmeleri Merkezi'ne bağlı olan Sultanahmet Meydanı'ndaki Haseki Hürrem Sultan Hamamı, geçen yıl aynı firma tarafından dokuz kez restore edildi. Hamam 1999 ve 2001'de sekiz kez, 2000'de de üç kez restore edilerek bu alanda rekor kırdı. Yıllardır restorasyonu bitmeyen hamamda, defalarca tuvalet onarımı yapıldığı ve badana işlerinin yıllardır hiç bitmediği de ortaya çıktı. Restorasyonlar ihale değil emanet ve pazarlık usulü verildi. Geçen yıl da işleri sürekli Seray İnşaat aldı. 
   DÖSİM yetkilileri, konunun Kültür ve Turizm Bakanlığı Teftiş Kurulu'na sevk edileceğini belirtti. Yetkililerden alınan bilgiye göre geçen yıl şubat ayı ile birlikte başlayan onarım, ekim ayına kadar devam etti. Her ay hamamın bir başka köşesinin onarılması gerektiği belirtildi. Şubat ayında genel onarım olarak başlayan restorasyon, ekim ayına gelindiğinde kalorifer ve tuvaletlerin bakım onarımı adı altında sürdürüldü. Halı ve Kilim Satış Deposu olarak kullanılan hamamın mermerleri her yıl defalarca cilalandı. Bir erkek ve bir kadın tuvaleti bulunan hamamın tuvalet bakımı da sadece geçen yıl iki kez elden geçti. İki tuvalet için yüz tane musluk alındığı tespit edildi. Kurşun çatının da defalarca onarım gördüğü, duvarlar beyaz kireç olmasına rağmen birkaç kez badana yapıldığı da ortaya çıktı. Yine iddiaya göre, kalorifer tesisatları da durmadan tamir edildi. İstanbul Rölöve ve Anıtlar Müdürlüğü yetkilileri, "Küçük rakamlarla hep aynı firmaya onarım yaptırılmış. Bunun sebebi 20 milyar lirayı geçen onarımların ihale ile yapılma zorunluluğundan kaynaklanıyor. Küçük rakamlar yıl sonunda 100 milyar lirayı geçmiş" dedi. Seray İnşaat'ın sahibi Fatih Öcal iddialara, "Devlet dairelerinin hemen hepsinde aynı şirkete yıllarca iş veriliyor. DÖSİM'de 40 yıldır aynı şirket iş alıyor. Koskoca DÖSİM 80 - 100 milyar liranın mı peşine düştü " yanıtını verdi. 
   
   
</TEXT>
</DOC>
