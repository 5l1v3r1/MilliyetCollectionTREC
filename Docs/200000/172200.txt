<DOC>
<DOCNO> 172200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur24.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Serinlemek için Fırat Nehri'ne giren hemşire boğuldu... 
</HEADLINE>
<TEXT>

     Erzincan'da serinlemek için Fırat Nehri'ne giren hemşire boğuldu. Cesedin bulunması için arama-kurtarma çalışması başlatıldı. 
     Erzincan Devlet Hastanesi'nde hemşire olarak görev yapan Nurten Kılıç 24 aynı hastanede görevli arkadaşları Servet Başakın ve Ferhat Gültekin'le birlikte Kemah İlçesi yakınlarında bulunan Beytahtı mesire alanına gittiler. 
     Burada piknik yapan Kılıç ve arkadaşları daha sonra serinlemek için Fırat Nehri'ne girdiler. Gültekin ve Başakın, sudayken akıntıya kapıldıklarını, kendilerinin bir kayaya tutunarak kurtulmayı başardıklarını, arkadaşları Kılıç'ın ise nehrin sularına kapılarak kaybolduğunu ifade ettiler. 
     Olayın güvenlik güçlerine bildirilmesi üzerine, jandarma ve Sivil Savunma ekipleri tarafından Kılıç'ın cesedinin bulunması için arama- kurtarma çalışması başlatıldı. 
     
     YILANI VURMAK İSTEYEN KİŞİ EŞİNİ YARALADI 
     Aydın'ın Karacasu İlçesi'nde, yılanı vurmak isteyen kişi, yanlışlıkla eşini yaraladı. 
     Edinilen bilgiye göre, Cebi Mahallesi Dellazzade sokak üzerinde oturan Ahmet ve Saliha Aydın'ın evinin mutfak kısmına yılan girdi. 
     Yılanı öldürmek için komşusundan aldığı av tüfeği ile ateş eden Ahmet Aydın, tüfekten çıkan saçmaların eşine isabet etmesine neden oldu. 
     Yaralanan Saliha Aydın, Nazilli Devlet Hastanesi'nde tedavi altına alındı. 
     
</TEXT>
</DOC>
