<DOC>
<DOCNO> 187169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/spor/aspo.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
SAKIN UNUTMA 
</HEADLINE>
<TEXT>

   Milli Takım'ın kamp yaptığı Ümraniye Tesisleri'nde her köşeye, İngiltere maçının önemini anlatan yazılar asıldı, tarihi sınavın 24 saat akıllardan çıkmaması için yoğun terapi başlatıldı 
      
   Eski zaferlere bak 
   İNGİLTERE maçı için Ümraniye Nevzat Demir Tesisleri'nde kamp yapan A Milli Takım oyuncularına ilginç bir motivasyon uygulanıyor. Ay - Yıldızlı futbolcuların bu tarihi sınava daha iyi konsantre olabilmeleri için teknik heyet tesislerin dört bir yanına çarpıcı sözlerin bulunduğu panolar koydurdu. Futbolcular, yemek salonunda, odalarında geçmiş maçlarda çekilmiş sevinç fotoğraflarını da görecekler. 
   
   'Yine başaracağız' 
   MİLLİ Takım oyuncuları duvarlardaki "Yeni zaferlere hep birlikte", "Daha önce başardık, yine başaracağız", "Portekiz'e sadece bir adım kaldı", "Herşeyi başardınız, bunu da başarırsınız" ifadeleriyle 24 saat boyunca İngiltere maçını yaşayacaklar. Bu arada Şükrü Saracoğlu Stadı'nda da maç öncesi ve sonrası tam bir futbol festivali yaşanacak. Stadın dört bir yanına laser tesisatı kurulacak. 
   
   Büyük şov var 
   FUTBOL Federasyonu, milli takım forması bulunmayan seyircilere de kırmızı veya beyaz renk giymeleri konusunda çağrıda bulundu. Sponsorların da 15 bin forma dağıtacağı öğrenildi. Fenerbahçe Kulübü'nün stadda bulunan ses tesisatı daha da güçlendirilecek. Ayrıca İstanbul'un ünlü gece kulüplerinden Zarifi'nin DJ'leri de maç günü stadda görev yapacak. Maç öncesi ve devre arasında amigo kızlar tribünleri coşturacak. 
   
   Milli servet    Prim 100 milyar 
   FUTBOL Federasyonu, kesenin ağzını açtı, tarihi İngiltere karşılaşmasına tarihi bir prim belirledi. Başkan Haluk Ulusoy'un motivasyonu artırmak için maç günü açıklamayı planladığı galibiyet priminin adam başı 75'er bin dolar yaklaşık 100'er milyar lira olduğu öğrenildi. Ay - Yıldızlılar'da dün sabah yapılması planlanan antrenman ise futbolcuların yorgunluğu nedeniyle ertelendi. 
   
   Sergen sakatlandı 
   AKŞAM idmanında yapılan çift kale maçı as takım Sergen, Hakan Şükür 2 ve Emre Belözoğlu'nun golleriyle 4- 1 kazandı. Şenol Güneş'in as takımda görev verdiği Sergen, antrenmanın sonuna doğru sol baldırından sakatlanarak çalışmayı yarıda bıraktı. Milli Takım idmanını Federasyon Başkanı Haluk Ulusoy, Beşiktaş Başkanı Serdar Bilgili ve menajer Sinan Engin ile birlikte izledi. 
   
   Güneş Collina sadece sempatik    Milli Takım hocası, tarihi maçı İtalyan hakemin yönetecek olmasının kendilerine avantaj sağlamayacağını iddia etti 
   'Maçı o kazanmayacak' 
   MİLLİ Takım Teknik Direktörü Şenol Güneş, Nielsen'in sakatlanmasının ardından tarihi maça atanan Collina hakkında çarpıcı açıklamalar yaptı. İtalyan hakemin sempatik olduğunu dile getiren Güneş, "Onu herkes seviyor. Ancak maça verilmesiyle birlikte kazanmışız gibi bir hava oluştu. Maçı o değil, biz kazanacağız. Kaldı ki Collina, Almanya maçında hata yapmıştı" dedi. 
   
   'Darılmak olmaz' 
   İNGİLTERE karşısına süreceği kadroyu henüz belirlemediğini açıklayan Güneş, "Oynamayanlar etkilenebilir, ama böyle bir ortamda darılmazlar" dedi. Milli Takım hocası şunları söyledi "Maçtaki 18 veya 11 fark etmez. Bizim için önemli olan sahaya çıkıp, iyi bir futbol sergilemek. Herkes bu maçta oynamak ister. Ancak kadro açıklanınca eminim ki, anlayışlı olacaklardır." 
   
   İngiliz saçmalığı    NEVSAL ELEVLİ 

   Güneş'i eleştirdiler 
   İNGİLİZ gazeteleri, Şenol Güneş'in önceki gün düzenlediği basın toplantısında İngiliz Milli Takımı'na yönelik "eleştirel" yaklaşımını "paranoya" ve "hile" arayışları olarak nitelendirdi. Daily Telegraph Gazetesi, Güneş'in bahane bulma oyunlarına başladığını belirtirken, tercümanın bazı konuşmaları es geçtiğini iddia etti. 
   
   'Taktik yapıyor' 
   TELEGRAPH, Güneş'in gazetecilerden hakemle ilgili yorum, oyuncuların sakatlıkları, taktik ve kadro tercihleri konusunda dışarıya sır vermemelerini istediğini de bildirdi. The Sun ve Daily Mirror ise tecrübeli hocanın psikolojik savaş eğiliminde olduğunu yazdı ve konuşmalarının tamamen "taktiksel" olduğunu vurguladı. 
   
   'Elimizden kaçamazlar'    Ulusoy iddialı 
   FUTBOL Federasyonu Başkanı Haluk Ulusoy, İngilizler'in İstanbul'da bozguna uğrayacağını iddia etti. Ulusoy, "Sürekli yeni bahaneler üretiyorlar ve suni gündem yaratıyorlar. Olayın aslı bizden korkuyorlar. Kimse merak etmesin, İngiltere'yi Şükrü Saracoğlu Stadı'nda yeneceğiz ve Portekiz biletini kapacağız. Hepimiz bu sınava hazırız" dedi. 
   
   'Güvenim tam' 
   MİLLİ Takım'ın büyük başarılara imza attığını vurgulayan Ulusoy, İngiliz kafilesini en iyi şekilde ağırlayacaklarını da dile getirdi. Futbol Federasyonu Başkanı, "Ne kadar sıcak insanlar olduğumuzu görecekler. Bize şimdiye kadar yaptıkları yanlışlar için pişman olacaklar ve bu maçta sonra Türkiye hakkında olumsuz konuşamayacaklar" diye konuştu. 
   
   Anadolu keşfi    ŞENOL Güneş, göreve başladığı 2000 yılından bu yana 24 takımdan 67 futbolcuyu aday kadroya çağırdı. Güneş, Galatasaray forması giyen 12, Fenerbahçe'den 8, Beşiktaş'tan 7 ve yurt dışında oynayan 12 futbolcuyu milli takıma alırken, Anadolu kulüplerinden de 28 isme şans tanıdı. 
   
   Son çalım Rüştü'den    Barça'da aylardır forma bekleyen milli kaleci, 3. Lig takımı ile oynanacak Kral Kupası maçının kadrosuna alınınca İstanbul'a erken geldi 
   MEHMET ÇİFTÇİ 

   BARCELONA'DA bir türlü yedek kulübesinden kurtulamayan Rüştü, teknik direktör Rijkaard'ın planlarını alt üst etti. Milli kaleci, Kral Kupası'nda 3. Lig takımlarından Grammier ile oynanacak olan maçın kadrosuna alınınca çareyi İstanbul'a gelmekte buldu. Katalan ekibinin, Futbol Federasyonu'ndan aldığı iki günlük izine karşın, olaya kızan Rüştü milli takım kampına erken katıldı. 
   AVRUPA ve lig maçlarında kalede Valdez'e görev veren Rijkaard, genç eldiveni dinlenmesi için kadro dışı bırakmıştı. Rüştü'nün şok bir kararla 90 dakikayı beklememesi üzerine, Katalan ekibinde büyük bir endişe yaşandı. Son dakika girişimleri sonucunda Valdez kadroya eklendi. Gerekli izin çıkmasaydı, Grammier maçında kaleyi üçüncü kaleci Ruben koruyacaktı. 
   
   İngiliz avı başladı    Scotland Yard'dan gelen "130 holigan yolda" istihbaratı, emniyeti harekete geçirdi. İngilizler'in listesi gümrüklere yollandı, büyük şehirlerde arama başladı, oteller yakın takibe alındı 
   CEMAL ERSEN 

   Havaalanları tetikte 
   TÜRK istihbarat birimleri, 130 İngiliz holiganının peşine düştü. İki ülke arasında yapılan işbirliği sonucu, İngiltere'de "fişlenen" 130 kişinin çeşitli yollardan Türkiye'ye giriş yapacağı bilgisi üzerine, emniyet harekete geçti. Başta İstanbul olmak üzere, Ankara, İzmir, Antalya, Dalaman ve Bodrum havalimanları gümrük kapılarına söz konusu şahısların listesi gönderildi. 
   
   Bilgisayarla takip 
   AYNI bilgi gümrük girişli limanlara da verilirken, isimlerin tespit edilmesi durumunda sınırdışı edilmesi istendi. Ayrıca İstanbul'daki otellerin bilgisayarla kontrol altına alındığı öğrenildi. Pazartesi başlayan uygulamanın, turistleri rahatsız etmemek için gizlice yürütüldüğü bildirildi. İngiliz emniyet birimlerinin de en kısa sürede İstanbul'da göreve başlayacağı belirtildi. 
   
   Dev maç için ordu 
   EMNİYET Müdürlüğü, tarihi maçın hazırlıklarını sürdürüyor. Türkiye - İngiltere karşılaşmasının oynanacağı Şükrü Saracoğlu Stadı'nda maç günü 12 bin polisin görev yapacağı açıklandı. İngiliz Milli Takımı'nın İstanbul'a gelişi, maç öncesi, maç sırasında ve sonrasında, Asayiş, Terör, İstihbarat ve Çevik Kuvvet Birimleri'nin tam kadro çalışacağı belirtildi. 
   
   
   
</TEXT>
</DOC>
