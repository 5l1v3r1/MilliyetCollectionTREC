<DOC>
<DOCNO> 189907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko38.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası döviz alım ihalelerinde miktarı azalttı... 
</HEADLINE>
<TEXT>

     Merkez Bankası, son günlerde döviz arzında gözlemlenen azalma nedeniyle, yarından başlamak üzere, Ekim ayının kalan döneminde yapılacak günlük döviz alım ihalelerinin miktarını 40 milyon dolar olarak belirledi. 
     Böylece, 40 milyon doları ihale ve 20 milyon doları da opsiyon hakkı kullanımlarıyla olmak üzere, günlük olarak alınacak tutar en fazla 60 milyon dolar olacak. 
     Merkez Bankası'ndan yapılan açıklamada, Merkez Bankası'nın güçlü döviz rezervi pozisyonuna sahip olmasının, uygulanan programa ilişkin güvenin artmasına sağlayacağı katkı ve döviz piyasasında oluşan arz fazlası dikkate alınarak, 6 Mayıs 2003 tarihinden bu yana günlük olarak döviz alım ihaleleri düzenlediği hatırlatıldı. 
     Son olarak 6 Ekim 2003 tarihli duyurusu ile günlük döviz alım ihalelerinin miktarında düzenleme yapıldığı, ayrıca söz konusu duyuruda döviz arz fazlasında öngörülenin dışında gelişmeler olması durumunda, günlük ihale ve veya opsiyon tutarlarında önceden duyurularak değişiklik yapılabileceği ifade edildiği bildirilen açıklamada, şöyle denildi 
     ''Merkez Bankası, dışsal bir şok ya da öngörülemeyen gelişmeler nedeniyle, döviz piyasasında derinliğin kaybolması, buna bağlı olarak, döviz fiyatlarında ortaya çıkabilecek aşırı oynaklık ve sağlıksız fiyat oluşumlarının gözlemlenmesi halinde, Merkez Bankası dönem sonunu beklemeden, kısa ya da uzun süreli olarak önceden kamuoyuna duyurmak suretiyle döviz alım ihalelerine ara verebilecektir. Ayrıca, her zaman olduğu gibi, döviz kurundaki oynaklık Merkez Bankası'nca yakından takip edilmeye devam edilecek ve kurlarda her iki yönde de oluşabilecek aşırı oynaklık durumunda piyasaya doğrudan müdahale edilebilecektir.'' Merkez Bankası en son 6 Ekim'de, günlük döviz alım ihalelerinin miktarını 80 milyon dolara, opsiyon hakkı kullanımlarını da 40 milyon dolara çıkarmış ve günlük olarak alınacak tutarı en fazla 120 milyon dolar olarak belirlemişti. 
     
</TEXT>
</DOC>
