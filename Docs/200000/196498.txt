<DOC>
<DOCNO> 196498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/spor/ygokce.html </URL>
<DATE> 2003/11/19/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Bu ligden bu kadar 
</HEADLINE>
<TEXT>

      Riga'daki maç, skor tabelasından çok daha önemli gerçekleri bir kez daha görmemizi sağlayabilirse, futbolumuz adına yararlı katkılar sağlayabilir. 
   Oradaki 1 - 0'lık yenilgi, diyelim ki milli maçta değil de aynı eleme sistemiyle düzenlenen UEFA Kupası'nda herhangi bir kulüp takımımızın başına gelseydi, elbette her şey daha normal bir zeminde konuşulup tartışılacak, gündem böylesine sarsıntılar yaratmayacaktı. Milli maçları ya önemsemiyoruz, ya da gereğinden fazla önemli hale getirip, dikkatimizi ve enerjimizi başka alanlara kaydırıyoruz. Polemiğe, anlamsız ve yararsız tartışmalara yönelen popüler kültürümüz, gün geçtikçe aklı arkaya itiyor, duygusal refleksleri öne çıkarıyor. 
   Akıl itelenip dışlanırken, kurnazlık prim yapıyor. 
   Şimdi biraz daha sakin ve aklımızı kullanma çabasıyla soralım Riga'daki gerçek, Letonya gerçeği midir, yoksa Türkiye gerçeklerinin bire bir örneği mi 
   Bırakın soğuk havayı, buzlu zemini... Coğrafyaya değil, insanlarımıza bakalım... 
   
   Polemik 
   Türkiye Futbol Federasyonu Başkanı Haluk Ulusoy, tıpkı kulüp başkanlarının ya da kulüp yöneticilerinin yaptığı gibi sorumluluğuna hiç de yakışmayacak bir üslupla hakemi suçlamadı mı 
   Türkiye'de kulüp yöneticileri de kendilerine ters gelen sonuçları yorumlarken hemen hakem argümanına başvurmuyorlar mı Daha da ileri gidip TFF Başkanı Haluk Ulusoyu'u suçlamıyorlar mı 
   Ulusoy da bire bir aynı kültürü temsil ediyor... O da Avrupa Şampiyonası'nın düzenleyicisi UEFA'ya, oradan seçtiği en uygun kişi olarak Şenes Erzik'e yükleniyor. Alın size anlamsız, yararsız bir polemik daha 
   Başkan böyle yapar da Şenol Güneş durumu Onun da maç sonrası tepkileri aynı... Hakemi suçluyor. Kendi sorumluluk alanının dışına çıkıp kusuru oralarda arıyor. Oysa en azından 7 korner kullanan takımın neden etkili bir vuruş yapamadığının açıklaması beklenirdi Güneş'ten... 
   O da ligimizin hocaları gibi yapıyor... Alışılmış mavalları okuyor. 
   Her neyse... Teknik direktörümüzü fazla üzmeyelim... Hava puslu, Güneş'e ihtiyaç var Bulutları peşpeşe dizmeyelim. 
   Eurosport'ta gördük ki UEFA, Riga maçından sonra tünellerde soyunma odası koridorlarında güvenlik görevlileriyle kavga eden Türk futbolcuları için soruşturma başlatmış... Ceza kapıda... Bu haber size Türkiye Ligi'ndeki koridorları anımsatmıyor mu 
   
   Deniz bitiyor 
   Almanya'daki ümit milli maçında seyirci çokluğu bizdeydi. Seyircimizin nasıl davrandığı ortada... 
   Futbolcularımızın biraz zorlandılar mı hakemle ve rakipleriyle nasıl nasıl tartıştıkları, itişip kakıştıkları ve çatıştıkları da ortada. 
   Futbolumuzun temel özelliği gerilim en üst safhada 
   Özetle bizim ligimizde ne varsa, ligimizin toplam kalitesini oluşturan Milli Takımımız'da da o var. Ne bir eksik, ne bir fazla 
   Şimdi çözüme gelelim... 
   Kalitesini gün geçtikçe yitiren, rekabet alanı daralan ama adı inatla "süper" diye konulan bu ligin kurtarılması gerek. 
   Nasıl kurtulacağını hepimiz biliyoruz... Ama gündelik politikadan, polemikten vazgeçmiyor, kurnazlıkla kendi gemimizi kurtarmaya çalışıyoruz. 
   Oysa donanma dağılıyor, deniz bitiyor... Görmüyoruz .. 
   
   Şenes Erzik'in çilesi    Şenes Erzik, kim ne derse desin, bu ülkenin yetiştirdiği en başarılı spor adamıdır. 
   Öğrenim düzeyi, kariyeri, görgüsü ve kişiliğiyle sürekli kendini yenilemiş, Fenerbahçe'deki çok kısa yöneticilik döneminden sonra kendisini ülkesine adayarak daha önemli görevlere soyunmuştur. Özerk futbol federasyonu, özerkliğin ilk yıllarını Erzik'in başarısıyla yaşamış, kurumlaşmıştır. TV yayınlarında da havuz sistemini oluşturan Erzik'tir. Kulüplere teslim olmamış, havuzun delinme çabalarını göğüslemiş ve görevini onuruyla tamamlayıp UEFA ve FIFA'da Necdet ağabeyden Çobanlı devraldığı nöbeti başarıyla sürdürmeye başlamıştır. 
   TFF Başkanı Haluk Ulusoy'un Letonya maçının stresiyle konuşurken Erzik'i de eleştirmesini yadırgadım. Erzik'in, Türkiye ile ilgilenmediği eleştirilerine katılmıyorum. Kritik dönemlerde ülkesiyle nasıl ilgilendiğinin bire bir tanığıyım. 
   Erzik'i yıpratmak ne Ulusoy'a bir şey kazandırır, ne de Türkiye'ye... 
   O bizim mücevherimizdir, toz kondurmayalım 
   
   Favoriler bıçak sırtında    2004 Avrupa Şampiyonası elemelerinin en zor aşaması sayılan play-off eşleşmeleri, kur'alar çekildiğinde oldukça dengeli, isabetli ve adil olarak yorumlanmıştı. 
   UEFA, ne yapmış etmiş, tek Balkan ülkesi yeter, diyerek Slovenya ile Hırvatistan'ı "kenetlemiş", ötekilere de uygun rakipleri denk getirmişti. Hatırlayalım Hollanda İskoçya ile, Rusya Galler'le, İspanya Norveç'le, Türkiye de Letonya ile eşleşti. İngilizce'de zayıf takımlar için sıkça kullanılan futbol terimi "underdog" Türkçe karşılığı ufaklıklar ya da şamaroğlanları olabilir . UEFA'nın resmi sitesine de girdi play-off maçları dolayısıyla. UEFA da Hollanda, Rusya, İspanya ve Türkiye'yi güçlü favori olarak kabul ederken, İskoçya, Galler, Norveç ve Letonya'yı zayıf olarak nitelendiriyor. 
   Oysa ilk maçlar oynandıktan sonra durum hiç de öyle görünmüyor. Hollanda İskoçya'ya, Türkiye Letonya'ya 1-0 yenildi. Rusya kendi evindeki maçta Galler'i elinden kaçırdı 0 - 0 . İspanya, Norveç'i güç halle 2 - 1 yenerken öldü öldü dirildi. 
   Özetle ufaklıklar, büyüklerin başına büyük dertler açtı... 
   Bugünkü rövanş maçlarında favorilerin hepsi buram buram terleyecek. 
   Futbol bu... Her takım, her takımı her yerde yenebilir. Hatırladığımız da iyi oldu. 
   
      
   
</TEXT>
</DOC>
