<DOC>
<DOCNO> 158134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/guncel/gun20.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

DGM, Sakık'tan görüş istemiş...      ÖZGÜR CEBE DHA 

     Diyarbakır DGM'nin, ömür boyu hapis cezası verilen eski PKK komutanlarından Şemdin Sakık'tan Pişmanlık Yasası konusunda görüş istediği ortaya çıktı. Sakık'ın da görüşlerini içeren dilekçeyi Adalet Bakanlığı'na göndererek, örgütte "sadece bölge sorumlusu" olduğu gerekçesiyle yasa kapsamına alınmasını istediği kaydedildi. Sakık, devlet birimleri uygun bulursa yasa kapsamına alınacak. Kuzey Irak'ta yakalandıktan sonra Diyarbakır 1 No'lu DGM'de yargılanan Sakık, Güneydoğu'da 191 eylemde çoğu güvenlik gücü 256 kişinin öldürülmesinden sorumlu tutularak idam cezasına çarptırıldı. Ceza müebbet hapse çevrildi. 
     
'Canlı Bomba' hiç ailesini aramamış      ANKARA Milliyet, DHA 

     Başkentte önceki gün bir kafeteryada yaşanan canlı bomba eyleminin ardından polis alarma geçti. Emniyet'ten bir yetkili, Şengül Akkurt'un önceki eylemlerini İstanbul'da yaptığını belirterek, "Kendisini eyleme hazırlayan birileri var" dedi. Akkurt'un Malatya'daki ailesi, olayı gazetecilerden öğrendi. Baba Hasan Akkurt, kızının 3 yıl önce cezaevinden çıktığını ve onu bir daha görmediğini söyledi. Akkurt, "Telefonu olmadığı için arayamadık, o da aramadı. Böyle şeyler yapmasını istemedik, bizi dinlemedi" dedi. Kardeşi Hüseyin de, "Ablam davaya çok inanmıştı. Biz de saygı gösterdik. Böyle bir şey bekliyorduk" diye konuştu. 
     
Tunceli'de çatışma 2 şehit      FERİT DEMİR DHA 

     Tunceli Mazgirt'e bağlı Ataçınar köyü yakınlarında PKK KADEK militanları tarafından önceki gece saat 23.00 sıralarında açılan ateş sonucu erler Emin Urhan ve Serkan Sağırlı şehit oldu. Çatışmada bir terörist de ölü ele geçirildi. 
     

</TEXT>
</DOC>
