<DOC>
<DOCNO> 151411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo26.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da 6 puanlık hafta... 
</HEADLINE>
<TEXT>

     Beşiktaş ve Trabzonspor'u yenip, haftayı 6 puanla kapatarak düşme potasından uzaklaşan Diyarbakırspor'da gözler Ankaragücü maçına çevrildi. 
     Asbaşkan ve Basın Sorumlusu Nedim Özbek, Diyarbakırspor'un küme düşme korkusunu, son 2 maçta aldığı puanlarla atlattığını belirterek, ''Trabzonspor'u yenerek, Beşiktaş galibiyetinin rastlantı olmadığını ispatlamış olduk'' dedi. 
     Beşiktaş ve Trabzonspor maçlarında futbolcuların iyi oyun sergilediklerini de ifade eden Özbek, şöyle konuştu 
     ''Beşiktaş maçı sonrası futbolcularım Trabzonspor maçında da iyi oynayıp 3 puanı almayı başardılar. Trabzonspor'u yenmek bizim için sürpriz olmadı. Beklediğimiz galibiyetti ve bu galibiyeti hak ettik. Önümüzdeki maçlarımızı da alıp ligi iyi bir sırada bitirmek istiyoruz. Ankaragücü deplasmanından da puanla dönerek yolumuza devam etmek istiyoruz.'' Özbek, Diyarbakırspor'un kendi gücüyle buralara geldiğini ve bulunduğu yeri de her zaman hazmettiğini kaydederek, ''Diyarbakırspor hakkında konuşanlar artık ayaklarını denk alsınlar. Diyarbakırspor ve camiası büyük bir camiadır. Biz şimdiden önümüzdeki sezon için çalışmalara başladık. Düşme korkusunu artık defterimizden sildik'' diye konuştu. 
     Futbolcuların prim alacaklarının bir kısmının ödendiğini, geri kalanlarının ise hafta ortasında ödenmesi için çalışmaların sürdüğünü söyleyen Özbek, futbolcuların gösterdiği başarıyı, yönetim kurulu olarak kendilerinin de karşılıksız bırakmayacaklarını sözlerine ekledi. 
     





</TEXT>
</DOC>
