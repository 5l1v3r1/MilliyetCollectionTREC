<DOC>
<DOCNO> 189373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur21.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır Belediyesi'nden Kürtçe tiyatro oyunu... 
</HEADLINE>
<TEXT>

     Diyarbakır Sur Belediyesi çalışanlarından oluşan amatör tiyatro topluluğu, Kürtçe bir oyun sahneledi. 
     Sur Belediyesi Oyuncuları ''İnce Sızı'' adlı Kürtçe oyunu, dün gece Diyarbakır Büyükşehir Belediyesi Mehmet Akif Ersoy Tiyatro Salonu'nda izleyiciyle buluşturdu. 
     Sait Alpaslan'ın yazdığı, M.Emin Yalçınkaya'nın yönetip rol aldığı oyunda, Mardin'in merkeze bağlı Yalım Beldesi'nde evlilik dışı ilişki yaşadığı gerekçesiyle taşlanarak öldürülen Şemse Allak'ın dramı anlatılıyor. 
     Amatör oyuncular Vural Tantekin, Devran Öncel, Yılmaz Kurttekin, Şehabettin Dağ, Gezmiş Satıcı ve Sema Kalaç'ın rol aldığı oyun, Kasım ayında Diyarbakır Büyükşehir Belediyesi Mehmet Akif Ersoy Tiyatro Salonu'nda sahnelenecek. 
     Mardin'in Yalım Beldesi'nde geçen yıl evlilik dışı ilişkiye girdiği gerekçesiyle ailesi tarafından taşlanarak ağır yaralanan Şemse Allak, Dicle Üniversitesi Tıp Fakültesi Yoğun Bakım Servisi'nde 7 ay süren tedavi sonuç vermeyince ölmüştü. 
     Allak'ın cenazesi, ailesi tarafından hastaneden alınmayınca, kadın kuruluşlarınca toprağa verilmişti. 
     
</TEXT>
</DOC>
