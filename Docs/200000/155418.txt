<DOC>
<DOCNO> 155418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo36.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamer Güney Genç takımdan 3-4 futbolcu kalacak... 
</HEADLINE>
<TEXT>

     Fenerbahçe Teknik Koordinatörü Tamer Güney, takımdaki Semih, Fahri ve Erman gibi gençlerin ikilem içinde olduğunu belirterek, '' A takımda oynayamayacaklarsa, başka takıma gitmek istiyorlar. Kulüp de yatırım yaptığı gençleri bırakmak istemiyor'' dedi. 
     Bahçeşehir Üniversitesi'nde ''Futbolda Altyapı'' konulu panele konuşmacı olarak katılan Tamer Güney, genç oyuncuların A takımda oynamak istediğini belirterek, bu konuda tıkanıklık ve sıkıntının gündemlerine oturduğunu söyledi. 
     ''Bu takımdan gelecek yıla 3-4 kişi kalır'' biçimindeki ifadelere kendisinin de katıldığını vurgulayan Güney, şöyle konuştu 
     ''Dış transferlerle 11 kişi kurulur. Ancak Semih, Fahri, Erman gibi gençler 19., 20., 21. oyuncu olmalı. Bursaspor maçında belki de 2-3 genç oynatabilirdim ama yetkimi aşarak 5 genci sahaya sürdüm. Hiçbiri beni mahçup etmedi. Ama mağlup olunca, tarihteki 9 maçlık kazanamama hezimetinin simgesi olunca, Bu çocuklar A takımda oynayamaz şeklinde bir yargı oluştu. Gençlerle ilgili müthiş zor durumda kaldım. Sahaya sürülen gençlerin ufak bir hatası basında büyütülürse, onlar kaybolur.'' Semih, Fahri ve Erman'ın kendi yaş gruplarının en yetenekli oyuncuları olduğunu vurgulayan Güney, '' B ümitte olan bu gençler bir süre sonra A ümitte olacak. Ben, Gündüz Tekin hoca ve Raşit hoca, yani yıllarını bu işe vermiş antrenörler bunların iyi futbolcu olduğunu söylüyor. Bazı yazarlar Bunlardan hiçbir şey olmaz yargısı içinde. Sezon sonuna kadar gücüm ve yetkim devam ettikçe gençleri koruyacağım'' dedi. 
     
     ''RUH KAYBI KESİN'' 
     Güney, bir öğrencinin '' A takıma çıkan gençlerde ruh kaybı mı oluyor '' biçimindeki sorusuna, ''Altyapıdan gelen oyuncuda ruh kaybı olmuyor ama yukarıda ruh kaybı kesin. Gereğinden fazla para almışlar, doygunluk var'' diye yanıt verdi. 
     Güney, bir soru üzerine de sakat oyuncu sayısı fazla olduğu için Bursaspor maçında çok genç oynatma şansı olduğunu ifade ederek, ''Sakat oyuncuların sayısı azaldı. Sanırım yarınki maçta onları oynatacağım'' dedi. 
     50 yıldır Fenerbahçe altyapısından oyuncu yetişmediği biçiminde bir yakınma olduğunu anlatan Güney, şöyle devam etti 
     ''Son 3 yılda altyapıya milyon dolarlık yatırım yapıldı ve karşılığını almaya başladık. Bugün 25 oyuncumuz genç milli takımlarda oynuyor. Gençlerimize kendi tesislerimizde okul eğitimi veriyoruz, günde çift idman yapabiliyoruz. Bu model tüm Türkiye'de uygulanmalı. UEFA'nın yeni kriterlerinde altyapı çok önemli hale geldi. Revivo, Rapaiç, Ortega, Emre Belözoğlu ve Okan Buruk gibi futbolcular kolayca uçup gitti. Kulüpler daha ucuz, uzun süreli imza attırabileceği oyuncular bulmalı. Takımı altyapıdan gençlerle dengelemeli. Bize Ajax modelini methediyorlar. Onların 10 yılda yetiştirdiği futbolcu sayısı 13. Biz 3 yılda 3 oyuncu yetiştirdik. Kendimizi küçük görmeyelim.'' Güney, konuşması sırasında Futbol Federasyonu Genç Milli Takımlar Sorumlusu Gündüz Tekin Onay'dan PAF Ligi maçlarının A takımı maçlarından önce oynatılmasını istedi. 
     
     ONAY ''TEKNİK DİREKTÖRLER ENGEL OLDU'' 
     Gündüz Tekin Onay da sezon başında PAF Ligi maçlarının A takımı maçlarından önce oynatılması konusunda karar aldıklarını, ancak kendilerine güvenmeyen teknik direktörlerin bunu istemediğini söyledi. 
     Onay, bu sezon başında Trabzonspor-Gençlerbirliği maçında gençlerin A takımdan önce oynadığını belirterek, ''O maçtan sonra oynatılmadı. Genç takım çıkıyor bir Anadolu takımını 5-0 yeniyor, 4 golü Semih atıyor. Sonra A takım mağlup olunca, taraftarlar ''Semih'i görmüyormusun hoca'' diye teknik direktöre tepki gösteriyor. Biz tekrar bu konuda yaptırım uygulayacağız'' diye konuştu. 
     Onay, geçmişte gençlerin kabus dolu günler yaşadığını anlatarak, ''Fatih Terim, genç takımda 12 maç oynayabildi. Özerklik sonrası genç milli takım sayısı 7'ye çıktı. Emre Belözoğlu, genç milli takımda 83 maç yaptı. Fenerbahçeli Semih ve Kemal gibi 332 oyuncu şu anda liglerde oynuyor. Bunları, Futbol Federasyonu organizasyonu ortaya çıkardı'' dedi. 
     Onay, Aziz Yıldırım'a Semih'in çok yetenekli bir oyuncu olduğunu, Semih'e de Fenerbahçe'de kalması gerektiğini söylediğini anlattı. 
     Genç futbolcuların medyada yalnızca oynadıkları oyunla değerlendirildiğini anlatan Onay, ''Semih 2 gol atıyor, göklere çıkartılıyor. Sonra bazıları Semih'in bu takımda oynayamayacağını söylüyor. Samet Aybaba gençleri oynatıyor. Kim gençleri oynatırsa biz federasyon olarak onları destekleyeceğiz. Bu seneki ödülümüzü de Tamer Güney'e vereceğiz. Önümüz çok açık. Gençlik Geliştirme Projemizi UEFA istiyor. Çok yetenekli Türk oyuncular gelecekte Avrupa ve Dünya'nın yıldızı olacak'' diye konuştu. 
     Onay, bir soru üzerine, futbolcu menajerleriyle ilgili yönetmelik çıkaracaklarını, bazı menajerleri eleyeceklerini ve eğitim vereceklerini söyledi. 
     A 2 Milli Takımı Teknik Direktörü Metin Türel ise kulüplerin altyapıda tesis olarak çok ilerlediklerini, ancak altyapıya kapasitesi vasat olan antrenör verdiklerini söyledi. Türel, üstyapıya gelen genç oyuncuların kolektif oyuna adaptasyon sorunu yaşadığını bildirdi. 
     
</TEXT>
</DOC>
