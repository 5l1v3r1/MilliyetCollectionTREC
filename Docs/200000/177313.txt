<DOC>
<DOCNO> 177313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/ekonomi/eko01.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon bu yıl Hazine'ye tek kuruş ödeyemedi 
</HEADLINE>
<TEXT>

   Batık bankalar yüzünden 22.3 katrilyon lirayla Hazine'nin en büyük borçlusu olan TMSF, 2003'te Hazine'ye bir kuruş ödeme yapamadı 
   AHMET ERHAN ÇELİK ANKARA 
   
   İmar Bankası'nın ekonomiye getireceği yük belirlenmeye çalışılırken, bankanın yönetimine el koyan Tasarruf Mevduatı Sigorta Fonu'nun TMSF mali durumunun da iç açıcı olmadığı resmi raporlara yansıdı. 
   TMSF batık bankalar için verilen k ğıtlar nedeniyle Hazine'ye 22.3 katrilyon borçlu. Hazine alacaklarının yüzde 53'ü TMSF'ye ait. TMSF bugüne kadar Hazine'ye 733 trilyon ödeme yapabildi. TMSF borçlarının zamanında ödeyebilseydi Hazine'ye toplam 2 katrilyon 547 trilyon lira girecekti. 1.8 katrilyon liralık ödemesini geciktiren TMSF 2003 yılında ise tek bir kuruş borç geri ödemesi yapmadı. 
   Ağustos ayı Kamu Borç Yönetimi Raporu'na göre, Hazine'nin borç olarak kullandırdığı kaynaklar ile geri ödeme, yatırım, ülke ve karşı garantilerden doğan alacak stoku haziran sonunda 42.2 katrilyon liraya ulaştı. Diğer bir deyişle Hazine, bütçenin üçte biri kadar kamu sektöründen alacaklı durumda. 
   
      Belediyelerin borcu 5.2 katrilyon 
   Devlet Bakanı Ali Babacan geçen hafta Milliyet'e yaptığı açıklamada kamunun Hazine'ye olan borçları için yeni bir mahsuplaşma sistemi üzerine çalıştıklarını açıklamıştı. Babacan'ın adına tahkim demediği mahsuplaşmanın boyutu bütün devleti kapsıyor. 
   Hazine'nin 42.2 katrilyonluk alacak stokunun 9.3 katrilyon liralık bölümünün vadesi geçmiş durumda. Borcunu ödemeyenler listesinin başında belediyeler bulunuyor. Belediyelerin vadesi geçmiş borçlarının toplamı 5.2 katrilyon liraya ulaştı. Yerel seçimlerin yapılacağı Nisan 2004'e kadar ödenmeyen borç miktarının daha da büyüyeceği belirtiliyor. 
   
   Hakim ortak borcunu ödemiyor    TMSF Tahsilat Dairesi, haziran sonu itibariyle hakim ortakların kullandığı kredilerin toplamının 11.1 katrilyon lirayı 11 milyar 641 milyon dolar aştığını rapor etti. Dairenin raporunda, yedi bankanın hakim ortağıyla 3.7 milyar dolarlık protokol yapılmasına karşın tahsil edilen tutarın sadece 335.7 trilyon lira 258.9 milyon dolar olduğu belirtildi. 
   Raporda, hakim ortakların kendi bankalarından 9.9 katrilyon nakdi, 345 trilyon lira gayrınakdi kredi kullandığı kaydedildi. 
   
   
</TEXT>
</DOC>
