<DOC>
<DOCNO> 173471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sondun24.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da Bakan'ın evi soyuldu ve kundaklandı 
</HEADLINE>
<TEXT>

     Bulgaristan'da yeni Sosyal ve Çalışma Bakanı Hristina Hristova'nın Sofya'daki evi soyuldu ve kundaklandı. 
     Bakanlık görevine yaklaşık iki hafta önce atanan Hristova'nın evinden 2500 leva yaklaşık 2 milyar lira nakit para ile elektronik eşya ve değeri yüksek takıların çalındığı açıklandı. 
     İçişleri Bakanlığı yetkilileri, hafta sonunda Hristova'nın kent dışında bulunduğu sırada, dış kapıyı kırarak içeri giren soyguncuların, delilleri yok etmek amacıyla kaçarken bir koltuğu ateşe vererek yangın çıkardıklarını açıkladı. 
     Soygun haberini komşularından alan Hristova, basına yaptığı açıklamada, kimseden tehdit almadığını kaydederken, ''Yazdığım iki kitabın taslağı yangında kül oldu. Korkunç bir olay. Sanki canımın içine parmak sokuldu'' diye konuştu. 
     ''Evimin en değerli eşyaları kitaplarımdır'' diyen Hristova, olayı bakanlık görevine bağlamadığını belirtti ve ''Böylesi çirkin bir işi kimin yapabileceğini bilmiyorum'' diye konuştu. 
     
</TEXT>
</DOC>
