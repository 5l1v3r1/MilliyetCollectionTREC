<DOC>
<DOCNO> 168758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/soneko33.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin dış ticaret açığı rekora gidiyor... 
</HEADLINE>
<TEXT>

     ABD'nin dış ticaretinde yıllardır verdiği açık, bu yıl yeni bir rekora gidiyor. 
     ABD Ticaret Bakanlığı, dış ticaret açığının Mayıs ayında bir önceki aya göre yüzde 0.5 artarak 41.65 milyar dolara ulaştığını bildirdi. 
     Yılın ilk 5 ayının sonuçlarının projeksiyonu, toplam açığın yıl sonunda 492 milyar dolarla yine bir rekor olan geçen yılın 418 milyar dolarlık açığını büyük farkla geçerek, yeni bir rekora ulaşacağını gösteriyor. 
     ABD ekonomisinin müzmin sorunu olan ticaret açığında gidilen yeni rekor, ABD yönetimiyle muhalefet arasındaki tartışmaları yoğunlaşmasına yol açtı. 
     Muhalefet, açığın büyümesini George Bush yönetiminin ticari politikalarının başarısızlığının kanıtı olarak gösteriyor. 
     Dış ticaretteki büyük açık, ABD'nin imalat sanayiinde binlerce kişinin işini kaybetmesi, ABD şirketlerinin ülke içindeki fabrikalarını kapatarak üretimi iş gücünün ucuz olduğu ülkelere kaydırması anlamına geliyor. 
     Yönetim ise ticaret açığının büyümesinin küresel ekonomideki gelişmelere bağlı olduğunu ve ABD ekonomisinin beklentilerin altında kalan toparlanmaya rağmen, dünyanın geri kalanından daha hızlı büyüdüğünü gösterdiğini savunuyor. 
     
     DOLARIN UCUZLAMASI İHRACATA YARADI 
     Başta otomobil, elektronik eşya ve büro makinaları olmak üzere yabancı ürünlerin ABD pazarına akışının sürmesine ve ithalatla ihracat arasındaki dengenin ithalat lehine bozulmasıyla ticaret açığının büyümesine rağmen, Mayıs ayında ABD'nin ihracatında da önemli bir artış görüldü. 
     Doların aşırı değerlenmesinin rekabet güçlerini zayıflattığından yakınan ABD'li ihracatçılar, doların son aylardaki gerilemesinden yararlanmaya başladılar. 
     Açıklanan rakamlar, Mayıs ayında ABD'nin toplam ihracatının aylık bazda Ocak ayından beri en büyük yükselişi gösterip yüzde 0.9 artarak 82.05 milyar dolara çıktı. 
     ABD yönetiminin doların değerini korumak için müdahale etmemesi, ihracatçıların ucuz dolar için yıllardır savundukları taleplerini dikkate aldığının işareti olarak değerlendiriliyor. 
     
</TEXT>
</DOC>
