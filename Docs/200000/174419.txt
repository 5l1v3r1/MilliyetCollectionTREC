<DOC>
<DOCNO> 174419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/yasam/yas06.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbülans 35 kişiyi hırpaladı 
</HEADLINE>
<TEXT>

   Atlantik Okyanusu üzerinde art arda iki kez yüzlerce metre 'düşen' uçakta 10'u hastanelik tam 35 kişi yaralandı 
      DIŞ HABERLER SERVİSİ 
   
   Almanya'nın Frankfurt kentinden Amerika'nın Houston kentine giden Lufthansa Havayolları'na ait 440 sefer sayılı Airbus 340 tipi uçağın türbülansa kapılması sonucu, uçaktaki 258 kişiden 35'i yaralandı. 
   Bush Intercontinental Havaalanı'na inişine yarım saat kala ani bir fırtınaya giren uçak, Atlantik Okyanusu üstünde 9 bin 300 metredeyken arka arkaya iki kez şiddetli biçimde irtifa kaybetti ve sarsıldı. 
   
   Eşyalar yaraladı, kafalar tavana çarptı 
   Koltuk üstündeki bagaj bölmelerinin sarsıntının etkisiyle açılması sonucu eşyaların yolcuların üzerine düşmesi ve emniyet kemeri takılı olmayan yolcuların uçağın tavanına çarpması sonucu, 3'ü mürettebat 35 kişi yaralandı. 
   Yaralıların 25'i, inişte kendilerini karşılayan ambulanslarda tedavi edildi, 10'u ise hastanelere kaldırıldı. Yaralıların durumunun iyi olduğunu söyleyen Lufthansa sözcüsü Thomas Jachnow, hastanelerdeki yaralıların biri hariç tümünün taburcu edildiğini kaydetti. 
   
   
</TEXT>
</DOC>
