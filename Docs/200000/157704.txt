<DOC>
<DOCNO> 157704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/ekonomi/eko02.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hong Kong'dan kaçış 
</HEADLINE>
<TEXT>

Ticaret Ataşeliği raporuna göre SARS dolayısıyla Hong-Kong ve Şanghay'daki yabancılar adeta kaçarak bölgeyi terkediyorlar 
     EYLEM TÜRK 

     Hong Kong Başkonsolosluğu Ticaret Ataşeliği'nin hazırladığı rapora göre, "Akut solunum yolu sendromu" SARS hastalığı nedeniyle Şanghay'da yaşayan 100 binin üzerinde yabancı, artan bir hızla şehirden ayrılıyor. 400 bin civarında yabancının yaşadığı Hong Kong'da da durum aynı. Yabancı çalışanlar önce eş ve çocuklarını ülkelerine geri gönderiyor. 
     Özel şirket çalışanları, Hong Kong veya Çin kentlerinden ayrılmayı tercih ediyor. Ancak yabancı firmalar bölgesel yönetim merkezleri ya da temsilciliklerini kapatmıyorlar. Yabancı devlet kuruluşları, başkonsolsoluklar da personel azaltımına gidiyor. Ancak tam bir tahliye yapamadıkları için, personel azaltmanın yanı sıra çalışma saatlerini kısaltma gibi bazı ek tedbirler alıyorlar. 
     
     Türk firmaları da döndü 
     Şanghay'daki Türk firma temsilcileri Türkiye'ye dönüyor. Hong Kong'dakiler de geçiçi olarak ayrılarak salgının gidişatını Hong Kong dışından izlemeyi tercih ediyor. 
     Türk firmaları da diğer yabancılar gibi ofis ya da temsilciliklerini kapatmadan çalışan sayısını azaltı-yor. Koç Holding'in bünyesindeki Ram Pasific ile Şişecam Asia şirketlerinin de bu yönde tavır aldığı belirtilirken, Arçelik Grubu temsilcilerinin Genel Müdürlük kararıyla Türkiye'ye döndükleri hatırlatıldı. 
     

</TEXT>
</DOC>
