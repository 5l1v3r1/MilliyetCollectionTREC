<DOC>
<DOCNO> 178636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/yazar/cemal.html </URL>
<DATE> 2003/08/28/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Askerle değişim... 
</HEADLINE>
<TEXT>

   
   Askerle değişim... Genelkurmay Başkanı Orgeneral Hilmi Özkök'ün bu konuda ilginç mesajları var. 
   Küreselleşme çağında 'değişim'i algılamanın, değişimin hızına ayak uydurmanın gerektiğini belirtiyor, geçmişin kopyacısı durumuna düşmenin tehlikelerine işaret ediyor. 
   Belki de geleceği hala geçmişte arayanları üstü örtülü biçimde uyarıyor. 
   Orgeneral Özkök önceki gün Ankara'da yapılan Türk Silahlı Kuvvetleri Altın Şeref Madalyası ve Üstün Hizmet Madalyası Tevcih törenindeki konuşmasında özetle şunları söylemiş 
   "İçinde bulunduğumuz güvenlik ortamı personelin, ulusal hedeflerin tespitinde ve ulusal gücü oluşturan tüm unsurların uyumlulaştırılmasının sağlanmasında çok daha olgunlaşmış bir fikri yapıda olmasını gerekli kılıyor. 
   Aksi takdirde geçmişin kopyacısı olanlardan ve değişimin farkına bile varamadan yerinde sayanlardan kendimizi kurtarmamız mümkün olmayacaktır. 
   Hep beraber çağımızdaki büyük değişimi izliyor ve yeni güvenlik anlayışlarımızı oluşturuyoruz. Bir dönem sıkça tekrarladığımız 'soğuk savaş'ın yerini bugün 'küreselleşme'nin aldığı yadsınamaz bir gerçektir. 
   Bazı düşünürler, küreselleşmeyi sürekli olarak tekrarlanan bir 100 metre koşusuna benzetmektedirler. 
   Ayrıca, 'Siz ne kadar kazanırsanız kazanın, ertesi gün tekrar yarışmak zorundasınız ve eğer sadece saniyenin yüzde biri ile kaybederseniz, bir saatlik farkla kaybetmiş gibi olursunuz' diyorlar. 
   Bu benzetmede, yaşadığımız baş döndürücü sürecin sahip olduğu hız, bu hızın ivmesi ve arayı açanın bunu kapatmasının ne kadar zor olduğu çok güzel bir şekilde ifade ediliyor. 
   Bu nedenle, personelin düşünce sisteminde de gerekli değişimi sağlamak zorundayız. Çünkü, sağlamak zorunda olduğumuz değişim ve hız ancak sahip olacağımız kaliteli entelektüel personelle mümkün olabilir. 
   Bu sebeple Türk tarihinde gelişimin, değişimin ve yeniliklerin öncüsü olmuş Türk Silahlı Kuvvetlerimizi sürekli olarak ileriye taşıyacak 'insan'a daha fazla yatırım yapmaya ve iyi yetiştirilmiş sivil insan gücüyle daha fazla işbirliğinde bulunmaya bütün gücümüzle devam etmek zorundayız." Hürriyet, 27 Ağustos 03 
   Orgeneral Özkök böyle diyor. 
   Bir başka deyişle 
   Soğuk Savaş gözlüklerini atmak... 
   Değişimi algılamak... 
   Değişimin hızına ayak uydurmak... 
   Geçmişin kopyacısı olarak yerinde saymaktan kaçınmak... 
   Ve bunlar için de kaliteli entelektüel personel yetiştirmek... 
   Genelkurmay Başkanı Orgeneral Özkök'ten asker olsun, sivil olsun geleceği hala geçmişte arayanlara, soğuk savaş gözlüklerini h l takanlara, değişimi h l algılayamayanlara ilginç mesajlar değil mi .. 
   
      
   
</TEXT>
</DOC>
