<DOC>
<DOCNO> 164262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/guncel/gun04.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Valilerin 'işi var' 
</HEADLINE>
<TEXT>

AKP milletvekilleri, valilerin asli görevlerine yeterli zaman ayıramadıklarını belirterek, Meclis araştırması açılmasını istedi 
     ANKARA Milliyet 

     
     İstanbul Valisi Muammer Güler'in Başbakan Recep Tayyip Erdoğan'ı havaalanında saatlerce beklemesi nedeniyle gündeme gelen "protokol görevi", Meclis'e taşınıyor. AKP Trabzon Milletvekili Asım Aykan ve arkadaşları, mülki amirlerin günlük çalışma saatlerinin büyük bölümünü kutlama, tören ve kabullerle geçirmeleri nedeniyle asli görevlerine yeterli zaman ayıramadıklarını belirterek konuyla ilgili Meclis araştırması açılmasını istedi. 
     
     Önerge verildi 
     TBMM Başkanlığı'na sunulan önergede, kutlanan veya değişik etkinlikler düzenlenen 40 hafta, 40'dan fazla evrensel ve ulusal günle 20 kadar mahalli gün belirlendiği, mülki idare amirlerinin yılda ortalama 10 devlet büyüğünü karşılayıp uğurladıkları, ayrıca çeşitli açılış, kampanya ve törenlere katıldıkları kaydedildi. Önergede, bir mülki idare amirinin yılda ortalama 80 etkinliğe katılmasının 30 işgünü, her bir etkinliğe en az 10 daire ve kurum amiri ile birlikte katılmasının 4 bin 800 saatlik zaman kaybı anlamına geldiği vurgulanarak şöyle denildi "Valilerimizin çalışmalarında verimliliği artırmak, ildeki diğer çalışanların ülkeye pek katkı sağlamayan zaman kayıplarını önlemek için tören ve etkinliklerin bilimsel metotlarla incelenmesi ve gözden geçirilmesi gerekmektedir." 
     

</TEXT>
</DOC>
