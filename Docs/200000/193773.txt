<DOC>
<DOCNO> 193773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko32.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Beklentimizin daha fazla olduğunu herkes biliyor 
</HEADLINE>
<TEXT>

     Maliye Bakanı Kemal Unakıtan TEKEL'e verilen teklifler konusunda ''beklentilerimizin daha fazla olduğunu herkes biliyor'' dedi. 
     Unakıtan, makamından ayrılırken, gazetecilerin TEKEL ve TÜPRAŞ'ın özelleştirilmesine ilişkin sorularını yanıtladı. 
     TEKEL konusunda prosedürün işlediğini, ihale komisyonunun gerekli çalışmaları yapacağını kaydeden Maliye Bakanı, ''Komisyon kararını verecek. Ondan sonra Özelleştirme Yüksek Kuruluna ÖYK gelecek. ÖYK da gereken kararı verecek. Biraz bekleyin'' diye konuştu. 
     Özelleştirme İdaresi Başkanı Metin Kilci'nin teklif ile ilgili açıklamalarının hatırlatılması üzerine, gerekli değerlendirmelerin yapılacağını vurgulayan Unakıtan, kararın ondan sonra verileceğini ifade etti. 
     Maliye Bakanı, ''teklifleri siz nasıl buldunuz '' sorusunu da ''Herkesin bulduğu gibi buldum'' şeklinde yanıtladı. 
     Unakıtan, özellikle sigara ihalesinin iptal edilip edilmeyeceğinin sorulması üzerine ise şimdi ''edilmeli mi edilmemeli mi'' demenin yanlış olduğunu belirtti. Bunun prosedüre de aykırı olduğuna dikkat çeken Maliye Bakanı, ''Ama beklentilerimizin daha fazla olduğunu herkes biliyor'' açıklamasında bulundu. 
     
     MALIMIZI EDER FİYATTAN SATMAK İSTERİZ 
     Gazetecilerin, birkaç gün önce söylediği ''Müjdeli haberlerim olacak'' şeklindeki sözlerini hatırlatmaları üzerine ise ''Bekleyin bakalım biraz'' diyen Unakıtan, şöyle devam etti 
     ''Tabi biz malı satan olarak en iyi fiyata satma gayreti içinde oluruz her zaman. Malımızı eder fiyattan satmak isteriz. Arzumuz o. Onun için elimizden gelen her türlü gayreti gösteririz.'' Basın mensuplarının oldukça yüksek beklentiler yaratılan TEKEL'in özelleştirilmesinde fiyatın neden bu kadar düşük kaldığı şeklindeki sorularını da Unakıtan, şöyle cevaplandırdı 
     ''Herşey serbest piyasa ortamında oluyor. Kimseye şunu bunu vereceksiniz diye baskı yapılması sözkonusu olamaz. Alıcılar da hür iradelerini kullanarak kendi kararlarını verirler. Bu süreç devam ediyor. Sonunda ne olur hep beraber göreceğiz.'' Maliye Bakanı, daha önce yaptığı ''Ne olursa olsun satarım'' açıklamalarının düşük fiyatta etkili olup olmadığının sorulması üzerine de, ''Ne olursa olsun satarımı'' özelleştirmedeki iradelerini belirtmek amacıyla söylediğini dile getirdi. 
     Kimsenin malını çok düşük fiyata, yok pahasına satmak istemeyeceğini kaydeden Unakıtan, daha sonra şunları söyledi 
     ''Biz elimizden gelen en yüksek fiyatı bulma gayreti içinde olduk ve olacağız. Bunun çalışmalar devam ediyor, devam eden bir süreçtir. Efendim fiyat düşük oldu diye düşünmenin alemi yok. Gereği neyse ona göre hareket edilir. İlgili komiesyonlar var, ÖYK var. Bunlar ona göre kararlarını verirler.'' Maliye Bakanı bir başka soruya karşılık, özelleştirmede resmi hedefi çok düşük tuttuklarını vurguladı, yıl sonuna kadar daha vaktin bulunduğuna da işaret etti. 
     Unakıtan, bir gazetecinin ''Babalar gibi satarım demiştiniz bu fazla iddialı bir söylem değil miydi '' şeklindeki sözleri üzerine de ''Hayır hayır. Aynen devam ediyor'' diye konuştu. 
     Maliye Bakanı, TÜPRAŞ'ın özelleştirme sürecinin de devam ettiğini, onun da çok yakın zamanda sonuçlanacağını sözlerine ekledi. 
     
     HALİS TOPRAK İLE GÖRÜŞTÜ 
     Öte yandan işadamı Halis Toprak, Maliye Bakanı Kemal Unakıtan'ı makamında ziyaret ederek bir süre görüştü. 
     
</TEXT>
</DOC>
