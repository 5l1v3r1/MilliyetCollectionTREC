<DOC>
<DOCNO> 198593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/yazar/akyol.html </URL>
<DATE> 2003/11/29/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Terörün adı... 
</HEADLINE>
<TEXT>

   
   THE ECONOMIST dergisi İstanbul'daki terörist saldırıları anlatırken, Yahudileri Katolik zulmünden kurtaran II. Bayezid'in Osmanlı devletini "bütün insanlık için bir şemsiye" olarak düşündüğünü yazıyor. 
   Bugün de dini hoşgörü ve çok kültürlülük konusunda Osmanlı mirası önemli bir ilham kaynağıdır. 
   19. asırdan itibaren milliyetçi ayaklanmalar yüzünden 'yerli' Hıristiyanlarla kanlı çatışmalar oldu. Bunların yarattığı duyguları Ömer Seyfettin'de okuyabiliriz. Ama Yahudilerle böyle olaylar hiç olmadı, daima karşılıklı sevgi ve saygı yaşandı. 
   Kuran, Rum suresinde Hıristiyan Bizans'ın müşrik putperest İran'a karşı zafer kazanacağını Müslümanlara müjdelemişti. Sonra, tarihin neredeyse bin yılı Haç - Hilal savaşlarıyla, bunun yarattığı duygularla doludur. 
   Demek ki, duyguların keskinleşmesi dinden çok, siyasi çatışmalara bağlıdır. 
   
   BUGÜN 'İslami' denilen terörün gerisinde, sömürgecilikten beri gelen derin siyasi ve sosyal öfkeler var. Filistin, Afganistan, Bosna ve Çeçenistan'da, yaşananlar taze yaralardır. 
   Batı'yla çatışma, sosyalizm ve Arap milliyetçiliği iflas edince, şimdi Ortadoğu yorumlu bir İslam adına yürütülüyor. En çok Filistin faciası ve ABD'nin bundaki 'ters' rolü çatışmayı besliyor. 
   Dünkü terörist Ebu Nidal'in milliyetçi sosyalizmiyle, bugünkü terörist Bin Ladin'in İslamcılığı arasında mahiyet farkı var mı 
   Gerilimi "İslam - Batı" çatışması diye nitelemek yanlış olduğu gibi, "medeniyetler çatışması"nı da körükler 
   İslam dünyası bütünüyle Batı ile çatışmıyor. Aksine, Batı ile ekonomik ilişkiler, demokrasi ve özgürlük gibi Batı kaynaklı değerler giderek yaygınlaşıyor. Terör, marjinal grupların işidir ve temelinde siyasi faktörler vardır. 
   Örgütlü marjinal grupların terörüne "İslami terör" demek de, aynı sebeplerle yanlıştır ve "medeniyetler çatışması"nı körükler. 
   Teröristler de kendilerinin "İslam"la özdeşleştirilmesini özellikle istiyorlar zaten. 
   
   TÜRKİYE gerçekleri açısından "İslami terör" demek daha da yanlıştır. 
   The Economist, son terör olaylarının, PKK'yı da türeten bir toplumsal sorundan militan devşirdiğine dikkat çekiyor, terör kurbanı Yahudilerin cenaze törenine binlerce Müslüman Türk'ün katıldığını vurguluyor, Tayyip Erdoğan'ın sinagogda Hahambaşı'na taziyet dileyen ilk Türk başbakanı olarak kayda değer bir "devlet adamlığı" sergilediğini belirtiyordu. Türkiye'nin bu tablosu ile "II. Bayezid, gurur duyabilirdi." 
   Bu tablo, bizde irtica ile suçlanan kesimlerin bile ne kadar farklı ve suçlamanın ne kadar haksız olduğunu da göstermiyor mu Özel bir yapının marjinal ürünü olan Hizbullah, Türkiye'de en çok ılımlı İslami cemaatlere saldırmıştı. Şimdi El Kaide'ye taşeronluk yapıyor. 
   Hepsi dış güdümlü çılgın marjinal yapılanmaları sağduyulu büyük dindar kitle ile özdeşleştirme çağrışımı yapan "İslami terör" terimi yanlıştır. "İslam adına terör, radikal İslamcıların terörü" gibi terimler daha özenli ifadelerdir. en doğrusu terörü örgütüyle adlandırmaktır. Hizbullah terörü, El Kaide terörü gibi... 
   
      
   
   
</TEXT>
</DOC>
