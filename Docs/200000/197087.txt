<DOC>
<DOCNO> 197087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur09.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı'nda 'radarlı' bayram önlemleri... 
</HEADLINE>
<TEXT>

     Trafik ekipleri, 9 günlük bayram tatili süresince Ankara-İstanbul Karayolu'nun ''Bolu'' kesiminde 24 saat aralıksız radar uygulaması yapacak. 
     Bolu Trafik Bölge Müdürü İlhan Gündoğan, A.A muhabirine Trafik ekiplerinin 9 günlük bayram tatili süresince radar uygulamasının, Bolu Dağı, E-80 Otoyolu ve D-100 Karayolu'nun farklı noktalarında, 24 saate yayılarak yapılacağını söyledi. Gündoğan, ''Bolu Dağı'ndan Ankara il sınırına kadar ekiplerimiz, aşırı hız yapan sürücülere göz açtırmayacaklar. Radar ekipleri, yolculuk yapan insanların görecekleri noktalarda göreve yapacak. Sürücülere tuzak kurulmayacak'' diye konuştu. 
     Gündoğan, bayram tatili süresince yolcu otobüslerinde takograf kontrolüne ağırlık verileceğini de belirterek, ''Güzergahlarda görev yapan ekiplerimiz, aşırı hız yapan sürücülere gerekli cezai işlemi uygulayacak ve takograf kontrollerini sıklıkla yaparak, aşırı yolcu alınmasına izin vermeyecekler '' diye kaydetti. 
     
     ''SÜRÜCÜLERE UYARILAR'' 

     Bolu Trafik Bölge Müdürü İlhan Gündoğan, bayram tatilinde Bolu geçişini kullanacak sürücülere çeşitli uyarılarda da bulundu 
     -Trafik kurallarına uyun, uykusuz, yorgun ve uzun süre araç kullanmayın. 
     -Far ayarı ve ışık donanımı bozuk araçlarla tatile çıkmayın. Tatile çıkmadan önce aracınızın teknik bir noksanlığı bulunup bulunmadığını kontrol ettirin ve eski lastiklerinizi mutlaka değiştirin. 
     -Görüşü azaltan sisli, yağışlı ve benzeri havalarda, gündüzleri yakını gösteren ışıkları yakın. 
     -Aracınızda yangın söndürme cihazı, ilk yardım çantası, zincir, takoz ve mutlaka çekme halatı bulundurun. 
     -Tatil dönüşünde kar ve buz sürprizine hazırlıklı olun, kar ve buzun etkili olduğu noktalarda mutlaka zincir takın. 
     
</TEXT>
</DOC>
