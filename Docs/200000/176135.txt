<DOC>
<DOCNO> 176135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/soneko07.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobiller için cazip krediler... 
</HEADLINE>
<TEXT>

     Bankaların otomobil alım-satımlarında kredi faizlerini son 10 gün içinde düşürmeleri, sıfır kilometre otomobil alımlarını daha cazip hale getirmeye başladı. 
     Ekonomideki iyimser hava, dövize olan talebin azalması ile yastık altındaki paranın kullanılmaya başlaması, otomobil piyasasını da canlandırdı. 
     Otomobil satışların önceki aylara göre çok daha iyi olduğunu belirten bayiler, özellikle ithal araçlarda gelen talebi karşılayamaz duruma geldiklerini belirtirken, faiz oranlarının düşmesi ve firmalar arasındaki rekabetin de satışların artmasına büyük katkı sağladığına dikkat çekiyorlar. 
     Özellikle son 10 gün içinde bankaların sıfır kilometre araçlara verdikleri kredilerde önemli miktarda faizleri düşürmeleri, aracını yenilemeyi uzun süreden beri erteleyen tüketicileri yeniden galerilere çekiyor. 
     Bu süre içinde Akbank 24 ay vadeli otomobil kredisinde faiz oranını yüzde 3.25'ten, 2.95'e çekerken, İş Bankası yüzde 3.4'ten 3.25'e, Garanti Bankası 3.7'den 3.6'ya, Vakıfbank ise yüzde 3.6'dan 3.4'e düşürdü. 
     Bayiler, anlaşma sağladıkları bankalar aracılığıyla müşterilerine çok daha uygun faiz oranlarında kredi temin edebiliyor ve vade seçeneklerini 60 aya kadar uzatabiliyor. 
     Mercedes, toplam fiyatın yüzde 50'sinin peşin ödenmesi durumunda EURO bazında 18 aya kadar varan sıfır faizli kredi olanağı sunuyor. Mercedes bayileri, sıfır kilometre otomobilleri döviz yerine Türk Lirası ile almak isteyen müşterileri için ise, bir hafta içinde 0.4 ile 0.35 arasında faiz indirimi yaptı. 12 ay vadeli satışlarda faiz oranı yüzde 3.5'den 3.15'e, 24 ay vadeli satışlarda ise oran yüzde 4'ten yüzde 3.6'ya çekildi. 
     Toyota, 24 ay vadeli satışlarında haftabaşı yüzde 3.3 olan faiz oranını, yüzde 3'e, 36 aya kadar sağlanan kredi faizlerini ise yüzde 3.5'ten yüzde 3.4'e indirdi. 
     Hyundai ise, 36 aya kadar vade olanağı sunduğu satışlarında, faiz oranlarını 0.55 puan düşürerek, yüzde 2.95 faizle satışa başladı. 
     Hızlı bir rekabetin yaşandığı otomobil sektöründe Skoda, 36 aya kadar verdiği kredilerin faiz oranlarını yüzde 3.6'dan 2.95'e, Seat da 36 aylık kredi faizi oranlarını yüzde 3.6'dan yüzde 3.4'e düşürdü. 
     Faiz oranlarında düşüşe giden firmalardan Renault ise, bir hafta öncesine kadar müşterisine sağladığı krediye uyguladığı faizleri 0.1 ile 0.2 puan arasında azalttı. Renault, araçların fiyatlarına göre, 12 aya kadar uyguladığı faiz oranlarını yüzde 2.3-2.8, 18 ay için 2.4-2.9, 24 ay için 2.5-3.0, 36 ay için yüzde 2.7-3.2, 60 ay için ise en yüksek yüzde 3.5 olarak belirledi. 
     Otomobil firmalarının yetkili bayileri, faizlerdeki düşüşe paralel olarak ileriki aylarda vadelerin daha da uzayabileceğini, buna karşın faiz oranlarının düşebileceğini ifade ediyorlar. 
     
</TEXT>
</DOC>
