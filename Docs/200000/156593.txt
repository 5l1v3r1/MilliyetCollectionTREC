<DOC>
<DOCNO> 156593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sondun38.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Venedik'i 2010'da su basmayacak 
</HEADLINE>
<TEXT>

     İtalya'nın kuzeyinde Adriyatik kıyısındaki tarihi Venedik kentini su baskınlarından kurtarmak için hazırlanan set projesinin temeli bugün atıldı. 
     37 yıldır İtalya'da büyük tartışmalara yol açan proje nihayet bugün hayata geçirilirken, temel atma töreninde ilk taşı Başbakan Silvio Berlusconi koydu. 
     Başbakan Berlusconi konuşmasında, ''Dünyanın en olağanüstü kentlerinden birini koruyan bir proje. Ulusal bir gurur ve çevre için de büyük bir olay'' dedi. 
     Alt yapıdan sorumlu Bakan Pietro Lunardi ise 2010 sonuna kadar projenin sona ererek Venedik'in problemini çözeceklerini belirtti. Yaklaşık 6 milyar Euro'ya mal olacağı bildirilen projede, setlerin yıllık bakımının da 8'er milyon Euro dolayında öngörüldüğü kaydedildi. 
     Gelgit olayından dolayı suların yükselmesiyle işyerleri, evler, dükkanların bazen su içinde kaldığı Venedik'te bu sorunu ortadan kaldırmak için kıyılara 30 metre uzunluğunda ve 20 metre genişliğinde 79 set kurulmasını ve su seviyesinin 1 metreden fazla yükselmesi halinde bu setlerin açılıp suyun kente girmesinin engellemesi ön görülüyor. 
     Bu arada, çoğunluğunu öğrencilerin oluşturduğu bazı çevreci gruplar ve küreselleşme karşıtları, Venedik'te Başbakan Berlusconi'ye karşı protesto gösterileri düzenlerken muhalefetteki Yeşiller ve Komünist Yeniden Oluşum Partisi'nin bayraklarını sallayarak gondollarla gelen grubun, ''Sete ve Berlusconi'ye hayır'' sloganı attığı bildirildi. 
     
</TEXT>
</DOC>
