<DOC>
<DOCNO> 195606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur28.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Depremlerdeki hasar, etik eksikliğinden kaynaklanıyor" 
</HEADLINE>
<TEXT>

     TMMOB 2. Başkanı Doç. Dr. Oğuz Gündoğdu, ''Depremlerde yüzlerce binanın yıkılması, etik eksikliğinden kaynaklanıyor'' dedi. 
     Yüzüncü Yıl Üniversitesi YYÜ ile Türkiye Mimar ve Mühendisler Odaları Birliği TMMOB tarafından ''Mühendislik ve Etik'' konulu konferans düzenlendi. 
     YYÜ yerleşkesindeki Nihat Bayşu Salonu'nda düzenlenen konferansın açılış konuşmasını yapan YYÜ Mühendislik Fakültesi Dekanı Prof. Dr. Ümit Tolluoğlu, mühendislere gelecek yüzyılda önemli görevler düşeceğini belirterek, ''Üniversitelerde araştırmacı mühendislerin yetişmesi ve uygulayıcı mühendislerle harman oluşturmaları, Türkiye'nin geleceği açısından önemlidir'' dedi. 
     TMMOB 2. Başkanı Doç. Dr. Oğuz Gündoğdu ise etiğin yüzyıllardır ahlakla aynı anlamda kullanıldığını ancak etik ile ahlak arasında farklılıklar olduğunu söyledi. 
     Gündoğdu, mühendislik etiğinde güvenilirlik ve sağlığın ön planda olduğunu belirterek, şöyle konuştu 
     ''Depremlerde yüzlerce binanın yıkılması, etik eksikliğinden kaynaklanıyor. Bir depremde binaların nasıl yıkıldığını sorgulamamız gerekiyor. Çünkü bu binalar mühendisler tarafından yapılıyor. Mühendislik etiğinde ön planda paylaşmak, güvenilirlik ve sağlık vardır. Bu ilkelerle hareket edersek depremlerdeki can kaybının da önüne geçebiliriz. Bazı bilim adamları depremlerin önceden belirlenmesine 'saçma' dedi. Oysaki depremleri önceden belirlemek mümkündür. Bu, saçma bir şey değildir.'' Konferansa, TMMOB Van Şubesi Başkanı Şevket Alp, öğretim üyeleri, mimarlar, mühendisler ve öğrenciler katıldı. 
     
</TEXT>
</DOC>
