<DOC>
<DOCNO> 158126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/guncel/gun03.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletin gücü memuruna yetti 
</HEADLINE>
<TEXT>

Şanlıurfa'da, kendisine 10 hatlık telefon bağlatan Fevzi Karaca, 7 günde 49 milyarlık konuşma yapıp ortadan kayboldu. Karaca'yı bulamayan Telekom Bölge Müdürlüğü, faturayı personeline yükledi... 
     BÜLENT OKUTAN Şanlıurfa DHA 

     Şanlıurfa'da 'Burası Türkiye' dedirten ilginç bir olay yaşandı. Türk Telekom Bölge Müdürlüğü'ne başvurup 'işyerine' 10 hatlık telefon bağlatan Fevzi Karaca, 900'lü seks hatlarıyla 49 milyar liralık görüşme yapıp bir hafta sonra ortadan kayboldu. Fatura ise tahsis işlemini yapan Telekom personeline çıkarıldı. 
     Şanlıurfa Türk Telekom Bölge Müdürlüğü Telefon Tahsis Servisi'ne başvuran Karaca, işyerine 10 hatlık telefon bağlattı. Karaca, telefonlar bağlanır bağlanmaz 900'lü seks hatlarıyla görüşmeye başladı. 
     
     SUÇ DUYURUSU YAPILDI 
     Konuşmaların süresi astronomik kontör sayısına ulaşınca İstanbul'da bulunan Telekom Pazarlama Uç Birimi durumu Şanlıurfa Telekom Bölge Müdürlüğü Pazarlama Birimi Şube Müdürlüğü'ne bildirdi. Bunun üzerine yetkililer harekete geçerek işyerini araştırdı. İşyerinin kapalı olduğu, abone Karaca'nın da kayıp olduğu anlaşılınca, telefonlar görüşmeye kapatıldı. Telekom yetkilileri, "dolandırıcılık" yaptığı gerekçesiyle Karaca hakkında da Cumhuriyet Başsavcılığı'na suç duyurusunda bulundu. Bu arada görüşmeye kapatılan telefonlarla 7 günde 49 milyar 604 milyon 900 bin liralık görüşme yapıldığı saptandı. 
     
     PERSONELE SORUŞTURMA 
     Şanlıurfa Türk Telekom Müdürlüğü'nün bağlı olduğu Adana'daki 4. Bölge Müdürlüğü, kendi kurumu ve personeli için soruşturma açarak takibat başlattı. 4. Bölge Müdürlüğü 'Yeterli araştırma yapmadan telefonları bağlayan' Telefon Tahsis Müdürlüğü'nün 10 çalışanını suçlu bulup 49 milyar liralık faturanın maaşlarından kesilmesini istedi. Karar karşısında şok olan personel, Gaziantep Bölge İdare Mahkemesi'ne yürütmeyi durdurma başvurusu yapmaya karar verirken, "Kurumumuzda böyle bir ceza ilk defa veriliyor. Hakkımızı arayacağız" dedi. 
     
     

</TEXT>
</DOC>
