<DOC>
<DOCNO> 196795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sondun26.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'da Bush'a karşı gösteri başladı 
</HEADLINE>
<TEXT>

     İngiltere'ye resmi ziyarette bulunan ABD Başkanı George Bush'a karşı düzenlenen büyük protesto gösterisi, onbinlerce kişinin katılımıyla Londra'nın kuzeyinde başladı. 
     Televizyon kanalları, Malet Caddesi'nde başlayan gösteriye katılanların sayısını 60 ila 100 bin olarak tahmin ediyor. Bush ve İngiltere Başbakanı Tony Blair'i kınayan pankartlar taşıyan göstericiler, attıkları sloganlarla Irak'taki durumu protesto ediyor. 
     Trafalgar Meydanı'nı geçerek, parlementoya ulaşan göstericilerin Whitehall adıyla anılan ve devlet binalarının yer aldığı protokol yolunda toplanmaları bekleniyor. 
     Gösteri için geniş güvenlik önlemleri alan Londra'daki Metropolitan Polis Teşkilatı'nı şefi Sir John Stevens, barışçı bir gösteri beklediklerini söyledi. Gösterici sayısını 15-60 bin arasında tahmin eden Sir Stevens, Başkan Bush'un korunmasıyla ilgili bir soru üzerine, ''Koruma başarıyla yapılıyor. Ama onun yanı sıra başkent Londra'yı da korumak zorundayız'' dedi. 
     Farklı Avrupa ülkelerinden bu gösteriye katılmak üzere Londra'ya gelen bazı küçük grupların şiddete başvurması ihtimali bulunduğunu belirten Stevens, bunu önlemek için her türlü önlemin alındığına işaret etti. 
     Daha önce 1 milyona yakın kişinin katıldığı gösterileri olaysız atlatmayı başardıklarını, bu kez de bir olay çıkmasını beklemediklerini belirten Stevens, İngiltere'nin halkının gösteri ve yürüyüş hakkına saygı gösteren bir ülke olarak bu gösteriyi engellemeyi bir an bile düşünmediğini ifade etti. 
     
</TEXT>
</DOC>
