<DOC>
<DOCNO> 193247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun40.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, Lahey Büyükelçiliği çevresinde güvenlik önlemi aldı 
</HEADLINE>
<TEXT>

     Türkiye'nin Lahey Büyükelçiliği'ne molotofkokteylli saldırının ardından, Hollanda polisinin, büyükelçilik çevresinde güvenlik önlemleri aldığı bildirildi. 
     Türkiye'nin Lahey Büyükelçiliği'nden yapılan açıklamada, bugün 11 30 sularında büyükelçiliğe bir saldırı düzenlendiği, saldırganın büyükelçiliğin kançılarya binası girişinde, güvenlik bölümünün önünde molotofkokteylini ateşlediği belirtildi. 
     Açıklamada, çıkan yangının kısa sürede kontrol altına alındığı, olayda ölen ya da yaralanan olmadığı, girişteki bekleme salonunda büyük hasar meydana geldiği kaydedildi. 
     Olay sonrasında Hollanda polisinin büyükelçilik çevresinde gerekli güvenlik önlemlerini aldığı belirtilen açıklamada, ''Hollanda Dışişleri Bakanı Jaap de Hoop Scheffer'in Büyükelçi Tacan İldem'i arayarak, olaydan duyduğu üzüntüyü dile getirmiştir. Öte yandan Büyükelçi İldem'i arayan Başbakan Jan Peter Balkenende'nin Dışişleri Başdanışmanı Swartbol da Balkanende'nin geçmiş olsun dileklerini iletmiştir'' denildi. 
     Açıklamada ayrıca, olaydan sonra büyükelçiliği arayarak ''geçmiş olsun'' dileyen vatandaşlara teşekkür edildi. 
     
</TEXT>
</DOC>
