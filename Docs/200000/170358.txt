<DOC>
<DOCNO> 170358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/spor/spo06.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AMBARGO 
</HEADLINE>
<TEXT>

Çeşme'deki Laser 4.7 Dünya Şampiyonası'nda erkeklerde Onur Derebaşı, bayanlarda Ayda Ünver zirveye çıktı. Erkeklerde Çınar ikinci, Çakır üçüncü, bayanlarda ise Şarman üçüncü oldu 
     Oğuzbayır da şampiyon 
     TÜRK yelkenciler, Çeşme'deki Laser 4.7 Dünya Şampiyonası'nda kürsüye ambargo koydu. Ilıca Körfezi'nde bir hafta süren ve 18 ülkeden 98 sporcunun katıldığı şampiyonada, 12 yarış sonunda erkeklerde genel klasman şampiyonluğunu Onur Derebaşı elde ederken, bayanlar kategorisinde de Ayda Ünver zirveye çıktı, Didek Şarman üçüncü oldu. Ayrıca genel klasmanda Ateş Çınar ikinci, Mustafa Çakır da üçüncülüğü aldı. 15 yaş altı bayanlarda da İstem Oğuzbayır şampiyonluğu elde etti. 
     
     "Gurur duyuyoruz" 
     MİGROS'UN sponsorluğunda Türkiye Yelken Federasyonu'nun organizasyonu ve Çeşme Yelken Kulübü'nün ev sahipliğinde yapılan Dünya Şampiyonası'nda yelkencilerimiz için büyük şölen düzenlenirken, dereceye giren sporculara ödülleri de dün akşam İzmir Valisi Yusuf Ziya Göksu ile Gençlik ve Spor Genel Müdürü Mehmet Atalay'ın da katıldığı törenle verildi. Yelken Federasyonu Başkanı Nazlı İmre, "Sporcularımızla gurur duyuyoruz ve onlar için devletten destek bekliyoruz" dedi. 
     

</TEXT>
</DOC>
