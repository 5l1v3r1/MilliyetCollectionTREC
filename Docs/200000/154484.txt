<DOC>
<DOCNO> 154484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/ekonomi/aeko.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
850 trilyon tahsilat, tek ödemeye indirim 
</HEADLINE>
<TEXT>

Vergi barışından istenilen sonucun elde edilmesi için taksitleri tek ödemeye düşüren bir vergi teşviğinin planladığını bildiren Vergi Konseyi Başkanı Mustafa Uysal, ilk iki taksitten 850 trilyonluk tahsilatın beklendiğini söyledi 
     KADİFE ŞAHİN 

     Mükelleflerin gelecekteki beklentileri nedeniyle vergi barışına büyük bir ilgi gösterdiğini belirten Vergi Konseyi Başkanı Mustafa Uysal, tahsilat konusundaki beklentilerin gerçekleştirilmesi için tüm taksitleri tek ödemeye düşüren bir vergi indiriminin düşünüldüğünü söyledi. 
     Uysal, faizler ve gecikme zamları ile ödenemez bir vergi yükü altında olan fakat vergi barışı ile borçlarını yeniden yapılandırma şansı elde eden mükelleflerin getirilmesi düşünülen vergi teşviğine büyük bir ilgi göstereceğini belirtti. 
     Hükümetin, 6.5 katrilyonluk vergi barışı başvurusundan önemli bir tahsilat girişi beklediğini belirten Uysal, gerçekleşmesi için birkaç faktörün yerine getirilmesi gerektiğini söyledi. 
     Bunlardan en önemlisinin tahsilatta gelecekte yaşanabilecek performans düşüklüğünün önüne geçmek olduğunu belirten Uysal, "Peşin ödemeyi bir indirim mekanizması ile teşvik etmek gerekiyor" diye konuştu. 
     
     'Ödeme gayretleri düşer' 
     Uysal, "Mükellefi dokuz defa vergi dairesine gitme külfetinde bırakırsanız ki bu bir de farklı vergi ödemelerinde daha da fazla sayıda taksit olursa, insanların ödeme gayreti zayıflar" dedi. 
     Bu nedenle vergi barışının tahsilatında başarı elde etmek için nakit imk nları olan mükelleflere özel bir teşvik getirilmesinin düşünüldüğünü bildiren Uysal, Maliye'nin konuya sıcak baktığını kaydetti. 
     Böylece vergi tahsilatından beklenen tüm paranın 2003 yılı bütçesi içine gireceğine de dikkat çeken Uysal, "Tabi bu vergi gelirleri bütçeye girdiğinde 'Zaten ekonomiyi canlandırma amacımız vardı. Bu paraların hepsini harcayalım da' dememek lazım" dedi. 
     
     İki ayda 850 trilyon 
     Vergi barışında üçüncü taksidin mayıs ayı sonunda ödeneceğini hatırlatan Uysal, resmi olarak bu hafta içinde açıklanması beklenen ilk iki taksitten beklenen tahsilatın 850 trilyon lira olduğunu söyledi. 
     Şu ana kadar Uluslararası Para Fonu'nun IMF 'Ancak şu kadar tahsil edilir' dediği ve bütçeye konan 750 trilyonun üzerinde bir tahsilat girişi olduğunu bildiren Uysal, "İki aylık tahsilat için gayriresmi olarak ifade edilen rakam 850 trilyon civarında" diye kaydetti. 
     Peşin ödemeye indirim sağlanması halinde tahsilat girişinin çok daha fazla olacağını belirten Uysal, maliyenin mükellefleri sıkı takibe almasıyla çok daha iyi bir sonucun elde edileceğini söyledi. 
     
'Bankaların aracılık maliyetleri düşecek'      Vergi Konseyi'nin hazırladığı pakette uluslararası holding statüsünün getirileceğini belirten Uysal, böylece yabancı ve yerli holdinglerin Türkiye'de holding kurup sermaye koymalarının sağlanacağını söyledi. "Yabancı gelip Türkiye'de holdigini kuracak. Buradan yurtdışındaki yatırımlarını plase edecek" diyen Uysal, şöyle konuştu 
     "Bu Hollanda'da uygulanan bir model. Bu nedenle Türkiye'deki bütün yatırımcılar Hollanda'ya gidiyor. Biz Türkiye'nin Orta Asya, Doğu Avrupa, Rusya ve Ortadoğu'da çok önemli bir köprü olduğunu düşünüyoruz. Yabancı veya Türk holdingleri yurtdışında yatırım yapacaksa başka yere gitmesin, Türkiye'de yatırım yapsın. Sermayeyi burada koysun, buradan öbür ülkelere yatırım yapsın."s 
     Bankacılık sektörünün aracılık maliyetlerinin zaman içinde kademeli olarak düşürülmesinin de düzenleneceğini belirten Uysal, büyük stratejik yatırımlarla ilgili teşviklerin olacağını söyledi. 
     
Vergi reformu haziranda      Vergi Konseyi Başkanı Uysal, dokuz çalışma grubu bulunan Konsey'in değişik alanlardaki vergi düzenlemelerini içeren çalışmaların bu ayın sonunda tamamlanacağını ve hükümete sunacağını bildirdi. 
     Uysal, vergi sisteminin iyileştirilmesini amaçlayan vergi paketenin haziran ayında çıkacağını belirtti. Uysal, ay sonunda tamamlanacak vergi paketiyle Türkiye'de yatırım ortamlarının iyileştirilmesi, istihdamın artırılması, kayıtdışı ekonominin önlenmesi, dolaylı ve dolaysız vergilerde etkin bir isteme dayandırılması ve finans sektöründeki vergilerin yeniden düzenlenmesinin planlandığını bildirdi. 
     
Mükellefe sıkı takip geliyor      Vergi barışında istenilen tahsilatın elde edilmesi için ikinci önemli faktörün mükellefin sıkı takibe alınması olduğunu belirten Uysal, Maliye'nin bu konuda çalışma yaptığını ve borcunu ödemeyenlerin üzerine gidileceğini söyledi. 
     Uysal, "Ödeme durumları kötü ama barıştan yararlanmış insanlar var. Birkaç ay ödeyemezlerse bu borç yine ödenemez hale gelecek. Bu mükelleflerin borçlarını zamanında ödemelerini sağlamanın bir yolu onları yakından takip edecek idari bir performansın gösterilmesi. Bunun için de çalışma yapılıyor"dedi. 
     

</TEXT>
</DOC>
