<DOC>
<DOCNO> 173064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sontur19.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı Patlamayı üstlenen oldu, reklamını yapmayalım'' 
</HEADLINE>
<TEXT>

     İçişleri Bakanı Abdülkadir Aksu, Adalet Bakanlığı Hakim ve Savcı Adayları Eğitim Merkezi bahçesindeki patlama olayını üstlenen olduğunu belirterek, ''İsim vererek reklamını yapmayalım'' dedi. 
     Abdülkadir Aksu, Emniyet Genel Müdürü Gökhan Aydıner ile birlikte patlamada yaralanan ve GATA ile Ankara Numune Hastanesi'nde tedavi altına alınan yaralıları ziyaret etti. 
     Aksu, Ankara Numune Hastanesi'nden ayrılırken, gazetecilerin soruları üzerine, olayı üstlenen olduğunu söyledi. 
     Şüpheli paketin incelenmesi sırasında ''ihmal'' olup olmadığına ilişkin soru üzerine Aksu, şöyle konuştu 
     ''Arkadaşlarımız ilk patlamadan sonra olay yeri incelemeye gelen, yani ağırlıklı olarak inceleme ekibi... Baştaki emniyet müdür yardımcısı arkadaşımız olay yeri incelemede gerçekten uzman olan değerli bir arkadaşımız. Tabi ikinci bir bomba olacağı ihtimali hiç düşünülmedi. Olay yeri incelenirken ikinci ve bizi üzen olay meydana geldi. Biraz önce Gülhane'deydim. Orada 11 arkadaşımız var. Birisi şimdi ameliyata alınmak üzereydi. Onu gördük. 
     Şimdi bir durumu ağır olanın ise el parmaklarında hasar var. Onun için de İzmir'den bir doktor arkadaşı getirdik. Şu anda İbni Sina'da ameliyata girdi. Onun da ameliyatı başladı. 10-12 saat sürermiş.'' Aksu, olayı üstlenen örgüte ilişkin sorular üzerine, üstlenen olduğunu yineleyerek, ''Reklamını yapmak için yapıyor'' dedi. 
     Emniyet Genel Müdürü Aydıner ise ''Sol bir örgüt diyelim, o kadar. Reklamını yapmayalım'' dedi. 
     Bir gazetecinin, ''Ankara'da son günlerde meydana gelen patlamalarla bu olayın bağlantısı olabilir mi '' sorusu üzerine Aksu, ''Arkadaşlarımız çalışıyor. O bağlantıyı kurmaya çalışıyorlar'' diye konuştu. 
     Ankara Emniyet Müdürü Ercüment Yılmaz da, yaralıların hastane bahçesinde bekleyen yakınlarına geçmiş olsun dileğinde bulundu. 
     Yaralılardan Necdet Haluk Esertepe'nin eşi Münevver Esertepe, sorular üzerine, faillerin yakalanmasını istediğini belirterek, ''Dilerim aynı acıyı onlar da yaşar'' dedi. 
     
     İZMİR'DEN GETİRİLEN DOKTOR 

     Patlamada parmakları koptuğu belirtilen ve Ankara Üniversitesi Tıp Fakültesi İbni Sina Hastanesi'nde tedavi altında bulunan polis memuru Erol Gültekin ameliyata alındı. 
     Gültekin'in ameliyatını İbni Sina Hastanesi Başhekimi Prof. Dr. Mehmet Demirtaş'ın yanı sıra İstanbul Üniversitesi Çapa Tıp Fakültesi'nden mikrocerrahi uzmanı Prof. Dr. Ayhan Güngör yapacak. 
     Prof. Dr. Güngör'ün ameliyat için tatilde bulunduğu Çeşme'den Ankara'ya çağırıldığı kaydedildi. 
     Bu arada, Prof. Demirtaş ve Prof. Dr. Göngör'ün yanı sıra konusunda uzman olan bir ekibin ameliyata girdiği belirtildi. 
     
</TEXT>
</DOC>
