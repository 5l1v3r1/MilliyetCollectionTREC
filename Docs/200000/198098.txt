<DOC>
<DOCNO> 198098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/siyaset/siy20.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Dönmez toprağa verildi    EYÜP KELEBEK DHA 

   İstanbul'da İngiltere Başkonsolosluğu'na düzenlenen intihar saldırısında yaralanan ve önceki ölen Hülya Dönmez için dün Eskişehir'de Miraç Camii'nde cenaze töreni düzenlendi. Cenaze namazının ardından, üzerine beyaz gelinlik örtülen Dönmez'in tabutu, gözyaşları arasında toprağa verildi üstte . Bu arada, yine Beyoğlu'ndaki bombalı saldırıda ağır yaralanan ve bir haftadan bu yana Taksim İlkyardım Hastanesi Yoğum Bakım Servisi'nde yaşam savaşı veren Nazmiye Cırık hayatını kaybetti. Bombalı saldırılarda ölenlerin sayısı 30'a yükseldi. 
   
   Erdoğan AB için destek istedi    Başbakan Recep Tayyip Erdoğan'ın, İtalyan Corriere della Sera ve İngiliz The Times gazetesinde röportajları yayımlandı. Erdoğan'ın Corriere della Sera'ya verdiği demeç, gazetenin ilk sayfasından, "Türkiye vuruldu. AB, Türkiye'ye kapılarını hemen açmalı" başlığıyla anons edildi. Erdoğan, gazeteye, "Türkiye konusunda doğru olan, Aralık 2004'te bizlere bir müzakere tarihi verilmesidir. Türkiye, İslam ve demokrasiyi bağdaştırdığını göstermiştir" dedi. 
   "İslamcı terör" şeklindeki nitelemeyi doğru bulmadığını da yineleyen Erdoğan, "Bu korkunç saldırıları yapanların bazılarının Müslüman olmaları, İslam'ın terörle bağdaştığının göstergesi olamaz" diye konuştu. 
   Times gazetesindeki röportajında da Erdoğan, "Blair'den İngiltere'nin samimi desteğinin artırılmasını istedim" diye konuştu. Erdoğan, yabancılar için Türkiye'nin güvenli bir ülke olduğunu söyledi. 
   
   Schily Kaplan'ın gitme zamanı geldi 
   Junge Welt Gazetesi, "Schily Kaplan kovuluyor" başlığıyla verdiği haberinde, Almanya İçişleri Baka-nı Otto Schily'nin Köln'de faaliyet gösteren Hilafet Devleti lideri Metin Kaplan için gitme zamanının geldiğini söylediğini yazdı. Habere göre Schily, İçişleri Komisyonu'nda yaptığı konuşmada Türkiye'nin Kaplan hakkında uygulayacağı prosedürün adil ve doğru olacağına ilişkin verdiği garantilerin yeterli olduğunu bildirdi. Kaplan'ın iadesini engelleyen konularda da garantilerin Alman Hükümeti'ne iletildiği belirtildi. Politik çevreler, Schily'nin sözlerinin Kaplan'ın yakında Türkiye'ye teslim edilebileceği olasılığını ortaya koyduğunu belirtti. 
   
   Baykal Hizbullah yapmıştır    CHP Genel Başkanı Deniz Baykal, İstanbul'daki bombalı saldırıların ardında Hizbullah terörü olduğunu savunurken, UEFA'nın aldığı kararı eleştirdi. Baykal, "Bu karar teröre destek, terörle dayanışmaya yöneliktir" dedi. Bayram tatilini geçirmek için geldiği Antalya'da partililerle bayramlaşan Baykal, Galatasaray ve Beşiktaş'ın Şampiyonlar Ligi maçlarını tarafsız sahada oynamalarıyla ilgili UEFA kararını Türk milletinin kesinlikle içine sindiremeyeceğini belirtti. 
   
   'Bilal Erdoğan'ın düğününe saldırılacaktı'    Aksiyon dergisi, Başbakan Erdoğan'ın oğlu Bilal Erdoğan'ın düğününe yönelik de saldırı planlandığını öne sürdü. Derginin haberine göre, son olarak, sinagog saldırılarından bir süre önce, DHKP-C'nin önemli bir bomba uzmanı İstanbul'da ele geçirildi. Dergiye göre, 10 Ağustos 2003 günü, düğünün yapıldığı İstanbul'daki Lütfi Kırdar Kongre Merkezi'ne üç suikast timiyle saldırı yapılacaktı. Saldırı planında, canlı bombalardan birinin Başbakan Erdoğan'a ulaşabilmesi de söz konusuydu. Plana göre, canlı bomba, kutlama için sıraya giren davetliler arasına karışıp Başbakan'ın yanına geldiğinde bombayı patlatacaktı. Saldırganlar düğünün yapıldığı salona giremeyince o akşam İstanbul'un 4-5 ayrı noktasına bomba koydular. 
   
   AP ajansı muhabiri Bingöl'e alınmadı    İstanbul'daki intihar saldırılarını gerçekleştiren teröristlerin Bingöl nüfusuna kayıtlı olduklarının ortaya çıkmasının ardından yabancı birçok gazeteci bu kentte karargah kurdu. Saldırılarıa katılan Azad Ekinci, Gökhan Elaltuntaş ve Mesut Çabuk'un aileleriyle görüşmek için Türk ve yabancı gazeteciler bir haftadır Bingöl'de üs kurdu. AP Ajansı muhabiri ve Türk tercümanı da haber toplamak için önceki gün Bingöl'e hareket etti. Ancak, Lice - Bingöl yol ayrımında Jandarma tarafından durdurulan AP ekibinin, İçişleri Bakanlığı tarafından yayımlanan güvenlik genelgesi nedeniyle kente girmelerine izin verilmedi. Bingöl'de görev yapan gazetecilerin de polis kontrolünde çalışmalarını sürdürdükleri bildirildi. 
   
   
   
   
</TEXT>
</DOC>
