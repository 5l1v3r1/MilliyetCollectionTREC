<DOC>
<DOCNO> 179037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur45.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Irak'a asker için önce bölgemiz belli olmalı 
</HEADLINE>
<TEXT>

     Başbakan Recep Tayyip Erdoğan, ABD'nin amacı Irak'ta istikrarı sağlamaksa, o zaman Türkiye'ye baştan, ''Biz size şu bölgeyi verdik veya bu bölgede mutabık kaldık'' demesi gerektiğini belirterek, ''Türkiye onu değerlendirmeye almalı. Ona göre de çalışmaları yapıp, onu parlamentoya getirecek miyiz, getirmeyecek miyiz bunun kararını hükümet olarak vermeliyiz'' dedi. 
     Erdoğan, CNN Türk'te Taha Akyol'un sunduğu ''Eğrisi Doğrusu Özel'' programında soruları yanıtladı. 
     Irak'a asker gönderilmesiyle ilgili soru üzerine, ''şu anda değerlendirme sürecinde'' bulunulduğunu ifade eden Erdoğan, süreci başlatırken Cumhurbaşkanı Ahmet Necdet Sezer başkanlığında yapılan zirvenin ardından Irak'a heyetlerin gönderilmesi ve oradan gelen heyetlerle görüşme şeklinde bir çalışma başlattıklarını anlattı. 
     Yapılacak tespitlerin sonucunda, Türkiye'nin buraya gitmesi veya gitmemesi hususunda Irak halkının bu konuya nasıl baktığının çok önemli olduğunu vurgulayan Erdoğan, şöyle konuştu 
     ''ABD'nin bir jandarması gibi oraya gidiyormuş, polisi gibi gidiyormuş izlenimini Irak halkına vermememiz gerekiyor. Çünkü şu anda bu, Irak halkının yaklaşım tarzı. Eğer biz, o izlenimi verecek olursak, Irak halkı bizi de aynı kefeye koyar. Bu defa olaya farklı yaklaşımla ABD'nin elde etmek istediği neticeyi de alamayız. Bunu bir strateji olarak ortaya koyuyorum. 
     ABD'nin amacı orada istikrarı sağlamaksa, o zaman Türkiye'ye baştan şunu söylemeli. 'Biz size şu bölgeyi verdik veya bu bölgede mutabık kaldık' demeli ve Türkiye onu değerlendirmeye almalı. Ona göre de çalışmaları yapıp, onu parlamentoya getirecek miyiz, getirmeyecek miyiz bunun kararını hükümet olarak vermeliyiz.'' 
     
     SADECE TÜRK ASKERİ GELİRSE SEVİNİRİZ 

     Başbakan Erdoğan, daha önce Afganistan ve Bosna-Hersek için bir ön çalışma yapılmadığını ancak bu defa Irak için bu çalışmanın yapılmasının ardından adım atmak istediklerini belirterek, şöyle devam etti 
     ''Hassasiyeti çok fazla. Etnik gruplara bakıyorsunuz. Sadece Tikrit, Felluce, Bağdat üçgeninde 50 civarında aşiret var. Şimdi bunların hepsinin diliyle konuşmak lazım. Onların dilinden anlamak, onların da sizin dilinden anlaması lazım. Onların vücut dilini yakaladığınız takdirde orada bir huzur ortamı meydana getirilebilirsiniz. 
     Oraya giden milletvekillerimizin aldığı ortak netice şu 'Eğer ABD'nin bir jandarması gibi gelecek olurlarsa, buna üzülürüz ve bu bizi sıkıntıya düşürür. Ama yok sadece Türk askeri buraya gelirse, bu bizim için çok çok hayırlı olur ve buna da seviniriz' diyorlar.'' Başbakan Erdoğan, şu anda Irak'taki en büyük sıkıntılardan birinin de özellikle Iraklı kadınlara karşı Amerikan askerlerinin gösterdiği tavır olduğunu ve bunun Iraklıların antipatisini topladığını belirterek, ''Benim baştan beri korkum ve endişem oydu. İş, daha önceki dönemi arar hale gelebilir. Şu anda su yok, elektrik yok, insanca yaşam zemini yok. 30, 40, 50 litre benzine 2 şişe kola alınıyor. Bizim burada insani yardım sürecini hızlandırarak süratle hastane, elektrik, su sorunlarını halletmemiz lazım'' diye konuştu. 
     
     BAĞDAT'A 4 AYDA HASTANE YAPILACAK 

     Başbakan Erdoğan, şu anda Bağdat'ta bir hastane yapılması konusunda çalıştıklarını ve yerlerin tespit edildiğini ifade ederek, şöyle konuştu 
     ''Eylül ayının sonuna kadar orada kazma vurulur. Bunlar güzel adımlar olacak, bu onları da sevindiriyor. Hemşire talepleri var. Hemşire okulu istiyorlar. Bu konular Dışişleri'nde ve Genelkurmay'da görüşülüp değerlendirilecek... 4 ayda inşaat bitecek. Süratle biterse, bunun neticesinde de aradaki muhabbet daha da artacaktır. Bu noktada bizim askerlerimize güvenleri var. 
     Kadınlarla olan münasebetlerde bizim de hassasiyetimizi bildikleri için o noktada güvenleri çok fazla. Aslında Amerika burada iyi düşünmeli ve bunun kendisini de rahatlatacağının bilincinde olması orada netice almayı da hızlandıracaktır.'' ''Amerika bunu iyi düşünürse diyerek, ne demek istiyorsunuz '' sorusunu yanıtlarken de Erdoğan, bunun zemininin hazırlanması gerektiğini söyledi. 
     Genelkurmay'ın ve Dışişleri'nin yaptığı çalışmalarda bunların gündeme geleceğini ifade eden Erdoğan, ''Bu konuşmaların neticesinde bunun bir yere oturtulması lazım. Bunu oturttuktan sonra da bu ilkeler çerçevesinde hükümet bir karar alacak ve parlamentoya gidecek. Nihai kararı sonunda Parlamento verecek'' dedi. 
     Muhalefetin söylediği gibi peşinen asıp kesmediklerini vurgulayan Erdoğan, sözlerini şöyle sürdürdü 
     ''Şartlar belli olacak. Biz bir defa Irakla komşu olduğumuzun bilincindeyiz. Irak halkı ile Türk halkı arasındaki akrabalık ilişkilerinin ne noktada olduğunun bilincindeyiz. Ama, 'Biz oraya gitmeyiz, şöyle yapmayız' diyenler bu işin bilincinde değil. 
     Türkiye'den oraya işadamlarından tutun, siyaset adamlarına varıncaya, geçici yönetime kadar hepsinde zaten buna yönelik az veya çok olumlu olumsuz yaklaşımlar var. Bunları değerlendirmeye almalısınız. 'Biz bunu kabul etmiyoruz' diyemezsiniz. Artısıyla, eksisiyle bunu düşünmeliyiz. Yarın Irak'ta neleri beraber yapabiliriz bunları konuşmak durumundayız.'' 
     
     ENDİŞE ETMEMEMİZ LAZIM 

     Başbakan Erdoğan, Irak'a Türkiye'den çok sayıda mal gittiğini de belirterek, şunları kaydetti 
     ''Sürekli olarak ne gidiyorsa Irak'a Türkiye'den gidiyor. Bizim kamyon şoförü intihar komandosu mu TIR'ın üstünde, muaviniyle beraber hayatını tehlikeye atarak gidiyor. Buradaki hassasiyetleri iyi düşünmemiz lazım. Bundan da endişe etmememiz lazım. Gitmekten endişe etmemiz lazım, eğer parlamento böyle bir kararı verirse bundan endişe etmememiz lazım. Bunu da Türkiye'nin ve Türk milletimizin geleceği için de tamamen olumsuz bir adım olarak görmemek lazım. 
     Burada şöyle bir şerhim var, o da şudur BM Güvenlik Konseyi'nin burada çok daha aktif rol oynamasının Türkiye'nin de Irak'ın da Amerika'nın da işini kolaylaştıracağına inanıyorum.'' ''Meşruiyet şartı değil mi '' sorusuna ise Erdoğan, şunları söyledi 
     ''O safhada değil artık Irak. Ben öyle görmüyorum. Şu anda Pakistan da olaya böyle bakıyor. Böyle bir zeminin oluşmasını o da bekliyor. Pakistan tabi bu noktada önemli olacak, yapı itibariyle. Eğer bunu yakalayabilirsek, inanıyorum ki Türkiye de bu kararı vermekte çok daha rahat hareket edecektir, parlamentomuz bu kararı vermekte çok daha rahat hareket edecektir ve Irak'ta da çözüme çok daha rahat ulaşma imkanı buluruz diye düşünüyorum.'' 

     
</TEXT>
</DOC>
