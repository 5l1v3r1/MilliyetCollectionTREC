<DOC>
<DOCNO> 161747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/dunya/adun.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a HAMAS darbesi 
</HEADLINE>
<TEXT>

ABD Başkanı'nın girişimiyle düzenlenen Akabe Zirvesi'ni tanımadığını açıklayan köktendinci örgüt, Filistin Başbakanı Mahmud Abbas'tan zirvede verdiği tüm sözleri geri almasını istedi 
     DIŞ HABERLER SERVİSİ 

     ABD Başkanı George W. Bush ile İsrail ve Filistin başbakanları Ariel Şaron ve Mahmud Abbas'ı buluşturan tarihi Akabe Zirvesi'nin ardından Ortadoğu'da esmeye başlayan umut rüzg rlarına İslami Direniş Hareketi HAMAS gölgesi düştü. Tarafların bağlılıklarını bildirdiği 'Yol Haritası'nın gereklerini yerine getirmek için Filistinlileri İsrail'e karşı silahlı direnişe son vermeye çağıran Abbas'la Ebu Mazen her türlü diyoloğu kopardıklarını açıklayan aşırı dinci örgüt, dün de Abbas'ın tüm Filistinli gruplarla buluşacağı zirveyi boykot edeceğini duyurdu. Akabe Zirvesi'ni ve burada verilen sözleri tanımayan örgüt, geri adım atmamakta kararlı olduğunu gösterirken, gözler 'Yol Haritası' ile bölgeye barışı getirmeye kararlı olan Bush yönetimine çevrildi. 
     
     'Filistin'i temsil etmiyor' 
     Filistinli en büyük örgütlerden HAMAS adına Fransız Basın Ajansı'na AFP açıklama yapan Abdülaziz El Rantisi, "Akabe'de verdiği sözlerden vazgeçene kadar, Ebu Mazen ile her türlü görüşmeyi reddediyoruz. Abbas, Filistin halkı için kabul edilemez olan taahhütlerinden dönene dek, Filistin yönetimiyle diyalog kurulması gereksizdir" dedi. Rantisi, Abbas'ın Filistin halkını temsil etmediğini de savundu. HAMAS, silahlı direnişe son verilmesi çağrısının yanı sıra, Akabe'de Filistinli mültecilerin durumlarının ele alınmamasını da sindiremiyor. 
     
     'Diyalog sürüyor' 
     HAMAS'ın bu açıklaması, Kültür Bakanı Ziyad Ebu Amr'ın, Mahmud Abbas'ın silahlı direnişe son verme sözünü yerine getirmek için 2 gün içinde tüm Filistinli grupların yer aldığı bir toplantı yapacağını duyurmasının ardından geldi. Ebu Amr, boykot açıklamasına rağmen, HAMAS'ın da toplantıya katılmasını bekledikleri söylerken, bu örgütle diyoloğun sürdüğünü iddia etti. Filistinli Bakan, "Hükümet ve farklı fraksiyonlar arasındaki görüşmeler sürüyor. Belki HAMAS'ın diyoloğu koparmak için başka nedenleri vardır. Ancak toplantıda bu sorunların aşılacağına inanıyoruz" diye konuştu. 
     Geçen çarşamba Akabe'de tarafların bağlı kalmaya söz verdikleri 'Yol Haritası', 2005 yılında bağımsız bir Filistin devletinin yolunu açıyor. Ancak bu aşamaya gelinmeden önce, Filistinlilerden silahlı direnişe ve şiddet eylemlerine son vermesi isteniyor. Buna karşılık İsraillilerin de Filistin topraklarındaki yasadışı yerleşim birimlerini lağvetmesi öngörülüyor. 
     
Parayla 'kandıracaklar'      Filistin Başbakanı Mahmud Abbas'ın Akabe Zirvesi'nde verdiği, Filistin'i yasadışı silahlardan arındırma sözünü tutmak için, önemli miktarda parayı gözden çıkardığı iddia edildi. İsrail Radyosu'nun haberine göre, Filistin Güvenlik Şefi Muhammed Dahlan, Filistinli örgütlere teslim ettikleri silah başına 6 bin dolar teklif etmeye hazırlanıyor. Gazze Şeridi'ndeki Filistinli kaynaklar, Dahlan'ın El Aksa Şehitleri Tugayları Örgütü'yle birkaç gün içinde anlaşma sağlamış olacağını söyledi. Dahlan'ın ayrıca Filistin lideri Yaser Arafat'a bağlı El Fetih'in silahlı kanadı olan örgütten ayrılarak Filistin güvenlik güçlerine katılacak olan her bir militana da 6 bin dolar daha vaat ettiği belirtiliyor. Filistin hükümetinin silahsızlanma programı için Amerikan ve İngiliz hükümetleri ile Avrupa Birliği'nden mali kaynak bulduğu kaydedildi. 
     

</TEXT>
</DOC>
