<DOC>
<DOCNO> 172269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/yasam/yas06.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonunda kanıtlandı Ness'te canavar yok 
</HEADLINE>
<TEXT>

   BBC için çalışan uzman bir ekip, 21. yüzyıl teknolojisiyle tamamını taradığı Ness Gölü'nde hiçbir 'canavar'a rastlamadı 
      DIŞ HABERLER SERVİSİ 
   
   Varlığı on yıllardır tartışılan İskoçya'nın ünlü Ness Gölü canavarının, aslında var olmadığı 21. yüzyıl teknolojisiyle kanıtlandı. İngiliz yayın kuruluşu BBC'ye bağlı çalışan bir ekip, 600 farklı sonar dalgasını inceleyerek ve uydu teknolojisini kullanarak yaptığı araştırmada Ness Gölü'nde bir canavar olmadığını tespit etti. Araştırmayı yöneten Ian Florence, gölü bir kıyıdan diğerine, yüzeyden dibe tümüyle taradıklarını, ancak canavara ait tek bir ize rastlamadıklarını söyledi. 
   
   Turizm de vurulur 
   BBC ekibi, canavarın varlığına ilişkin mitolojik iddiaların tek açıklamasını, 'insanların görmeyi istedikleri şeyi görmesi' olarak özetledi. 
   Canavarın olmadığının kanıtlanması, Ness Gölü turizmine de büyük darbe vuracak. Daha önce Ness Gölü canavarının dinozorlar çağında yaşayan su sürüngeni plesiosor olabileceği söyleniyordu. Birkaç hafta önce de, Ness Gölü çevresindeki çamur birikintileri altında, büyük bir sürüngene ait olabileceği iddia edilen fosiller bulunmuştu. Bu fosiller ve son araştırmaya bakılırsa, bir 'Ness Gölü canavarı' vardıysa bile, milyonlarca yıl önce yok oldu... 
   
   
</TEXT>
</DOC>
