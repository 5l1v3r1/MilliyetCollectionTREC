<DOC>
<DOCNO> 152190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sontur21.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Üçok "Şizofreni lise döneminde başlayan hastalıktır" 
</HEADLINE>
<TEXT>

     İstanbul Üniversitesi İÜ Tıp Fakültesi Psikiyatri Ana Bilim Dalı öğretim Üyesi Prof. Dr. Ali Üçok, şizofreninin lise, üniversite döneminde başlayan bir hastalık olduğunu belirterek, hastalığın habercisi belirtilerin depresyon, madde kullanımı ya da adolesan dönemin çalkantılarıyla karıştığı için atlandığını kaydetti. 
     Pfizer İlaçları'nın ''Medya Bilgi Paylaşım Günleri'' kapsamında Plaza Oteli'nde düzenlenen toplantıda ''Şizofreni'' konusu ele alındı. 
     Toplantıda konuşan Prof. Dr. Üçok, şizofreninin düşünmek, hissetmek, olup bitene doğru tepkiler vermek gibi yetileri ciddi şekilde bozan bir hastalık olduğunu söyledi. 
     Bu hastalığa ilişkin, pratisyen doktorlar da dahil, toplumda ''tedavi edilemez'' şeklinde önyargılar bulunduğunu vurgulayan Prof. Dr. Üçok, şizofreninin de diyabet, astım gibi kronik bir hastalık olduğunu ve aynı şekilde kontrol altına alınabildiğini anlattı. 
     Hastaların yüzde 10'unun ailelerinde de şizofreni hastası bulunduğunu belirten Prof. Dr. Üçok, annenin yaşadığı gribal enfeksiyon, uzun süre aç kalması gibi doğum öncesi yaşanan çeşitli olumsuzlukların, doğum esnasında bebeğin beyninin uzun süre oksijensiz kalmasının hastalık riskini artırdığını vurguladı. 
     
     TÜRKİYE'DE 300 BİN ŞİZOFRENİ HASTASI 
     Yapılan araştırmalara göre dünyada 100 kişiden 1'inin şizofreniye yakalanma riski bulunduğunu belirten Prof.Dr. Üçok, ''Türkiye için en iyimser tahminle 300 bin, bana göre 450 bin, İstanbul'da da en az 50 bin şizofreni hastası olduğunu söylemek mümkün'' dedi. 
     Prof. Dr. Üçok, hastalığın ilk belirtilerini 15-25 yaş arasında verdiğini dile getirerek, ''Şizofreni bir genç hastalığıdır. Yani 50 yaşından sonra şizofreni düşünülmez. Lise-üniversite döneminde başlayan bir hastalıktır. Haberci belirtilerin bulunduğu dönem, depresyon, madde kullanımı ve adolesan dönemin çalkantılarıyla karıştığı için atlanıyor'' diye konuştu. 
     Hastaların ilk aşamada toplumdan soyutlanma, kişisel bakımına özen göstermeme gibi belirtiler verdiğini söyleyen Prof. Dr. Üçok, ilerleyen safhalarda ''UFO'larla ya da tarikatlarla uğraşma'' gibi garip, alışılmadık düşünceler, halüsinasyonlar görme durumunun yaşandığını anlattı. 
     Erken teşhisin önemini vurgulayan Prof. Dr. Üçok, tedavide gecikmenin geri dönülmeyecek kayıplara yol açtığını söyledi. 
     Prof. Dr. Üçok, şizofreni hastalığının tedavisinin ilaç temelli olduğunu vurgulayarak, bunun yanı sıra hastanın psiko-sosyal tedavisi ve ailenin bilinçlendirilmesi safhalarının da gerçekleştirilmesiyle en başarılı sonucun alındığını sözlerine ekledi. 
     





</TEXT>
</DOC>
