<DOC>
<DOCNO> 175187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/yazar/guclu.html </URL>
<DATE> 2003/08/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğretmen atamaları kafa karıştırdı 
</HEADLINE>
<TEXT>

   
   On binlerce öğretmen adayı atama bekliyordu. Nihayet başvurular başladı. Ama kimse memnun değil. KPS sınavını kazanıp başvuru hakkını elde edenler de, barajı aşamayanlar da. Herkes şik yetçi. Haksız da sayılmazlar. İşte şik yet nedenlerinden bazıları 
   Tercih sayısının teke indirilmesi. Tezsiz yüksek lisans yapanlara başvuru hakkının verilmemesi. Başvuru kriterlerinin sürekli değişmesi. Geçen yıl başvuran fakültelerin bu yıl kapsam dışı kalması. Eski puanların geçerli sayılması. İngilizce, Müzik, Beden Eğitimi gibi alanlardan mezun olan öğretmenlere, sınavda bugüne kadar hiç görmedikleri derslerden soru sorulması. Branşlara göre öğretmen alımında dengesiz davranılması. Bazı branşlara yıllardır atama yapılmaması. Bir yıl zaman ve milyarlarca lira harcanarak elde edilen sertifikaların hiç dikkate alınmaması. Eş durumu atamaların kaldırılması. Eğitim fakülteleri ile fen edebiyat fakülteleri arasında sen, ben gerginliği yaratması. KPSS sonuçlarının ısrarla açıklanmaması... 
   Tayinlerden sonra ortalık fena halde karışacak. Bunun sinyalleri şimdiden geliyor. Yüksek puan alanlar açıkta kalırken daha düşük puanlılar öğretmen olabilecek. 
   Neden diye sorulduğunda da efendim o tercih etti, siz etmediniz cevabı verilecek. Ama ne kadar inandırıcı olacak işte o tartışılır. 
   Tezsiz yüksek lisansa gelince Böyle kandırmaca olmaz. Daha önceki bakanlar öncelikle atanacaklar derken şimdi başvuruda dahi bulunamıyorlar. Madem öğretmen yapılmayacaklar, neden o zaman onca maddi ve manevi kayba neden oluyorlar. Birileri bunun cevabını vermelidir. 
   Özetin özeti Türkiye'nin artık uzun vadeli bir öğretmen yetiştirme politikası ve atama yönetmeliği olmalıdır. Her gelen bakan kafasına göre hareket edememeli ve gençler önlerini görebilmelidir... 
   
   Kayıt telaşı başladı 
   20 milyona yakın öğrencimiz var. Tamamının olmasa bile en az üçte birinin kayıt ve sınav telaşı var. Kimi kayıt olacak bir okul, kimi de dershane arıyor. 
   İyi okullar da, iyi dershaneler de, iyi öğretmenler de kapanın elinde kalıyor. Ya çok paranız olacak ya da çok hatırlı dostlarınız. Yoksa çocuğunuza iyi bir gelecek hayal olur. 
   Milli Eğitim Bakanlığı ve Özel Dershaneler Birliği ÖZDEBİR , bu kayıt döneminde velileri ve öğrencileri aydınlatmak, torpili ve usulsüzlükleri önlemek, gerektiğinde de burs olanakları yaratmak için her ilde kayıt danışma büroları kurabilir. Eğer bunu gerçekleştirebilirler ise çok önemli bir boşluğu doldururlar. Bizden hatırlatması... 
   
      
   
</TEXT>
</DOC>
