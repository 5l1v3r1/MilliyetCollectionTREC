<DOC>
<DOCNO> 167328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sonspo15.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Daum fırtınası sürüyor... 
</HEADLINE>
<TEXT>

     Fenerbahçe, yeni sezon hazırlıklarını, yaptığı antrenmanla sürdürdü. 
     Teknik direktör Christoph Daum yönetiminde Samandıra Tesisleri'nde gerçekleştirilen ve yaklaşık 1.5 saat süren antrenmanda futbolcular, istasyon çalışmasının ardından taktik ağırlıklı bir maç yaptı. 
     Alman çalıştırıcı, taktik maçını sık sık durdurarak yardımcısı Murat Kuş vasıtasıyla oyunculara yapmalarını istediği hareketleri yüksek sesle anlattı. 
     Çalışmaya, ameliyat olduğu ayağında sorun olan İsmail Güldüren ile izinde bulunan milli futbolcular katılmadı. 
     Aşırı sıcak altında gerçekleştirilen idmanda, futbolculara su şişelerinin getirilmediği ve oyuncuların su içmek için kendilerinin saha kenarına gittikleri gözlendi. 
     Bu arada Samandıra Tesisleri'nin çatısına yerleşktirilen bir güvenlik görevlisinin, elindeki dürbünle çevreyi gözetlemesi dikkati çekti. 
     Sakatlığı bulunan Serhat'ın tesislerde tedvisini sürdürdüğü bildirildi. 
     
     İZİNLİLER 10 TEMMUZ'DA GELİYOR 

     Milli maçlar nedeniyle izin yapamadıkları için teknik direktör Daum tarafından izin verilen oyuncuların, 10 Temmuz Perşembe günü İstanbul'a gelerek takıma katılacakları öğrenildi. 
     Gana Milli Takımı'nda bulunan Johnson'ın 8 Temmuz'da İstanbul'a geleceği, diğer millilerin de 10 Temmuz'a dek kadroya dahil olacakları açıklandı. 
     Tüm oyuncuların toplanmasının ardından 14 Temmuz'da başlayacak Almanya kampı öncesi futbolcuların sağlık kontrolünden geçirilecekleri kaydedildi. 
     Öte yandan Almanya'da hazırlık maçları yapacak olan Fenerbahçe'nin, İstanbul'a döndükten sonra da lig başlayana dek özel maçlar yapmayı planladığı bildirildi. 
     
     BASININ ÇALIŞMA KOŞULLARI İYİLEŞTİRİLİYOR 

     Antrenmanı izleyen Türkiye Spor Yazarları Derneği TSYD Genel Başkanı Onur Belge, idari koordinatör Volkan Ballı ile Fenerbahçe'yi izleyen gazetecilerin çalışma koşullarıyla ilgli bir görüşme yaptı. 
     Volkan Ballı, Belge'ye basın mensuplarının Samandıra Tesisleri'ndeki yeni düzenleme nedeniyle yakınmalarını teknik direktör Daum'a ilettiğini ifade ederek, ''Daum burayı inceledi. Yeni düzenleme yapılacak. Kameralar için ayrı bir platform yapmayı düşünüyoruz. Basın mensupları isteklerini bize yazılı olarak bildirsinler. Gereken düzenlemeler yapılacak'' dedi. 
     Takımın düzeninin yeni yeni oturmaya başladığını vurgulayan Ballı, Daum'un haftada 2 kez idmanı basına açmayı düşündüğünü, haftada bir basın toplantısı yapıp röportaj için de 2 futbolcuya izin vereceğini söyledi. 
     TSYD Genel Başkanı Belge ise, gazetecilerin çalışma koşuhlarının iyileştirilmesi gerektiğini dile getirerek, ''Ayrıca, basın mensuplarına herhangi bir idmandan önce ropörtaj için izin verilmeli. Sahada oyuncularla serbestçe belirli bir süre görüştürülmeli. Dünya Kupası'nda da böyle olmuştu'' diye konuştu. 
     Volkan Ballı, Onur Belge'nin isteğini ve basın mensuplarını kendisine ileteceği yazılı istekleri teknik direktör Daum'a ileteceğini söyledi. 
     
</TEXT>
</DOC>
