<DOC>
<DOCNO> 192834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sonspo06.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Arsenal Leeds'i gole boğdu, Chelsea Mutu ile güldü... 
</HEADLINE>
<TEXT>

     İngiltere Premier Ligi'nde lider Arsenal, deplasmanda Leeds United'ı gole boğdu. Londra ekibi, Elland Road'da son derece bir rahat oyun ortaya koyarken 8. dakikada Thierry Henry'yle 1-0 öne geçerek gol perdesini açtı. Takımın bir başka Fransız yıldızı Robert Pires, 17. dakikada durumu 2-0'a taşıdı. Henry, 32'de skoru 3-0 yaptı. Arsenal 50'de, Brezilyalı Gilberto Silva'nın ayağından dördüncü golüne kavuştu. Ev sahibi ekip ise 64'te Alan Smith'le tek golüne kavuştu. Maç 4-1 biterken Leeds United, iyice dibe yerleşti. 
     Liderin takipçilerinden Chelsea, deplasmanda Everton'ı 1-0 yendi. Beşiktaş'ın Şampiyonlar Ligi'ndeki rakiplerinden olan Londra ekibini galip getiren gol Rumen Adrian Mutu'dan geldi. Geçen hafta evinde Fulham'a yenilen Manchester United ise bu kez Old Trafford'dan mutlu ayrıldı. Alex Ferguson'ın öğrencileri Diego Forlan, Cristiano Ronaldo ve Roy Keane'in golleriyle Portsmouth'u 3-0 yendi. Premier Lig'de diğer maçların sonuçları şöyle Middlesbrough-Wolverhampton 2-0, Newcastle United-Aston Villa 1-1, Southampton-Manchester City 0-2, Tottenham-Bolton 0-1. 

     
</TEXT>
</DOC>
