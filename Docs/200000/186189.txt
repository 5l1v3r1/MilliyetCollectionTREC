<DOC>
<DOCNO> 186189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sondun10.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler hala bilgisayardan ürküyor... 
</HEADLINE>
<TEXT>

     İngiltere'de yapılan bir araştırma, halkın hala e-posta, internet, bilgisayar kullanımından çekindiğini, halkın yarısından fazlasının teknolojinin bu son nimetlerini kullanırken ürkek olduğunu ortaya çıkardı. 
     BBC'nin haberine göre, Ulusal Bilgisayar Günü'nde yayımlanan araştırmada, İngiliz hükümetinin 2005'e kadar ''herkesi online yapma'' projesine rağmen, çoğu kişi halen bilgisayarlar hakkında bilgi sahibi olmanın önemli olmadığı görüşünü taşıyor. 
     Yaklaşık 2 bin yetişkin üzerinde yapılan kamuoyu yoklamasında, halkın yüzde 42'sinin bilgisayar kullanımı konusunda yeterli olmadığı, kullananların yüzde 80'ininse bu yeni teknolojinin tüm potansiyelini değerlendirmediği ve daha fazlasını öğrenmek istemediği saptandı. 
     Ankete katılanların yalnızca yüzde 28'i, 21. yüzyılda bilgisayar kullanma bilgisinin önemli olduğuna inanıyor. 
     
</TEXT>
</DOC>
