<DOC>
<DOCNO> 164178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo14.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Juve ve Milan'dan teselli Beckham'ın koşmuyor, faydasız 
</HEADLINE>
<TEXT>

     İngiliz futbolunun dünyaca ünlü yıldızı David Beckham'ın Manchester United'tan İspanya'nın Real Madrid takımına transfer olması İtalyan basınında geniş yer alırken Juventus ve Milan kulüpleri, ''Beckham'ı almayız, defans oyuncusu daha faydalı'' açıklamasını yaptı. 
     Kadrosundaki Ronaldo, Raul, Roberto Carlos, Zidane, Figo gibi yıldız futbolculara Beckham'ı da ekleyen Real Madrid, gelecek sezon için rakiplerinin gözünü şimdiden korkutmaya başlamasına rağmen, geçen sezonun yıldızı İtalyan takımları, Beckham'ı gereksiz bir transfer olarak görüyor. 
     İtalyan ligi şampiyonu ve Şampiyonlar Ligi yarı finalinde Real Madrid'i eleyen FC Juventus ile Şampiyonlar Ligi kupasını kazanan AC Milan'dan basına yapılan açıklamalarda, Real Madrid'in Beckham'ı almakla ''daha korkulur bir takım haline gelmediği, defansını güçlendirmediği, sürece güçlü ama yenilebilir bir takım olarak kalacağı'' ifade edildi. 
     Juventus Genel Direktörü Luciano Moggi, ''Real Madrid'te olsam ben Beckham'ı almam. Bir defans oyuncusu veya başka bir orta saha oyuncusunu tercih ederim'' dedi. 
     Moggi, başından geçen bir olayı, ''İsmini vermeyeceğim bir antrenöre Beckham'ı alması için nasihat verdim. Onun cevabı, koşan bir futbolcu istiyorum oldu'' şeklinde anlattı. 
     
     ANCELOTTİ REAL'İN BECKHAM'A İHTİYACI YOK 
     Milan Teknik Direktörü Carlo Ancelotti ise ''Real Madrid'in Beckham'a ihtiyacı yoktu. Onlara bir defans oyuncusu gerekiyordu. Roberto Carlos ve Salgado gibi iki önemli liberonun üzerine daha fazla düşmeksizin Beckham, Zidane, Raul, Ronaldo ve Figo'yu hep birlikte oynatmanın olası olduğunu düşünmüyorum'' değerlendirmesini yaptı. 
     Öte yandan transfer dönemi başlar başlamaz hem Juventus hem Milan defans oyuncusu arayışına girdi. 
     Roma'dan defans oyuncusu Brezilyalı Marcus Cafu'yu alan Milan, Lazio'da oynayan Stam ile de ilgileniyor. Juventus ise Chievo'nun yıldız futbolcusu ve İtalyan Milli Takımı'na da çağırılan Legrottaglie ile anlaşmak üzere görüşmelerini sürdürüyor. 
     Beckham'ın Real Madrid'e gitmesiyle Portekizli Figo'nun bu takımdan ayrılacağına kesin gözüyle bakan İtalyan basını da bu futbolcu için İnter ve Milan arasında ''bir açık artırma'' yaşandığını öne sürüyor. 
     
</TEXT>
</DOC>
