<DOC>
<DOCNO> 187651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/siyaset/asiy.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kreşteki psikologlar' TBMM'ye hostes oldu 
</HEADLINE>
<TEXT>

   Meclis kreşindeki görevlerinden alınan dört psikolog kadın, artık hosteslik yapacak. Psikologlar, TBMM'ye gelen ziyaretçileri kapıda karşılayacak... 
      GÜNSELİ ÖNAL Ankara 

   
   Dikmen Kapısı'ndaki salon ve ziyaretçilere verilen hizmetler yenileniyor. TBMM kreşindeki görevlerinden alınan psikolog ve sosyal hizmetler uzmanı dört kadın, artık ziyaretçilere hosteslik yapacak. TBMM'ye her gün gelen 10 bin ziyaretçiyi, bugüne kadar milletvekili ve personel çocuklarının bulunduğu TBMM kreşinde hizmet veren dört kadın karşılayacak. Dört personel için garson ve çaycılar gibi özel bir "hostes" kostümü hazırlanması gündeme geldi. Psikolog ve sosyal hizmet uzmanı görevliler, ziyaretçilere Meclis'te gidecekleri ve ardından uğrayacakları yerle ilgili bilgi verecek. 
   
   Kirli oturaklar 
   TBMM Destek Hizmetleri Daire Başkanı Hüseyin Gülsün, genel sekreter ve genel sekreter yardımcılarıyla gezdikleri ziyaretçi odasındaki beyaz ve kirlenmiş oturakları koltuğa dönüştürmeye karar verdiklerini söyledi. Ziyaretçilere rehberlik yapmaları için personel görevlendireceklerini kaydeden Gülsün ,hosteslik yapacak personelin ziyaretçileri yönlendireceklerini, gidecekleri yeri tarif edeceklerini, bir problem varsa çözeceklerini, TBMM'den sonra gidecekleri yere nasıl ulaşacaklarını da anlatacaklarını söyledi. İki çocuğa bir personel düşen kreşteki görevli sayısını 78'den 40'a düşürdüklerini belirten Gülsün, "Ziyaretçi odasında çalışacak olan dört personel, daha önce kreşte çalışan psikolog ve sosyal hizmet uzmanlarıydı" dedi. 
   
   
</TEXT>
</DOC>
