<DOC>
<DOCNO> 150300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sontur23.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri, Talabani'nin küstah sözlerine karşı tepkili... 
</HEADLINE>
<TEXT>

     Dışişleri Bakanlığı Sözcüsü Hüseyin Diriöz, Irak Kürdistan Yurtseverler Birliği IKYB lideri Celal Talabani'nin son açıklamalarına ilişkin, bunların bir iddia olduğunu, ''ancak bu iddialar doğruysa bunun kökten yanlış bir yaklaşım olduğunu'' söyledi. 
     Diriöz, bilgilendirme toplantısında, Talabani'nin, ''Türkiye Kerkük'ü gündeme getirirse biz de Diyarbakır'ı gündeme getiririz'' açıklamasına ilişkin sorular üzerine, bunun bir iddia olduğunu, Talabani ile yapılan görüşmelerde kendisinden böyle bir şey duymadıklarını belirterek, şunları kaydetti 
     ''Varsa kökten yanlış bir yaklaşımdır. Mühim olan var olan mutabakatlara uyulmasıdır. Uyulmazsa konuyla Türkiye de ABD de ilgilenir, başka ülkeler de ilgilenir.'' Diriöz, Musul ve Kerkük'e ilişkin son gelişmelerin sorulması üzerine de, ''Son gelen bilgilere göre, özellikle endişe etmemizi gerektirecek bir durum yok. Timlerimiz orada. Onlardan gereken bilgiler sürekli alınmakta'' dedi. 
     Hüseyin Diriöz, bir başka soru üzerine de, Bağdat büyükelçisi ve büyükelçilik personelinin, güvenlik şartları sağlandığında bir an önce bölgeye gidip görevlerine başlamalarını istediklerini, ancak bunun için oradaki güvenlik şartlarının bilinmesi ve bu şartların iyileşmesi gerektiğini belirtti. 
     Bu çerçevede ABD güçleriyle yapılacak temasın önemine işaret eden Dışişleri Bakanlığı Sözcüsü Hüseyin Diriöz, ''Şartlar el verdiğinde gerekli değerlendirmeler yapılacak ve büyükelçiliğimiz göreve devam etmeye başlayacak'' diye konuştu. 
     





</TEXT>
</DOC>
