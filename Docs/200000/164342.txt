<DOC>
<DOCNO> 164342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun16.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Homoseksüel piskopos Anglikan kilisesini böldü 
</HEADLINE>
<TEXT>

     Anglikan Kilisesi'nin bir homoseksüeli takdis ederek Reading Kilisesi'ne piskopos olarak atamaya kalkması, tüm kilise mensuplarını rahatsız etti. 
     The Guardian gazetesi, buna ilk açık tepkiyiyse Nijerya'daki 17.5 milyon üyeli Anglikan Kilisesi'nin verdiğini bildirdi. Nijerya'daki Anglikan Kilisesi Başpiskoposu Peter Akinola'nın konuyla ilgili görüşlerine dikkati çeken gazete, Akinola'nın homoseksüelliği ''iğrenç ve nefret uyandıran'' bir şey olarak nitelediğini bildirdi. 
     Homoseksüel bir din adamı olduğunu açıklayan Jeffey John'un Reading'e piskopos atanması halinde, bütün dünyadaki Anglikan Kilisesi mensupları arasında yayılan hizipleşmede yer alacaklarını ve bunu kiliseden ayrılmaya kadar götüreceklerini belirten Akinola'nın tepkisi, ''ciddi bir karşı çıkış'' olarak yorumlandı. 
     Guardian, bu tepkiye diğer bazı gelişmekte olan ülkelerdeki Anglikan kiliselerinin de katılabileceği uyarısında bulunurken, bunun ilk işaretlerinin de ortaya çıktığını bildirdi. Bu durumun da 70 milyonluk güçlü Anglikan cemaatinde ''gelişmiş'' ve ''gelişmekte olan'' ülkeler şeklinde bir bölünmeye yol açabileceğini belirten Guardian, böyle bir bölünmenin de en çok misyonerlik hizmetlerini aksatacağını öne sürdü. 
     The Guardian, Canterbury Başpiskoposu ve bütün dünyadaki Anglikan kiliselerinin başkanı olan Rowan William'ın göreve başlamasıyla bu tartışmanın da başladığına işaret ederken, bu duruma William'ın homoseksüellere karşı ılımlı tavrının yol açtığını da savundu. 
     
</TEXT>
</DOC>
