<DOC>
<DOCNO> 169066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/yasam/yas01.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangın, bir hafta bile ara vermedi 
</HEADLINE>
<TEXT>

Bodrum'da 6 gün aradan sonra yine yangın çıktı Yalı beldesinde 50 hektarlık çam ormanı yandı 
     Bodrum, kaçak yapılaşmaya af öngören orman vasfını yitirmiş arazilerin imara açılması yasasının gölgesinde alev alev yanıyor. Bodrum'da altı gün aradan sonra dün yine yangın çıktı. Yalı beldesi, Darboğaz mevkiindeki yangın yerleşim alanlarını tehdit ederken ilk belirlemelere göre 50 hektarlık çam ormanı yandı. Yalı beldesi yakınlarında dün saat 14.00'te çıkan ve nedeni belirlenemeyen yangın, şiddetli rüzg rın etkisiyle Gökova Körfezi'ne doğru hızla yayıldı. Beş yıldızlı tatil köyleriyle Kızılağaç Köyü yakınlarına kadar yaklaşan yangına köylüler, turistik tesislerin personeli, vatandaşlar, jandarma ve Orman İşletme Şefliği ekiplerinden oluşan 300 kişi müdahale etti. Muğla Orman Bölge Müdürlüğü yetkililerinden alınan bilgiye göre, kısmen kontrol altındaki yangın, kuzey kesimindeki gelişmesi önlenince tamamen kontrol altına alındı. Yangın söndürme çalışmalarına İzmir ve Antalya'dan 4 uçak, Sea Garden Tatil Köyü'nün İsviçreli yangın söndürme ekibiyle 16 arazöz, 4 helikopter, 8 su kamyonu, 11 itfaiye aracı da katıldı. Gökova Körfezi genelinde gökyüzünü kaplayan dumanı gören çocuklar arasında, annelerine sarılıp ağlayanlar oldu. 
     
     Sabotaj ihtimali var 
     Yangının Kızılağaç Köyü taşocakları civarıyla Sea Garden Tatil Köyü yakınlarındaki 4 ayrı noktada birden başlaması, sabotaj ihtimalini gündeme getirdi. Olay yerinde Yalı Belediye Başkanı İsmail Altındağ'la inceleme yapan Kaymakam Osman Ekşi, "Sabotaj ihtimaline karşılık jandarma tüm tedbirleri aldı, araştırmalara başlandı" dedi. 
     

</TEXT>
</DOC>
