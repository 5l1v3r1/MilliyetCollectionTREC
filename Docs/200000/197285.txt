<DOC>
<DOCNO> 197285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sonspo07.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Juventus, İstanbul'a gitmeme konusunda kararlı... 
</HEADLINE>
<TEXT>

     Avrupa Şampiyonlar Ligi'nde D Grubu'nda Galatasaray'ın rakibi olan FC Juventus, 2 Aralık Salı gününe ertelenen maç için İstanbul'a gitmeme konusunda oldukça kararlı. 
     İtalyan kulübü, İstanbul'daki terörist saldırılar nedeniyle ertelenen karşılaşmanın Türkiye dışında tarafsız bir sahada yapılmasını isterken, İtalyan basını ise siyah-beyazlıların bu talebinin UEFA tarafından kabul edileceğini ileri sürdü. 
     Bu konudaki tartışmalara FC Juventus Teknik Direktörü Marcello Lippi de katıldı. Lippi, ''Karşılaşma İstanbul'da oynatılırsa şaşırırım. Mantıklı olmak gerekiyor. Bombalı saldırılara sahne olmuş, aynı sahnelerin yinelenme riskinin de bulunduğu bir kentte maç oynatılması saçma olur. Bunları UEFA da düşünüyor ve gerekli kararı da vereceklerdir. İnsanlar İstanbul'dan kaçarken bizim ne yapmamız gerekiyor Oraya gitmemizi mi isteyecekler Bana hiç de mantıklı görünmüyor'' diye konuştu. 
     Lippi, 1998'de Öcalan krizi sırasında da İstanbul'a gitmek istemediklerinin hatırlatılmasına karşılık olarak ise, ''İkisi aynı şey değil. O zamanki gerilimin nedeni Öcalan kriziydi. Diplomatik krizle onlarca insanın öldüğü, yüzlerce kişinin yaralandığı şimdiki durum aynı şey değil. 5 yıl öncesine oranla çok daha berbat bir durum var karşımızda. Gününümüz dünyası maalesef böyle'' dedi. 
     
     İTALYAN BASINI 
     İtalyan basınındaki haberlere göre FC Juventuslu oyuncular da İstanbul'a gitmeme konusunda hayli ısrarılar. Siyah-beyazlı oyunculardan Gianliugi Buffon, ''İnsan dünyaya bir kez geliyor. Orada bir terslik yaşanırsa bunu kimseye izah edemeyiz. Bu durum hiç hoşuma gitmiyor'' diye konuştu. 
     Corriere dello Sport Gazetesi, ''Galatasaray-Juventus tarafsız sahada'' diye başlık attı. Spottaki ifadelerde, ''Karar henüz resmiyet kazanmamakla birlikte siyah-beyazlı kulüp, UEFA'dan bu konuda güvence almış durumda'' denildi. 
     Lippi'nin açıklamalarına geniş biçimde yer veren gazete, karşılaşmanın Türkiye'de oynatılmaması gerektiğini savundu. Haberde, ''Bombalar nedeniyle herşey yeniden değerlendiriliyor. Bombalar herkesten daha güçlü. Maalesef onlarca insan da öldü. Dolayısıyla insanların korkması son derece doğal. İstanbul şu an için bir anlamda savaş alanı. Savaş alanında maç da oynanamaz'' ifadeleri kullanıldı. 
     Tuttosport Gazetesi ise, manşetini yine bu konuya ayırdı. ''Juventus boyun eğmiyor'' manşetini kullanan Tuttosport, UEFA tarafından bu konunun en geç pazartesi günü görüşülerek karara bağlananacağını yazdı. İç sayfada ise, ''Juventus-UEFA arasında bilek güreşi'' diye başlık atıldı. FC Juventus'un talebinin kabul edileceğini savunan Tuttosport'a göre maçın İstanbul yerine, İsviçre, Avusturya veya Almanya'da oynatılması planlanıyor. 
     
</TEXT>
</DOC>
