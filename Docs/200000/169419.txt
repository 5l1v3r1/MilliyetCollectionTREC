<DOC>
<DOCNO> 169419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/guncel/gun00a.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdilik kurtulduk... 
</HEADLINE>
<TEXT>

Gemi Söküm Sanayicileri Derneği, asbest içeren Novoçerkask adlı geminin karasularımıza girmeyeceğini açıkladı ama Greenpeace'i ikna edemedi 
     MERT İLKUTLUĞ DHA 

     Türkiye, İspanya'dan getirilmekte olan ve yüksek miktarda asbest ve kanserojen PCB içerdiği öne sürülen Novoçerkask gemisinden şimdilik kurtuldu. Ukrayna bandıralı Novoçerkask isimli hurda geminin dün Aliağa Gemi Söküm Tesisleri'ne getirileceği haberleri üzerine Sahil Güvenlik ekipleri, Türk Karasuları sınırında önlem aldı. Yetkililerin 06.00 sıralarında gelmesini bekledikleri gemi Türk karasularına girmedi. İzmir Çevre ve Turizm İl Müdürü Vildan Gündoğdu, "Aliağa Kaymakamı ve Gemi Sökümcüleri Derneği Yönetimi gemiyi getiren Işıksan firmasıyla görüşmüşler. Bize iletilen geminin şu anda gelmeyeceği. Gemi kendi ülkesine geri gönderilecek" dedi. 
     
     'ÇOK BAŞIMIZ YANDI' 
     Gemi Söküm Sanayicileri Derneği İkinci Başkanı Ender Özer de, Işıksan firmasının üyeleri olduğunu belirterek, "Bizim zaten geçen yıl Sea Beirut'tan çok başımız yandı. İkinci bir kriz yaşamak istemiyoruz. Bu yüzden üyelerimize gemiyi getirmemeleri konusunda telkinde bulunduk. Onlar da bize vazgeçtiklerini söyledi" diye konuştu. Gemiyi satın aldıkları belirtilen MSK firması yetkilileri ile Işıksan firmasının sahiplerinden Orhan Işık, "Bizim gemiyle hiçbir alakamız da, bilgimiz de yok" dedi. Novoçerkask'ın Türk karasularına girişinin engellenmesi için önceki gün açıklama yapan Greenpeace'in Akdeniz Ofisi Taksik Atık Ticareti Kampanya Sorumlusu Erdem Vardar ise geminin gelmemesine sevindiklerini, ancak yine de şüphe içinde olduklarını söyledi. 
     
     'ZAMAN KAZANIYORLAR' 
     Gemiyi İspanya'dan Türkiye'ye getiren Danimarka bandıralı "Eurosund" romorkörünün sahibi Danimarkalı Svendborg Bugser firması yetkilileriyle görüştüklerini belirten Vardar, "Gemiyi romorklarının çektiğini kabul ettiler. Ancak ne rotası ne de nerede olduğu konusunda bilgi vermiyorlar" dedi. Geminin büyük ihtimalle uluslararası sularda bekletildiğini kaydeden Vardar, "Birkaç gün kazanıp ne yapacaklarına karar verecekler" diye konuştu. Vardar, MSK ve Işıksan firmalarının açıklama yapmamasının da şüphelerini artırdığını vurguladı. 
     
     
İtalyanlar sözünü tutacak Zehirli varillere kaynak aranıyor      İtalya Çevre Bakanı Altero Matteoli, yaklaşık 16 yıl önce Karadeniz'e bırakılan ve bir bölümü Türk sahillerine vuran zehirli atık dolu varillerini geri alıp imha etmek için kaynak aradıklarını söyledi. Matteoli, geçen hafta Türkiye'ye yaptığı ziyarette Çevre ve Orman Bakanı Osman Pepe ile "zehirli atık dolu variller" konusunda anlaşmaya vardıklarını belirterek, "Doğal olarak, verdiğim sözü tutmak istiyorum" dedi. 1987'de Karedeniz'e bırakılan İtalya'ya ait 3 bin zehirli atık dolu varilin ilki 4 Ağustos 1988'de Samsun'un Alaçam ilçesi sahillerine vurmuştu. Variller, Alaçam ve Sinop'un Soğuksu yöresindeki depolarda tutuluyor. 
     

</TEXT>
</DOC>
