<DOC>
<DOCNO> 171827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sontur15.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuhuş operasyonunda gazetecilere saldırı... 
</HEADLINE>
<TEXT>

     Fethiye Emniyet Müdürlüğü'nün huzur operasyonunda gözaltına alınan 12'si kadın 27 kişi, gazetecilere saldırarak fotoğraf makinesi ve kameralarını kırdı. 
     İlçe Emniyet Müdürlüğü'ne bağlı Asayiş Büro Amirliği ekipleri Foça, Çatalarık ve Yeni Mahalle'de huzur operasyonu yaptı. Bazı ev, pansiyon, apart ve otellere aynı anda yapılan operasyonda, fuhuş yaptığı belirlenen 2'si yabancı uyruklu 12 kadın ile bunların yanında bulunan 15 erkek gözaltına alındı. 
     Bu kişiler, Fethiye Devlet Hastanesi'nde sağlık kontrolünden geçirilirken, bu sırada görüntü alan ve resim çeken basın mensuplarına saldırdılar. Görüntü almaya çalışan İHA Fethiye Muhabiri Ahmet Akar ve FRT Kameramanı Erkan İlik'in kamera ve fotoğraf makineleri kırılırken, saldırıyı engellemeye çalışan Fethiye İlçe Emniyet Amiri İhsan Aytanç kolundan hafif yaralandı. 
     Polis otosundan birer birer acil servise götürülen ve sağlık kontrolünden geçirilen bu kişiler, zaman zaman polislere de sıkıntılı anlar yaşattı, basın mensuplarına hakarette bulundu. 
     Yabancı uyruklu 2 kadının pasaportlarının vizelerinin dolduğu belirtilirken, söz konusu 27 kişi, vize ihlali ve fuhşa teşvikten nöbetçi savcılığa sevk edilecek. 
     Olayla ilgili soruşturma sürerken, Fethiye İlçe Emniyet Müdürü Ali Kabakoğlu, bu tür operasyonların aralıksız süreceğini söyledi. 
     
</TEXT>
</DOC>
