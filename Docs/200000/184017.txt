<DOC>
<DOCNO> 184017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/siyaset/siy03.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Irak'ta işgali kısaltacaksak gideriz 
</HEADLINE>
<TEXT>

   Dışişleri Bakanı Gül, 'Yabancı asker istemiyoruz" diyen Çelebi ve Zebari'ye "Türkiye, ancak Irak'a istikrar getirip işgali kısaltacaksa asker gönderir" dedi 
      SEMA EMİROĞLU 

   
   Irak Geçici Yönetim Konseyi Başkanı Ahmed Çelebi ve Dışişleri Bakanı Hoşyar Zebari, BM Genel Kurul toplantıları için geldikleri New York'ta ilk görüşmelerini Dışişleri Bakanı Abdullah Gül'le yaparken, "Irak'ın iç güvenliğini korumak için yabancı asker istemedikleri" mesajını verdiler. Gül ise, Türkiye'nin ancak bölgeye istikrar getirmeye ve ülkeyi normalleştirmeye yardımcı olması halinde asker gönderebileceğini bildirdi ve "Şu anki durumun uzamasına değil, işgalin kısalmasına yardımcı olacağına inanırsak gideceğiz" dedi. 
   Zebari ile birlikte dün akşam Türkevi'nde bir saat Gül'le görüşen Çelebi, Türk hükümetinin Irak'a asker göndermesi konusundaki görüşmelerin, hem Türkiye, hem de Irak'ta devam ettiğini belirterek, şunları söyledi "Bizim bu konudaki pozisyonumuz şudur Irak'ın iç güvenliğini ancak Iraklılar sağlayabilir. Iraklı olmayan kuvvetlerin bunu yapması pratik değildir. Uluslararası güçlere ancak Irak'ın dış güvenliği için ihtiyaç duyulabilir. Biz Türk hükümetine, Iraklıların ülkelerine yabancı asker istemesinin mümkün olmadığını söyledik."'Irak'a Türk askeri istemedikleri" yönündeki açıklamasının, kendi görüşü değil, Geçici Yönetim Konseyi'nin politikası olduğunu belirten Zebari de Çelebi'nin sözlerini tümüyle desteklediğini bildirdi. 
   Gül ise, Irak heyetine, Türk halkının dostluğunu kazanmaları gerektiğini belirterek, "Irak'ta şu andaki durumun uzamasına değil, işgalin kısalmasına yol açarsak, böyle bir mutabakat olursa geliriz" dediğini kaydetti. 
   
   'Meclis'te sorun olmaz' 
   Türk askerinin Irak'a gitmesi halinde Türk komutanların emrinde olacağını belirten Gül, hükümetin nihai kararının TBMM'nin açılmasıyla belirginleşeceğini ve ekim ortasına kadar da sonuca bağlayacağını kaydederek, şunları söyledi "Hükümet karar verince Meclis'te problem olmaz." 
   
   Gül'e kartal motifli tablo    Gül, New York'ta Türkevi'nde düzenlenen İslami hat, tezhip ve süsleme sanatları sergisine katıldı. Sanatçı Muhsine Duygu Akbaş, Beşiktaşlı olan Gül'e üzerinde kartal motifinin bulunduğu tablosunu hediye etti. Gül ve eşi Hayrünnisa Gül, Türkevi'ndeki resepsiyonda modacı Atıl Kutoğlu'na övgü yağdırdı. Hayrünnisa Gül, Kutoğlu'nun "ay-yıldız" kreasyonlarını desteklerken, Dışişleri Bakanı Gül, "Yaptıklarınızı gururla izliyoruz" dedi. 
   
   
</TEXT>
</DOC>
