<DOC>
<DOCNO> 161648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sondun03.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Babası ressam olma dedi, 29 yıl küstüler... 
</HEADLINE>
<TEXT>

     Ressam olmasına karşı çıkan babasına kızan Alman sanatçı Rainer Herpel, bu yüzden 29 yıl boyunca, babasının ölümüne kadar hiç konuşmadı. 
     Herpel 51 , Reuters'a, yıllar boyunca sessiz kalmanın kazandırdığı ''düşük sesli ve yavaş'' bir konuşmayla yaptığı açıklamada, ''İlgilendiğim tek şey sanattı. Fakat o, buna sürekli olarak direndi. Söyleyebilecek hiçbir şey kalmamıştı'' dedi. 
     Ressam Herpel'in annesi, 78 yaşındaki Waltraut, bu suskunluk yılları boyunca oğluyla Bad Ems kasabasında yaşadı. Oğlunun, susmaya başladığı gençlik yıllarında ''inatçı bir delikanlı olduğunu'' belirten Waltraut, ''Babası onu, güzel sanatlar okulundan aldı. Herpel de konuşmayı tamamen bıraktı'' dedi. 
     Suskunluk yılları boyunca annesinin baktığı Herpel, bu dönemde kendisini resme verdi. İngilizce de bilen ressam, çalışmalarının adını da ünlü İngiliz topluluğu Beatles'ın şarkılarından aldı. Ressamın tabloları arasında, ''The Fool on the Hill'' ve ''You Won't See Me'' gibi, Beatles'ın şarkılarından alınma adlara sahip olanlar var. 
     Suskunlukla geçen 29 yıl boyunca Herpel, günlük hayatının genellikle tümünü geçirdiği odasında hiçbir ziyaretçiyi kabul etmedi. Dışarıya çıktığı zamanlar da kimseyle konuşmadı ve dışarıdan ses almamak için kulaklarını tıkadı. 
     Herpel'in babası, geçen yıl öldü. Ressam da, bundan sonra nadiren de olsa konuşmaya başladı ve bunu giderek artırdı. İnsanların buna tepkisi ise oldukça ilgi çekiciydi. Herpel, bu tepkileri şöyle anlatıyor 
     ''Suskun olduğum dönemlerde beni gördüklerinde kızgınlıkla bakıyorlardı. Konuşmaya başladıktan sonra çok mutlu oldular.'' Herpel, ''tüm büyük sanatçıların başarıya ulaştıkları noktaya değin aslında birer 'yabancı' olduklarını'' söylüyor. 
     
</TEXT>
</DOC>
