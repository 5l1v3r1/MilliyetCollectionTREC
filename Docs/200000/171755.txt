<DOC>
<DOCNO> 171755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/yasam/yas01.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yılın polisi' açığa alındı 
</HEADLINE>
<TEXT>

   İki yıl önce 'başarılı çalışmaları' nedeniyle yılın polisi seçilen R.K. makbuz rakamlarında oynama yaptığı gerekçesiyle açığa alındı 
      SERKAN AYDEMİR Zonguldak DHA 
   
   Ereğli Emniyet Müdürlüğü'nün 2001'de "yılın polisi" seçtiği R.K., ceza makbuzlarında tahrifat yaptığı gerekçesiyle açığa alındı. 
   İl Emniyet Müdürü Mustafa Öncül, R.K.'nin ceza makbuz tutanaklarındaki rakamlarda oynama yapıldığından şüphelenilmesi üzerine Ereğli Savcılığı'nca tahkikat başlatıldığını söyledi. 
   
   'Sonuç belli değil' 
   Savcılığın bilirkişiye inceleme yaptırdığını, sonucun henüz belirlenmediğini ifade eden Mustafa Öncül, şöyle konuştu 
   "Şu an açığa alınan memur hakkında, 'zimmetine para geçirme veya açık verme' diye bir şey yok." 
   
   'Bilirkişi inceliyor' 
   "Savcılık, bilirkişinin, makbuzlar üzerinde yapacağı incelemeleri tamamlanmasını bekliyor. İncelemelerin ardından bir karara varacak. Ancak, bize verilen talimat doğrultusunda, açtığımız idari tahkikat da devam ediyor." 
   R.K. iki yıl önce kutlanan polis haftasında başarılı çalışmaları nedeniyle yılın polisi seçilmiş ve plaketle ödüllendirilmişti. 
   
   
</TEXT>
</DOC>
