<DOC>
<DOCNO> 156565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sondun10.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Kıbrıs'ta şiddet olayları olmamasından memnun... 
</HEADLINE>
<TEXT>

     ABD, Kıbrıs'ta karşılıklı insani geçişlerin başlamasının ardından hiçbir şiddet olayının yaşanmamasının memnuniyetle karşılandığını bildirdi. 
     ABD Dışişleri Bakanlığı sözcüsü Philip Reeker, Yunanlı bir gazetecinin, ''son günlerde 300 bin Güney Kıbrıslı ve Kuzey Kıbrıslı, son 30 yıldır ilk defa yeşil hatta karşılıklı, olaysız geçiş yaptı. Bunu nasıl değerlendiriyorsunuz '' sorusuna, ''Bu bizim de gözlemlediğimiz birşey'' yanıtını verdi. 
     Reeker, ''bunlar Kıbrıs halkının karar vermesi gereken şeyler. Hiçbir şiddet olayının yaşanmamasının iyi birşey olduğunu düşünüyorum. Çok iyi birşey. Biz uzun zamandır her iki tarafı da çözüm bulmaya yönelik BM çabaları çerçevesinde çalışmaya davet ediyoruz'' dedi. 
     Son dönemde ABD'nin, iki taraf arasında yeniden müzakereleri başlatma çabası içinde olduğu yönündeki bir soru üzerine de Reeker, ''Bu bir BM süreci. Biz de BM sürecini destekliyoruz'' yanıtını verdi. 
     
</TEXT>
</DOC>
