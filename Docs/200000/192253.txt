<DOC>
<DOCNO> 192253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sonspo09.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom 106-98 üstün 
</HEADLINE>
<TEXT>

     Ezeli rakipler Beşiktaş ile Galatasaray, yarın yapacakları Birinci Süper Futbol Ligi maçıyla birlikte 308. kez karşı karşıya gelecek. 
     Taksim Stadı'nda, 22 Ağustos 1924 tarihinde Beşiktaş'ın 2-0 galibiyetiyle başlayan 79 yıllık rekabette, bugüne dek yapılan 307 maçın 106'sını Galatasaray, 98'ini ise Beşiktaş kazanırken, 103 karşılaşma da beraberlikle sonuçlandı. 
     Sarı-kırmızılıların toplam 433 golüne, siyah-beyazlılar 412 golle karşılık verdi. 
     Beşiktaş ile Galatasaray, 88 kez Birinci Lig, 15 kez Türkiye Kupası, 6 kez Cumhurbaşkanlığı Kupası, 35 kez TSYD Kupası, 47 kez İstanbul Amatör Ligi, 16 kez İstanbul Profesyonel Ligi, 20 kez Milli Küme, 6 kez İstanbul Şilt Kupası, 4 kez Federasyon Kupası, 4 kez Donanma Kupası, 1 kez Atatürk Kupası ve 65 kez de özel maçlarda karşılaştılar. 
     
     LİGDE DE GALATASARAY ÖNDE 

     Beşiktaş ile Galatasaray arasında ligde yapılan 88 karşılaşmada ise genel toplamda olduğu gibi sarı-kırmızılı takımın üstünlüğü bulunuyor. 
     Ezeli rakipler ligde şimdiye dek 88 kez karşı karşıya gelirken, Galatasaray 29, Beşiktaş ise 24 kez sahadan galip ayrıldı. Taraflar 35 maçta da eşitliği bozamazken, ''Cim Bom''un 102 golüne, ''Kara Kartallar'' 92 golle karşılık verdi. 
     
     GEÇEN SEZON BEŞİKTAŞ GÜLDÜ 

     2 takım arasında, geçen sezon yapılan lig maçlarında gülen taraf Beşiktaş oldu. 
     Siyah-beyazlılar, 8 Aralık 2002'de Ali Sami Yen Stadı'ndaki maçı İbrahim Üzülmez, 25 Mayıs 2003'de BJK İnönü Stadı'ndaki karşılaşmayı ise Sergen Yalçın'ın golüyle 1-0 galip tamamladı. 
     
</TEXT>
</DOC>
