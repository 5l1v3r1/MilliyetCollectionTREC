<DOC>
<DOCNO> 168389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/guncel/gun10.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya, 15 yıl sonra atıklarına sahip çıktı 
</HEADLINE>
<TEXT>

     Çevre ve Orman Bakanı Osman Pepe'yi ziyaret eden İtalya Çevre ve Toprak Koruma Bakanı Altero Matteoli, İtalya tarafından 1988'de Karadeniz'e bırakılan ve daha sonra Türkiye kıyılarına sürüklenen tehlikeli atık içeren varil sorununu çözeceklerini açıkladı. Türkiye ile İtalya arasında yıllardır çözüm bekleyen Samsun ve Sinop'taki varillere ilişkin, "Ben şahsen mali desteği taahhüt ediyorum" diyen Matteoli, iki ülkenin teknik adamlarından bir heyet oluşturacaklarını söyledi. Pepe ise, teknik detayların oluşturulacak komisyon tarafından netleştirileceğini belirterek, 18 Temmuz'da İtalya'da yapılacak uluslararası toplantıda Matteoli ile bu konuyu çözmüş olacaklarını vurguladı. İki bakan, İtalya'nın finansman desteğiyle Türkiye'de tehlikeli atıklarla ilgili Basel Sözleşmesi Bölgesel Merkezi kuracaklarını da bildirdi. 
     

</TEXT>
</DOC>
