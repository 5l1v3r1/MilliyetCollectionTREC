<DOC>
<DOCNO> 153409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/spor/spo03.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldızlar içtimada 
</HEADLINE>
<TEXT>

Ayağı su toplayan Ayhan ile gribe yakalanan Ümit Davala'yı, Terim sorguya çekti 
     TEKNİK Direktör Fatih Terim, Ümit Davala ile Ayhan'ı sorguya çekti. Her iki futbolcunun da Trabzonspor maçı öncesi dikkatsiz davranarak sakatlanmaları ve hastalanmaları Terim'in tepkisine neden oldu. Adanaspor maçını tribünden izlerken üşüttüğü söylenen Ümit Davala'nın, yeni aldığı arabasını kullanırken camlarını açması üzerine gribe yakalandığı öğrenildi. Ayhan ise antrenman sırasında küçük numaralı ayakkabı giyince, ayağı su topladı. Terim iki oyuncuyu antrenman öncesi sert bir şekilde uyardı. 
     
Aylar boşa geçti      MURAT AĞCA 

     GALATASARAY'IN gelecek iki sezonda maçlarını oynamak istediği İkitelli'deki Olimpiyat Stadı'nın yol sorununu çözmeye niyetlenen Büyükşehir Belediyesi, üç ayı boşa harcadı. 3 Şubat'ta yapılan toplantıda Bakan Mehmet Ali Şahin'in de onayıyla Hazırlık ve Düzenleme Kurulu'na HDK bulunan borcuna mahsuben yolları yapmaya talip olan Belediye, bir türlü harekete geçemedi. 
     BÜYÜKŞEHİR Belediyesi, 70 trilyona yakın kanuni borcu yüzünden mahkemelik olduğu HDK ile üç aylık sürede hizmet protokolü imzalamayınca, stadın yolları için bir tek çivi bile çakılamadı. Başbakan Yardımcısı Şahin, dün kendisini Ankara'da ziyaret eden Galatasaray Başkanı Canaydın'dan, 3 Mayıs'ta konuyla ilgili statta yapılacak toplantıya katılması çağrısında bulundu. 
     
Co-pilot İzmirspor      TEKNİK Direktör Fatih Terim'in isteği doğrultusunda başlatılan çalışmalar sonucu, İzmirspor, mayıs ayından itibaren Galatasaray'ın alt yapısı olarak görev yapacak. İzmirspor Başkanı Cemal Dönmez, Fatih Terim ile yürütülen görüşmeler sonrası yeni bir uygulamaya başlama kararı aldıklarını belirtti, "Bundan sonra Galatasaray'da oynama aşamasına gelmiş olan genç bir futbolcu, öncelikle İzmirspor formasını giyecek" dedi. 
     


SPOR 























</TEXT>
</DOC>
