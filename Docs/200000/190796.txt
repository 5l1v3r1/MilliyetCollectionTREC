<DOC>
<DOCNO> 190796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo41.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Samsunspor'a hazırlanıyor... 
</HEADLINE>
<TEXT>

     Galatasaray, ligde Samsunspor ile deplasmanda yapacağı maçın hazırlıklarını sürdürdü. 
     Teknik direktör Fatih Terim yönetiminde, Florya Metin Oktay Tesisleri'nde yaklaşık 1.5 saatlik akşam antrenmanında, futbolcular pas çalışmasının ardından koşu ve çift kale maç yaptı. Teknik direktör Terim, bir hayli hırslı görünen futbolcularını, maçı sık sık durdurarak uyardı. Oyuncularına, istediklerinin yapılması yönünde taktikler veren Terim, zaman zaman da bireysel olarak uyarılarda bulundu. 
     Antrenmana, sakatlıkları bulunan Ümit Karan, kaleci Mehmet ve Tamas katılmazken, Volkan da konsültasyondan geçmek için çalışmada yer almadı. Orhan, doktorlar nezaretinde düz koşu yaptı, Mondragon ise kaleci antrenörü Eser Özaltındere yönetiminde takımdan ayrı çalıştı. 
     Bu arada, boynunda ağrı bulunan ve zaman zaman bu rahatsızlığı tekrarlanan Arif, Bakırköy Özel Acıbadem Hastanesi'nde MR çektirdi. Golcü futbolcu antrenmanda yer aldı. 
     Galatasaray, Samsunspor maçı için yarın Florya Metin Oktay Tesisleri'nde kampa girecek. 
     
     BAŞKAN CANAYDIN'A YEMEK 
     Galatasaray Kulübü Disiplin Kurulu Başkanı Orhan Yüce, kulüp başkanı Özhan Canaydın onuruna bir yemek verdi. 
     Özhan Canaydın'ın, bir süre önce geçirdiği rahatsızlığın ardından sağlığına kavuşması nedeniyle verilen yemek, Büyük Kulüp'te gerçekleştirildi. Yemeğe, Canaydın'ın yanı sıra eski başkanlardan Mehmet Cansun ve Faruk Süren ile Galatasaray'ın eski ve yeni çok sayıda yöneticisi katıldı. 
     
</TEXT>
</DOC>
