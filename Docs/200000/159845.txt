<DOC>
<DOCNO> 159845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/siyaset/asiy.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
TSK'yı öve öve bitiremedi 
</HEADLINE>
<TEXT>
MGK parlamento üstünde değil 
Başbakan Erdoğan, "MGK'da AB ile ilgili görüşme tabii ki yapılacak. TSK Türkiye'nin modernleşme ve demokratikleşme sürecinin miladıdır" dedi 
     ANKARA Milliyet 

     Başbakan Recep Tayyip Erdoğan, MGK'nın parlamentonun üstünde bir karar almayacağını ve Avrupa Birliği AB konusunu MGK'da görüşülmesinin bu ülke için bir gariplik olarak telakki etmediklerini söyledi. Birilerinin AB sürecini farklı noktaya çekmeye çalıştığını belirten Erdoğan, "Boşuna uğraşmayın. TSK Türkiye'nin modernleşme ve demokratikleşme sürecinin miladıdır" dedi. 
     TBMM'deki AB konulu genel görüşmede hükümet adına konuşan Erdoğan, MGK'da alınan kararların tavsiye niteliğinde olduğunu vurguladı. Erdoğan, "MGK hiçbir zaman bu parlamentonun çıkaracağı veya alacağı bir kararın üstündeki bir kararı almayacaktır. Zaten MGK'nın tüm mensupları bu bilincin, bu anlayışın içindedir" diye konuştu. Birilerinin "ne yapalım da AB'ye girme sürecini farklı bir noktaya çekelim" gayretinin içinde olduğunu savunan Erdoğan, şöyle konuştu 
     "Dünyada askerine Mehmetçik diye bakan bir başka millet yoktur. Mehmetçik küçük Muhammed anlamındadır. Biz kınayı bir evlilik merasiminde, bir de evladımızı askere gönderirken yakarız. Bu konuda spekülasyon yapmanın anlamı yok. AB ile ilgili görüşme tabii ki yapılacak. Bunu farklı yorumlamanın bir anlamı yok. Bunlar yapılacak ve nihai kararı bu yüce Meclis alacaktır." 
     
     Fırsat ilk kez yakında 
     Kopenhag'da Aralık 2002'de alınan kararları küçümseyenler olduğunu da savunan Erdoğan, şöyle konuştu 
     "Belki arzu edilen netice alınamadı ama daha önce Türkiye'nin AB'ye girip girmemesi konuşulurken, artık Türkiye nasıl ve hangi tarihte AB'ye dahil edileceği konuşuluyor. Tam üyelik fırsatı ilk kez bu kadar yakınımıza gelmiştir. Üzerimize düşeni yerine getirmek halkımıza ve Türkiyemize olan borcumuzdur." 
     CHP İstanbul Milletvekili Onur Öymen ise hükümetin AB konusunda genel görüşme istemesini anlayamadıklarını belirterek şöyle konuştu "Amaç CHP'yi ikna etmekse, gerek yok. Amaç bazı kurum ve kuruluşları ikna etmekse, TBMM böyle amaçların vasıtası yapılmamalı. Hükümet, bu konuda başka yolları kullanabilir." 
     
Beşiktaş ve Erener ortamı yumuşattı      Hükümetin kadrolaşma ve AB uyum yasalarının tartışıldığı Milli Güvenlik Kurulu toplantısında Beşiktaş ile Eurovision'da birinci olan Sertab Erener'in başarısının da konuşulduğu ortaya çıktı. 

</TEXT>
</DOC>
