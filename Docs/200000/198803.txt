<DOC>
<DOCNO> 198803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun09.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbil'de Türk tankerine saldırı... 
</HEADLINE>
<TEXT>

     Irak'ın kuzeyindeki Erbil kentinde, bir Türk tankerine saldırı düzenlendi. 
     Türkiye'den Irak'a benzin taşıyan ve Erbil Merkez Bankası yakınlarında park halinde olan 73 DY 893 plakalı tankere, TSİ 21.00 sıralarında saldırı düzenlendi. 
     Saldırıda, araçta kimsenin bulunmaması nedeniyle can kaybı olmazken, tankerde hasar meydana geldi. 
     Araç şoförü Tahir Bulut, Türkiye'den Irak'a benzin taşıdıklarını, bugün benzini boşalttıktan sonra park ettiklerini söyledi. 
     Bulut, gece yolculuğunun tehlikeli olması nedeniyle diğer arkadaşlarıyla birlikte beklediklerini, yarın sabah Türkiye'ye yola çıkacaklarını belirtti. Bulut, şöyle dedi 
     ''Getirdiğimiz benzini boşalttıktan sonra buraya diğer arkadaşlarımla birlikte park ettim. Yarın sabah erkenden yola çıkacaktık. Ben birkaç sıra arkada olan arkadaşımın tankerinin içinde oturuyordum. Bir patlama sesi duyduk ve inip baktığımızda benim tankerim yanıyordu.'' Olayla ilgili soruşturma başlatan Erbil polisi, patlamaya tankerin altına yerleştirilen az miktarda TNT'nin yol açtığını bildirdi. 
     
</TEXT>
</DOC>
