<DOC>
<DOCNO> 186718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/yasam/ayas.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Abimi zehirlediler' 
</HEADLINE>
<TEXT>

   20 trilyonluk servet bırakan Zeybek Otelleri'nin sahibi Ömer Zeybek'in ölümünün ardından, cinayet iddiası ortaya atıldı. Kızkardeşine göre Zeybek, zehirlenerek öldürüldü. 
      BAHRİ KARATAŞ İzmir DHA 
   
   İzmir'de iki ay önce tedavi gördüğü hastanede aniden ölen ve geride yaklaşık 20 trilyon liralık miras bırakan Zeybek Otelleri'nin sahibi Ömer Zeybek'in kızkardeşi İnci Güler, "Abim zehirlenerek öldürüldü" iddiasında bulundu. Güler'in iddiası üzerine savcılık talimatıyla soruşturma başlatıldı Asayiş Şube Müdürlüğü Cinayet Bürosu da özel ekip kurdu. Polis, oluşturdukları listedeki 20 kişiyle görüşmeye başlarken, Zeybek'in cesedinin otopsi için çıkarılabileceği kaydedildi. 
   
   Birden bire... 
   İzmir Basmane'de dört otel, içinde dershane bulunan sekiz katlı bir işhanı, katlı otopark, çeşitli semtlerde beş daire, Urla ve Seferihisar'da çok sayıda hisseli gayrimenkulün sahibi Zeybek 59 , iki ay önce üst solunum yolu enfeksiyonu teşhisiyle hastaneye kaldırıldı ve aniden öldü. Eşi Gönül, tarafından hakkında boşanma davası açıldığı sırada ölen Zeybek hakkındaki ilk iddia Güler'den geldi. 
   
   Eş ve çocukları sorguda 
   Polis, savcının talimatıyla Zeybek'in ikinci eşi Gönül Zeybek, yıllar önce ayrıldığı ilk eşiyle çocukları Mehtap İşsever, Tanju Zeybek, Ahmet Zeybek, son olarak birlikte yaşadığı Sultan Kılıç, doktorları ve otelinde çalışanlarla birlikte yaklaşık 20 kişinin tek tek ifadesini almaya başladı. 
   
   'Tehdit ediliyordu' 
   Zeybek'in avukatı Ferhat Kuru da, bugüne kadar mirasçıların cesede saygı duydukları için otopsi yapılmadığını kaydetti. Ömer Zeybek'in avukatı Mehmet Ali Uçar da müvekkilinin sağlığında ölüm tehditleri aldığını iddia ederek şunları söyledi 
   "Tehditler arasında zehirlenip öldürüleceği iddiaları da varmış. Hatta bu konuda koruma talebinde bulunup bulunmayacağını bana danıştı. Ben de yiyeceklerine dikkat etmesini söyledim. Kendisi hayırsever birisiydi. Ailesinin bilgisi dışında vakıf kurmak istiyordu. Mirasının dörtte birini kuracağı vakfa bırakmak istiyordu. Hastaneye yürüyerek gitti. Ölüm sebebi olarak beyin kanaması veya mantardan zehirlendiği söylendi. Ama buna ihtimal vermiyorum." 
   
   
</TEXT>
</DOC>
