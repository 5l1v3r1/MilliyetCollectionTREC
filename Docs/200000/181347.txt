<DOC>
<DOCNO> 181347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur24.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan profesör, kazı alanındaki çıplak Ruslara kızıp yasak koydu 
</HEADLINE>
<TEXT>

     Pamukkale'de kazı çalışmalarını sürdüren İtalyan ekibin Başkanı Profesör Francesco D'Andria'nın isteğiyle, kazı alanında bikini ve mayo ile dolaşma yasağı getirildi. 
     Prof. D'Andria'nın başkanlığında yürütülen Hierapolis kazılarında, çalışmalar bu yıl Apollon Tapınağı'nda yoğunlaştı. Temelleri Geç Helenistik dönemine kadar uzanan, üst yapıya ait kalıntıların ise İ.S. 3. yüzyıla ait olduğu belirtilen tapınağın bir bölümü Antik Tiyatro'ya giden yolun altında bulunuyor. 
     Kazı çalışmalarında Türk işçiler de görev alırken, İtalyan Profesör D'Andria'nın isteğiyle kazı bölgesine bikinili ve mayolu turistlerin gelmesi yasaklandı. Buna gerekçe olarak ise kazı çalışanlarının dikkatinin dağılması gösterildi. 
     
     D'ANDRIA'NIN GÖRÜŞÜ 

     İtalyan Prof. D'Andria, kararla ilgili, uygulamanın sadece kazı yapılan bölge için geçerli olduğunu belirtti. 
     Pamukkale'nin müze gibi olduğunu ve arkeolojik eserlerin korunması gerektiğini ifade eden D'Andria, Rus turistlerin tarihi eserlerin üzerine çıplak bir şekilde çıkıp fotoğraf çektirdiğini iddia etti. 
     Bunu ''ayıp'' olarak nitelendiren Prof. D'Andria, şöyle konuştu 
     ''Efes'te kazı alanına kimse mayo ve bikiniyle giremez. Bu İtalya'da da böyledir. Yasağa uymayanlara benim ülkemde ağır para cezası uygulanır. Amaç yasakçı bir anlayış değil, arkeolojik eserleri korumaktır. Kaldı ki, burası bir plaj değil.'' Prof. Francesco D'Andria, Türk kadınlarının kazı bölgesine giysileriyle geldiğini, sorunun Rus turistlerde yaşandığını, böygeye geçen hafta, İngilizce ''It is forbitten to enter the exavation area wearing bathing costume'' levhasını asmadan önce Denizli Müze Müdürlüğü'ne danıştığını bildirdi. 
     Denizli Müze Müdürü Haşim Yıldız da , kazı alanında suyla temas edilecek ne traverten ne de havuz bulunduğunu belirterek, buna rağmen bazı turistlerin ipli bikinileri ile bölgeye çıktıklarını, kazı çalışanlarının da işi bırakıp bunlara baktıklarını ve bu yüzden işin aksadığını anlattı. 
     Yıldız, antik kentlerdeki kazıların çok hassas olduğunu vurgulayarak, uygulamayı kazı heyeti başkanının yürürlüğe koyduğunu, böyle bir yetkiye de sahip olduğunu sözlerine ekledi. 
     
</TEXT>
</DOC>
