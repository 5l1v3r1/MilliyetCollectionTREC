<DOC>
<DOCNO> 175888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sondun18.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar "ABD'de altyapı eksikliği teröre fırsatlar sunabilir" 
</HEADLINE>
<TEXT>

     New York Times gazetesi, ABD ve Kanada'nın geniş bir kısmında dün meydana gelen elektrik kesintisinde, ABD Başkanı George Bush yönetiminin hızlı hareket etmesine dikkat çekti. 
     Gazetenin haberinde, İç Güvenlik Bakanlığı'nın ilk 1 saat içinde ülkenin doğusundaki elektrik kesintisinin terörist saldırı sonucu olmadığını açıkladığı, Bush yönetiminin hızla eyalet ve yerel yönetimlere yardım önerdiği belirtildi. 
     Üst düzey yetkililerin, elektrik kesintisi ülkedeki şebekenin eskiliğini göstermesine rağmen, 11 Eylül sonrası yürürlüğe konulan federal acil cevap hattının düzgün çalıştığına dikkat çektikleri aktarıldı. 
     Yetkililer, bu olayın 7 ay önce kurulan İç Güvenlik Bakanlığı'nın ilk önemli sınavı olarak hatırlanacağını belirtiyorlar. 
     Öte yandan yönetimin bu performansını aynı oranda paylaşmayan güvenlik uzmanları, ''elektrik kesintisinin, 2001'den bu yana ülkenin altyapısındaki temel eksikliklerin giderilmediğini'' gösterdiği, bunun da teröristlere saldırılar için yeni fırsatlar verebileceği endişesini dile getirdiler. 
     Dış İlişkiler Komisyonu'nda görevli Jamie F. Metzl, ''elektrik sistemindeki bir aksaklık tüm sistemi durdurabiliyorsa, başka benzer açıkların da olması gerektiği'' konusunda teröristlerin düşüneceğinden emin olduğunu söyledi. 
     
</TEXT>
</DOC>
