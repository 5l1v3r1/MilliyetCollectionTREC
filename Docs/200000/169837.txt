<DOC>
<DOCNO> 169837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur09.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteler başarılı öğrenci peşinde... 
</HEADLINE>
<TEXT>

     Üniversiteler, Y-ÖSS puanı ile ülke genelinde ilk bin ile 3 bine giren başarılı öğrencilerin fakültelerini tercih etmeleri için ''karşılıksız burs, ücretsiz yurt ve yemek'' gibi çeşitli olanaklar sunuyor. A.A muhabirinin üniversitelerin internet sitelerinden derlediği bilgilere göre üniversiteler, 15 Haziranda yapılan Öğrenci Seçme Sınavı'ndan ÖSS aldıkları puanlar ile bu puanlara ağırlıklı ortaöğretim başarı puanlarının katılmasıyla hesaplanan ve yükseköğretim programlarına yerleştirmede kullanılacak Y-ÖSS puanlarının açıklanmasıyla belirlenen başarılı öğrencileri adeta takibe aldı. 
     Başarılı öğrencilerin fakülteleri veya bölümlerine kayıt yaptırmaları için çeşitli alternatifler geliştiren üniversiteler, bu yolla nitelikli öğrencilerin akademilerinde öğrenim görmelerini sağlarken bir yıl sonra yapılacak ÖSS sınavında üniversitelerine giriş puanını da yükseltmiş oluyor. 
     Türkiye genelinde, yerleştirildiği programın puan türünde 2003-2004 öğretim yılında Y-ÖSS puanıyla ilk bin ile 3 bine, dil puanıyla ilk 250'ye girerek kesin kayıt yaptıran öğrencilere ''karşılıksız özel başarı bursu, ücretsiz yurt ve yemek'' gibi çeşitli olanaklar sunuyor. 
     Başarılı öğrencilere çeşitli imkanlar sağlayan üniversitelerin bazıları şunlar 
     
     ANKARA ÜNİVERSİTESİ 
     ÖSS sayısal, sözel, eşit ağırlık ve yabancı dil alanlarında ilk 2 bine girip üniversiteyi tercih eden öğrencilere 9 ay süreyle 100 milyon lira karşılıksız burs veriyor. 
     
     ANADOLU ÜNİVERSİTESİ 
     Türkiye genelinde yerleştirildiği programın puan türünde 2003-2004 öğretim yılında Y-ÖSS puanıyla ilk 2 bine, DİL puanıyla ilk 250'ye girerek kesin kayıt yaptıran öğrencilere 125 milyon lira karşılıksız özel başarı bursu sağlanıyor. 
     
     BOĞAZİÇİ ÜNİVERSİTESİ 
     Y-ÖSS puan türlerinde, Türkiye genelinde ilk 5 içinde yer alan öğrencilere bir kereye mahsus olmak üzere henüz rakamı belirlenmeyen ''Başarı Ödülü'' veriliyor. 
     
     İSTANBUL TEKNİK ÜNİVERSİTESİ 
     ÖSS yerleştirme puan türü sıralamasında Türkiye genelinde 0.5 başarı diliminde ilk 500 içinde yer alarak İTÜ'ye kayıt yaptıran öğrencilere ayda 200 milyon lira burs, 1 veya 2 kişilik odaları bulunan yüksek standartlı öğrenci yurtlarında ücretsiz kalma olanağını sağlanıyor. Yerleştirmede ÖSS-SAY puan türü sıralamasında Türkiye genelinde ilk 501-1000 arasında yer alarak İTÜ'ye girenlere ise ayda 150 milyon lira karşılıksız burs verilirken, standart öğrenci yurtlarında ücretsiz kalma olanağı tanınıyor. 
     Aynı şekilde, yerleştirmede ÖSS-SAY puan türü sıralamasında Türkiye genelinde ilk 1001-2000 arasında yer alarak üniversiteye girenlere de, ayda 100 milyon lira karşılıksız burs ve öğrenci yurtlarına girme önceliği veriliyor. Bu bursların devam etmesi için ilk 500'de yer alan öğrencilerin yıl içi ağırlıklı dönem ortalamalarının 3.20, 501-1000 arasında yer alan öğrenciler için en az 3.00, 1001-2000 arasında yer alan öğrenciler için de en az 2.80 olması gerekiyor. 
     Öğrencinin başarı durumu istenilen koşulları sağlamayıp, ancak alttaki başarı kategorisi için yeterli olduğunda öğrenciye o yıl için koşullarını sağladığı kategoriden burs verilir. Başarı durumunu ilk girişteki koşullar için gerekli düzeye yükselten öğrencilere daha sonraki yılda yine üst kategoriden burs veriliyor. 
     
     ULUDAĞ ÜNİVERSİTESİ 
     ÖSS-SAY, ÖSS-SÖZ, ÖSS-EA, DİL puan türlerine göre, ÖSS puan sıralaması sonucunda Türkiye genelinde ilk bin, 2 bin ve 3 binde yer alıp üniversiteye kayıt yaptıran öğrencilere, burs, yurt ve öğlen yemeği imkanı sunuluyor. 
     ÖSS-SAY, SÖZ, EA puanına göre ilk 1000'de yer alanlara yurt, 10 ay süreyle 100 milyon lira burs ve öğlen yemeği, ÖSS-SAY, SÖZ, EA puanına göre ilk 1001-2000'de yer alanlara Yurt ve öğlen yemeği veya 10 ay süreyle 100 milyon lira burs ve öğlen yemeği, ÖSS-SAY, SÖZ, EA puanına göre ilk 2001-3000'de yer alanlar ile ÖSS Dil puanına göre ilk 300'e girenlere 10 ay süreyle 100 milyon lira burs imkanı tanınıyor. 
     Karşılıksız olarak tanınan bu imkanlar, öğrenci başarılı olarak öğrenimini sürdürdüğü sürece devam ediyor. 
     
</TEXT>
</DOC>
