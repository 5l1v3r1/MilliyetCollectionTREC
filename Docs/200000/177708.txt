<DOC>
<DOCNO> 177708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur28.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Bağdat'taki heyetimiz olaylar için Bremer ile görüştü'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'ta olup bitenleri Türkiye olarak yakınen takip ettiklerini belirterek, Irak'ın kuzeyindeki istikrarı kimsenin bozmaya hakkı olmadığını söyledi. 
     Gül, Dışişleri Bakanlığı Konutu'nda Anadolu Ajansı ve TRT'ye verdiği özel demeçte, Kerkük yakınlarında iki gündür süren olayları özenle takip ettiklerini belirterek, kendi talimatıyla Washington ve Ankara ve Bağdat'ta girişimlerde bulunulduğunu bildirdi. 
     Dışişleri Bakanı Abdullah Gül, ''Bağdat'taki heyetimiz, Bremer Irak'taki Amerikalı sivil yönetici Paul Bremer ile görüştü. Ve onlara gerekli şeyler söylendi. Şüphesiz ki Irak'ta bir taraftan huzur ve sükunet arzu edilirken, kuzeydeki istikrarı kimsenin bozmaya hakkı yoktur. O bakımdan provokasyonlara herkesin muhakkak uzak durması gerekir'' dedi. 
     Gül, Kerkük'teki olayların kontrol altına alındığını belirterek, bölgedeki istikrarsızlığın Irak için kötü olacağını kaydetti. 
     Gül, Dışişleri Bakanlığı Konutu'nda Anadolu Ajansı ve TRT'ye verdiği özel demeçte, Kerkük civarında Türkmenler ile Irak Kürdistan Yurtseverler Birliği'ne IKYB mensup kişiler arasında meydana gelen gelişmeleri yakından izlediklerini belirterek, bu çerçevede IKYB'nin Ankara'daki temsilciliğiyle de ''görüşüldüğünü ve dikkatlerinin çekildiğini'' ifade etti. 
     Dışişleri Bakanlığı ile gün boyu irtibat halinde olduğunu, bu çerçevede verdiği talimatla ABD ile de temasa geçildiğini söyleyen Gül, ''Amerikalıların yeni tedbirler aldıklarını, Kerkük'teki kuvvetlerini çoğalttıklarını ve son gelen bilgilere göre bazılarını gözaltına aldıklarını'' kaydetti. 
     Dışişleri Bakanı Abdullah Gül, sürekli olarak bölgedeki yetkililer ve oranın otoritesi olan güçlerin dikkatini çektiklerini de belirterek, şunları söyledi 
     ''Umut ediyoruz ki olaylar gelişmeyecektir. Şu anda Kerkük'te sükunet sağlanmış halde. Olaylar kontrol altına alınmış vaziyette. İncelemeler yapılıyor. Kimsenin provokasyona fırsat vermemesi gerekir. Kuzey Irak'ta sükunet var derken, bazı provokasyonlar orayı istikrarsızlığa sürüklerse bu Irak için kötü olur. Bunun için Türkiye olarak çok dikkatliyiz. Özellikle Türkmenlerle ilgili gelişmeleri çok yakından takip ediyoruz.'' 
     
</TEXT>
</DOC>
