<DOC>
<DOCNO> 167624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sondun10.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Transseksüellere evlenme hakkı geliyor... 
</HEADLINE>
<TEXT>

     İngiltere'de hükümet tarafından yakın zamanda kamuoyuna açıklanması beklenen yeni yasal hazırlıkla, transsüksüellere evliliğin yanı sıra birçok başka hakkın tanınacağı bildirildi. 
     Observer gazetesinin haberinde, ameliyat olarak cinsiyetini değiştiren kişilerin evlenebilecekleri ve yeni cinsiyetlerini doğum belgelerine yansıtmalarının mümkün olabileceği belirtildi. 
     Anayasal düzenlemelerden sorumlu Parlamento biriminin yeni yasayı 15 gün içinde ilan edeceğini belirten Observer, ''Bu yasanın Parlamento'da kabulüyle birlikte, hiçbir işveren, karşısındaki kişinin cinsel geçmişi hakkında bilgi isteme hakkına sahip olmayacak ve ameliyat olup cinsiyet değiştirmiş kişilerin yeni cinsiyetleri sorgusuz, sualsiz kabul görecek'' diye yazdı. 
     Sigorta şirketlerinin de bu kişilerin ameliyattan sonra cinsiyetlerini geçerli kabul edeceklerini kaydeden gazete, ''hatta hükümetin bile, cinsiyet değiştirerek kadın olan erkeklerin kadınlara uygulanan 60 yaşında emekli olma hakkından yararlanmasını kabul edeceğini'' kaydetti. 
     
</TEXT>
</DOC>
