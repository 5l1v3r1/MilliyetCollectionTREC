<DOC>
<DOCNO> 175630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/yasam/yas05.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçtı, kurtuldu 
</HEADLINE>
<TEXT>

   Tecavüz davası sanığı olarak bir aydır aranan AKP milletvekili Ali Ayağ'ın oğlu ilk duruşmasına arka kapıdan geldiği mahkemede serbest bırakıldı 
      ABDURRAHMAN CENGİZ, GURBET GÖKÇE Edirne DHA 
   
   Edirne'de ilaçlı su içirildikten sonra tecavüze uğrayan Ü.K.'yı gizli kamerayla görüntülediği iddiasıyla bir aydır aranan, AKP Edirne Milletvekili Ali Ayağ'ın oğlu M.A., dün yapılan ilk duruşmaya katıldı ve serbest bırakıldı. 
   Edirne 2. Ağır Ceza Mahkemesi'ndeki duruşmaya Ü.K., tecavüz suçundan tutuklu sanık Haydar Türker Demirhan 18 ve tecavüzü kamerayla görüntülemekten tutuklu C.R.G 17 katıldı. Mahkeme Başkanı Cemil Manisalı'nın gizlilik kararı alıp gazetecileri ve izleyicileri dışarı çıkardığı sırada, M.A. 17 da arka kapıdan duruşma salonuna girdi. 
   
   'Kamerayı M.A. kurdu' 
   Mahkemede ırza geçme, kızlık bozma, zorla alıkoyma ve gizli görüntü çekme suçlamasıyla haklarında 15.5 yıla kadar hapis cezası istenen Demirhan, C.R.G. ve M.A. suçlamaları kabul etmedi. Demirhan, Ü.K.'yla 2001'den beri defalarca birlikte olduklarını söyleyerek, "Kendi rızasıyla ilişkiye girdik. Evimizdeki video kamerayı benim isteğim üzerine M.A. kurdu ve kayıt yapıldı. Daha sonra görüntüleri izlemek için CD'ye aktardım. Ticari amaçla kimseye vermedim, sadece bir arkadaşım aldı" dedi. 
   
   'Beni ilaçla bayılttı' 
   Kendisine tecavüz edildiğini söyleyen Ü.K. ise "Haydar birlikte olma teklifinde bulundu. Kabul etmeyince tecavüz etti. İlacın da etkisiyle karşı koyamadım" diye konuştu. 
   M.A. ise tecavüzden haberi olmadığını iddia ederek, Demirhan'ın kameraya ayar yapmasını istediğini belirterek şunları söyledi "Kamera zaten otomatikte kendi ayarını yapıyor. Ben yakın - uzak ayarlarını gösterip odadan ayrıldım. Daha sonra Ü.K. ile Haydar odaya girdi." 
   Demirhan'ın tutukluluk halinin devamına karar veren mahkeme, tutuklu C.R. G. ve bir aydır aranan M.A.'nın tutuksuz yargılanmasına karar vererek duruşmayı erteledi. 
   
   
   
</TEXT>
</DOC>
