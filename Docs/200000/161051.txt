<DOC>
<DOCNO> 161051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sonspo29.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya şampiyonları arkadaşlarıyla.. 
</HEADLINE>
<TEXT>

     Brezilya'da yapılan Dünya Liseler Basketbol Şampiyonası'nda birinci olan Çınar Lisesi erkek basketbol takımı için okulda tören düzenlendi. 
     Okul bahçesinde bekleyen öğrenci arkadaşları ve öğretmenleri tarafından sevgi gösterileriyle karşılanan şampiyon basketbolcular, arkadaşları tarafından omuzlara alınarak şampiyonluğun keyfini çıkardı. 
     Oyuncular ve teknik kadro, daha sonra kendileri için özel olarak hazırlanan ve üzerinde Brezilya'daki şampiyonluğun fotoğrafının bulunduğu pastayı kesti. 
     Okul müdürü Murat Çağlayan, büyük sıkıntılar çekerek gittikleri Brezilya'dan, inancın zaferiyle döndüklerini ve hala kendilerine gelemediklerini söyledi. 
     Şampiyonaya giderken yaşanan sıkıntılara karşın umutlarını hiç yitirmediklerini anlatan Çağlayan, ''Biz Türkiye'yi en iyi şekilde nasıl temsil ederiz düşüncesiyle Brezilya'ya gittik. Amacımız, derece yaparak bir anlamda çocuklarımızın da geleceğini güvence altına almaktı. Bunu başardık'' dedi. 
     Çağlayan, şampiyona boyunca sürekli Başbakan Recep Tayyip Erdoğan ve Devlet Bakanı ve Başbakan Yardımcısı Mehmet Ali Şahin'in desteğini hissettiklerini de belirterek, ''Şampiyonaya gitmek için kendi otomobilimi bile satmayı düşündüm. Okul aile birliği yöneticileri de bana bu konuda destek verdiler. Ancak devlet büyüklerimizin desteği sayesinde inançla gidip, dünya şampiyonu olarak döndük'' diye konuştu. 
     
     VALİ KÖKSAL'A ZİYARET 
     Okuldaki törenin ardından, oyuncu ve yöneticiler, Bursa Valisi Oğuz Kağan Köksal tarafından kabul edildi. 
     Tüm ekibi tek tek kutlayarak birer Cumhuriyet Altını ile ödüllendiren vali Köksal, yaptığı açıklamada, Çınar Lisesi takımının yalnızca Bursa'nın değil, tüm Türkiye'nin gururu olduğunu söyledi. 
     Şampiyon basketbolcular daha sonra Bursa Büyükşehir Belediye Başkanı Erdoğan Bilenser tarafından da kabul edildi. 
     
</TEXT>
</DOC>
