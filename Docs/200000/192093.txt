<DOC>
<DOCNO> 192093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/ekonomi/eko01.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
2005'te 3 milyar dolar ciroyla dünyaya açılacak 
</HEADLINE>
<TEXT>

   Avrupalı şirketlerle satın alma görüşmelerini sürdüren Arçelik, 2005'te 3 milyar euro ciroya ulaşıp, yurtdışındaki borsalara açılmayı hedefliyor 
      EKONOMİ SERVİSİ 
   
   Arçelik'in yeni Genel Müdürü A. Gündüz Özdemir, şirketin 50'nci kuruluş yılı olan 2005'te 3 milyar euro ciroya ulaşmayı ve Avrupa'nın ilk beş beyaz eşya şirketinden biri olmayı hedeflediklerini söyledi. 
   Gazetecilerle sohbet toplantısı düzenleyen Özdemir, bu sektörün konsolidasyonlarla büyüdüğünü vurguladı. Özdemir, "Vizyonumuzda şirket satın almalar var. Büyümenin en önemli dinamiklerinden birisi satın almalar. Satın alabileceğimiz muhtemel adaylar var" dedi ancak genelde Avrupalı olan bu şirketlerin isimlerini açıklamadı. Arçelik yurtdışındaki tüm iştiraklerini yurtdışı borsalara hazırlık olarak Hollanda'da kurulu ARDAC şirketinin altında topluyor. 
   Arçelik Genel Müdür Yardımcısı Viktor Yenibahar da yurtdışı borsalara açılma vizyonlarında bir değişiklik olmadığını, çalışmaların devam ettiğini ama zamanlaması için biraz erken olduğunu söyledi. Yenibahar, "Grubun cirosu 3 milyar euro'yu bulduğu zaman açılma zamanı gelmiştir diyebiliriz" dedi. 
   
   Tabandan tavana geldi 
   Gündüz Özdemir yaklaşık 30 yıl önce 'satış elemanı' olarak işe başladığı Arçelik'te şimdi 'genel müdür'. Ağrı ve Hakkari hariç gitmediği il yok. Bu iki ile de bu yıl gidecek. Durum böyle olunca kurumda seveni de fazla. Genel müdür olunca Arçelik'in 4 bin 500 bayisi gerek bilfiil gelerek gerek telefonla kendisini tebrik etmiş. 
   
   Nedim Bey kendi işini kuracak    Koç Holding 'istifalara' pek alışık değil. İstifa hele grubun amiral gemisi olan Arçelik'te olunca daha ilginç hale geliyor. Eski Genel Müdür Nedim Esgin şirketten ayrıldığında da söylentiler yoğunlaşmış, grubun üst düzey yöneticilerinden biriyle tartışarak görevinden ayrıldığı anlatılmıştı. Hatta bu söylentilerinin önünü kesmek için devir teslim töreni düzenlenip basının sorularının yanıtlanacağı duyurulmuştu. Ancak bu tören yapılmadı. Özdemir, "Nedim Esgin arkadaşımızın ayrılma sebebi kendi iş yapma arzusundan kaynaklandı. Devir teslim törenini aramızda yaptık. Büyütülecek bir şey yok. Ekim bir sonraki yılın planlarının yapıldığı aydır. Arkadaşımız bu tarihten önce görevini bırakarak bana önümüzdeki yılın yol haritasını çizebilmek için fırsat tanıdı" diyor. 
   
   Cebe de giriyor    Arçelik, mobilya sektörü ve cep telefonu üretimine de girmeye hazırlanıyor. Şirket, bu yıl yüzde 18 büyümeyle 1.8 milyar euro ciro öngörüyor. 9 ayda net satışları 1 katrilyon 891 trilyon lira olarak gerçekleşen şirketin uluslararası muhasebe standartlarına göre ilk altı aylık net satışları ise yüzde 65 büyüyerek 917.9 milyon euroya ulaştı. Altı ayda net k rı 21.9 milyon euro oldu. 
   
   120 ürüne çıkacak    Arçelik 2001'de 4.3 milyon adet olan toplam kapasitesini 2004'te 8.2 milyon adede çıkaracak Şirket, 2001'de 70 ana ürün, 2 bin 400 model ve 165 olan patent sayısını da 2004'te bünyesine kattığı yabancı markalarla birlikte 120 ana ürün, 5 bin 50 model ve 275 patent sayısına çıkarmayı öngörüyor. Arçelik Grubu 2004 yılında Beko'yu da üç ana pazarında tek bir tasarımla satacak. 
   
      
   
</TEXT>
</DOC>
