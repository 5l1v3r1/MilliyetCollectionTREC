<DOC>
<DOCNO> 178754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sonspo30.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Galatasaray'la birlikte gruptan çıkarız... 
</HEADLINE>
<TEXT>

     Futbolda Avrupa Şampiyonlar Ligi'nde D Grubu'nda İtalya'nın FC Juventus, Yunanistan'ın Pire Olympiakos ve İspanya'nın Real Sociedad takımlarıyla eşleşen Galatasaray'da hedef, öncelikle gruptan çıkmak. 
     Sarı-kırmızılı kulübün ikinci başkanı ve basın sözcüsü Ali Dürüst, öncelikli hedeflerinin gruptan çıkmak olduğunu söyledi. 
     Bu lige 9. kez katılacaklarını hatırlatan Ali Dürüst, ''Elbette ki rakiplerimizi takip ediyoruz. Ama daha da önemlisi artık rakiplerimiz bizi takip ediyor. Grupta güçlü takımlar var. Amacımız öncelikle gruptan çıkmak'' dedi. 
     Transfer çalışmalarını da sürdürdüklerini kaydeden Dürüst, takımda kaliteyi artırıcı takviye yapmaya uğraştıklarını bildirdi. 
     
     BÜLENT ''BU KEZ BAŞARMAK İSTİYORUZ'' 

     Galatasaray Futbol Takımı Kaptanı Bülent Korkmaz ise, gruptaki rakiplerinin güçlü olduğunu, ancak geçen sezon yapamadıklarını bu sezon başarmak amacında olduklarını söyledi. 
     Hedeflerinin büyük olduğunu anlatan Bülent, öncelikle gruptan çıkmayı amaçladıklarını kaydetti. 
     Bu arada kura çekimini Florya Metin Oktay Tesisleri'nde takım arkadaşı Ergün ile birlikte izleyen kaptan Bülent, gruptaki rakiplerini doğru tahmin etmeyi başardı. 
     Ergün ise, Avrupa kupalarında oldukça deneyimli olduklarını ve bunun avantajını kullanmaya çalışacaklarını anlattı. 
     
     NİHAT ''İNŞALLAH BERABER ÇIKARIZ'' 

     Galatasaray ile aynı gruba düşen Real Sociedad'ın milli futbolcusu Nihat Kahveci ise, ''İnşallah gruptan Galatasaray ile birlikte çıkarız'' dedi. 
     Grubun favorisi olarak FC Juventus'un gözüktüğünü anlatan Nihat, ''Öncellikle Galatasaray'a başarılar diliyorum. İnşallah gruptan Galatasaray ile birlikte çıkarız. Profesyonel bir futbolcuyum. Galatasaray'a karşı da çıkıp elimden geleni yapacağım. Beşiktaş'ta oynarken Galatasaray'a karşı forma giymiştim. Güzel bir maç olmasını diliyorum'' dedi. 
     
</TEXT>
</DOC>
