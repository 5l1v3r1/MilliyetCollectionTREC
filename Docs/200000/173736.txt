<DOC>
<DOCNO> 173736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/soneko26.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Ekonomideki iyileşme, mutfağa da yansımaya başladı 
</HEADLINE>
<TEXT>

     Devlet Bakanı Ali Babacan, Makro ekonomik açıdan hızlı bir iyileşme olduğunu belirterek, bu rakamlardaki iyileşmenin, sokağa, mutfağa yansımaya başladığını, bu yansımanın daha da hızlanacağını söyledi. 
     Babacan, Hazine Müsteşarlığı'nda ekonomi muhabirleriyle düzenlediği sohbet toplantısında, ekonomide, sosyal yönü olan bir program izlediklerini söyledi. 
     IMF'ye borç geri ödemesinin, erken ödemeden, normal vadeye dönüştürülmesine ilişkin bir soru üzerine Babacan, Rıza Moghadam başkanlığındaki IMF heyetine Temmuz ayındaki ziyaretleri sırasında konuyu aktardığını, daha sonra bu talebin IMF Avrupa Birinci Bölge Direktörü Michael Deppler'e iletildiğini belirterek, Deppler'in de bunu teknik olarak doğru bulduğunu kaydetti. 
     Bakan Babacan, ''piyasaların önündeki belirsizliklerin kalkmasına yardımcı olan IMF kararı'' olarak tanımladığı kararın öncesinde, İcra Direktörleri'nin özel bir toplantı yaptığını, burada bazı İcra Direktörleri'nin, 2004 ve 2005 yıllarının geri ödemesi yerine, her iki yılın da ayrı ayrı ve tek olarak alınması görüşünü dile getirdiğini belirtti. 
     Babacan, icra direktörlerinin çoğunluğunun Türkiye'nin talebine sıcak bakmasına rağmen, farklı görüşteki icra direktörlerinin temsil ettiği ülkelerin ekonomi yetkilileriyle tek tek görüşerek Türkiye'nin durumunu anlattığını ve bunun sonucunda o icra direktörlerinin de desteği alınarak, 1 Ağustos'ta yapılan toplantıda Türkiye'nin talebini oybirliği ile kabul edildiğini söyledi. 
     Bakan Babacan, ayrıca, kendisinin ve Merkez Bankası Başkanı Süreyya Serdengeçti'nin de imzasının bulunduğu bir Mektubu, İcra Direktörleri'nin 1 Ağustos'taki toplantısından önce IMF yönetimine gönderdiklerini de ifade etti. 
     Farklı görüşteki icra direktörlerinin ikna edilmesinde, Türkiye'nin borçlarının tümünü değil de bir kısmını dönüştürmesinin etkiliği olduğunu belirten Babacan, IMF'nin, Türkiye için onayladığı geri ödeme planının, başka bir örneğinin bulunmadığını da vurguladı. 
     Babacan, yeni borç geri ödemesiyle, 2004 yılında ödenecek toplam 9.7 milyar dolarlık borcun, 4.5 milyar dolarının 2005'e kaydırıldığını, 2005'te ödenecek 10.1 milyar dolara eklenmesiyle oluşan 14.6 milyar dolarlık borç ödemesinin de, 6.8 milyar dolarının 2006'ya kaydırıldığını, böylece toplam 11.3 milyar dolarlık bir erken ödemenin normal döneme dönüştürüldüğünü ifade etti. 
     Bakan Babacan, bir soru üzerine, Dünya Bankası'na, aynen IMF'ye olduğu gibi, borç geri ödeme planı sunmadıklarını, buna gerek olmadığını, Banka ile ilişkilerin, 2003-2006 arası dönemde, yaklaşık 4.5 milyar dolarlık Ülke Yardım Stratejisi çerçevesinde bulunduğu, bu rakamın da, üç yıla eşit olarak dağıldığını kaydetti. Babacan, projelerin erken gerçekleştirilmesi halinde, kredilerin erkene çekilebileceğini de hatırlattı. 
     
     AMERİKAN YARDIMI... 

     Amerika'nın Türkiye'ye vermeyi planladığı 8,5 milyar dolarlık kredi konusunda ise hem temsilciler Meclisi'nde, hem de Senato'da görüşmeler olduğunu belirten Babacan, en sonunda ortak bir komite kurularak, bu yardımın nihai şeklinin verildiğini ve bunun Kongre kararı olarak açıklandığını belirtti. 
     Bu krediyle ilgili ekonomik şartların yanı sıra siyasi şartların da bulunduğunu vurgulayan Babacan, ekonomik ve siyasi şartlar konusunda şunları söyledi 
     ''Ekonomik şartlar şöyle, bir, Türkiye'nin Gözden Geçirme'yi tamamlaması, iki, Türkiye'nin Güçlü ekonomik politikalarına devam etmesi. Daha fazla detay yok yani güçlü ekonomi politikası nedir dediğinizde daha fazla detay yok. Fakat bizim anladığımız ve Amerikan Yönetimi'nin de anladığı, şuanda yürütmekte olduğumuz ekonomik programın aksamadan devam etmesi. 
     Siyasi şartlara gelince de, özellikle Irak konusunda, Amerikan Dışişleri Bakanı, Türkiye'nin Irak ile ilgili konularda işbirliğiyle ilgili problemler olduğuna dair herhangi bir rapor düzenler ise o zaman bu rapor, bu kredinin önünde bir engel olarak kabul edilebiliyor. 
     Hatta eski hali farklıydı. Temsilciler Meclisi'ndeki hali, olumlu bir rapor gerekiyordu. Şimdi Komite'de, 'olumsuz bir rapor düzenlenmediği sürece' diye değiştirildi, yani çok daha yumuşak bir hale getirildi.'' Babacan, Amerikan yönetimiyle yapılan görüşmelerde, bu konuda, herhangi bir engel olduğunu söylemediklerini belirterek, ABD Hazine Bakan Yardımcısı John Taylor'un da, 5. Gözden Geçirme tamamlandıktan sonra bunun hızlandırılması ve neticelendirilmesi görüşünü aktardığını söyledi. 
     
     IMF HEYETİ'NİN GİMAT'A GÖTÜRÜLMESİ... 

     Babacan, IMF heyetinin, GİMAT'a götürülmesi konusundaki bir soruya karşılık, Türkiye Masası Şefi Moghadam'ın, GİMAT'a götürülmesinin, IMF'de çok ses getirdiğini, IMF yönetiminin, bu deneyimi olumlu bularak, bunun diğer ülkeler için de uygulanması görüşünü ifade ettiğini kaydetti. 
     IMF'nin reel sektörün sorunlarını yakından görmesinin, vergi sisteminin reel sektör üzerindeki etkisini anlamasının çok önemli olduğunu belirten Babacan, heyetin GİMAT ziyaretinin ardından, vergi sistemi konusunda, doğrudan vergi reformu ve kayıt dışı ekonomiyle mücadele konularındaki çalışmalarını daha iyi anladığını bildirdi. 
     Kayıtdışı konusuna çok önem verdiklerini hatırlatan Babacan, bu konuda uzmanların Türkiye'ye geleceğini ve çalışma toplantılarının düzenleneceğini söyledi. Doğrudan vergi reformunun, Türkiye'nin önünü açacak bir reform olduğunu vurgulayan Babacan, bu sayede, Türkiye'nin bir defalık değil, adil, rasyonel ve sürekli bir gelire kavuşacağını bildirdi. 
     
     HAZİNE'DEKİ BÜROKRATİK YAPILANMA... 

     Bakan Babacan, bir gazetecinin, yeni müsteşar yardımcılarının atanıp atanmayacağını ilişkin bir sorusuna karşılık, yeni kamu yönetimi reformunda, müsteşar yardımcılığı biriminin ihtiyari hale getirildiğini hatırlatarak, Hazine Müsteşarı İbrahim Çanakcı ile bu konuyu görüştüğünü ve bunun sonucunda, tüm genel müdürleri doğrudan Müsteşar'a bağladığını ifade etti. 
     Hazine Müsteşarlığı'nda 11 yönetim kademesi bulunduğuna ve bunların sayısının azaltılarak, örgütlenmede, dikey yapıdan, yatay yapıya geçilmesi gerektiğini işaret eden Babacan, daha sonra gerekmesi halinde, hiyerarşik değil, gerçekten bir müsteşar yardımcısı atayabileceklerini söyledi. 
     Babacan, Temmuz ayındaki 5. Gözden Geçirme Görüşmeleri'nde üç müsteşar yardımcısının olmadığına da dikkat çekerek, bunun en hızlı ve en verimli gözden geçirme olduğunu ifade etti. 
     Babacan, bir gazetecinin, IMF'deki borç geri ödemesinde yapılan dönüştürmenin ardından, iç borçlar konusunda da bir sürpriz yapılarak, borçların yeniden yapılandırılıp yapılandırılmayacağı sorusu üzerine, aklının ucundan bile geçmediğini belirterek, ''kesinlikle hayır'' yanıtını verirken, IMF'deki dönüştürmenin, sözleşmeden kaynaklanan doğal bir hak olduğunu da yineledi. 
     Babacan, bir gazetecinin, İmar Bankası'na ilişkin sorusuna karşılık, bu konudaki çalışmaların, BDDK tarafından yürütüldüğünü, sonuçta ortaya çıkacak olan Hazine'nin ödeyeceği miktarın kendilerini ilgilendirdiğini belirterek, BDDK'nın, başvurularla, kendi ellerinde bulunan kayıtları karşılaştırdığını, fakat BDDK'nın da ciddi bir belge sıkıntısı içinde bulunduğunu ifade etti. 
     Babacan, bir başka soru üzerine, asıl olan şeyin reel faizlerin düşmesi olduğunu, ancak bunun da hızlı değil, yavaş ve sağlıklı olması gerektiğini belirterek, yüzde 20 düzeylerini ne zaman bulacağına ilişkin yanıtı vermenin de zor olduğunu kaydetti. 
     Devlet Bakanı Babacan, bir gazetecinin, IMF geri ödemesiyle 2004 yerel seçimlerinin ilişkisine dair bir soruya karşın, Türkiye'de kavramların karıştırıldığını belirterek, asıl hedeflerinin, bu yıl ve gelecek yüzde 6.5'luk faiz dışı fazla olduğunu, bu çerçevede, ne kadar kredi sağlanırsa sağlansın, faiz dışı fazlanın tutturulması halinde, bunun ekonomik dengeyi bozamayacağını söyledi. 

     
</TEXT>
</DOC>
