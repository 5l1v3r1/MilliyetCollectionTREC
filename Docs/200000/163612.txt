<DOC>
<DOCNO> 163612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/spor/bnba.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
EN BÜYÜK SPURS 
</HEADLINE>
<TEXT>

NBA finalinin altıncı maçında New Jersey’i, Tim Duncan’ın muhteşem oyunuyla deviren San Antonio Spurs şampiyonluğa ulaştı. Amiral lakaplı efsane pivot David Robinson da basket kariyerini noktaladı 
     NBA’ye yakın plan METE AKTAŞ 

     Ve NBA’de 2002 - 03 sezonunun şampiyonu San Antonio Spurs oldu. San Antonio, sahası SBC Center’da oynanan final serisinin 6. maçında New Jersey’i lig ve final serisi MVP’si seçilen Tim Duncan’ın 21 sayı, 20 ribaund, 10 asist ve 8 blokluk muazzam performansı sayesinde 88 - 77 mağlup ederek tarihinin 2. NBA şampiyonluğuna ulaştı. Bu maçla 14 yıllık NBA kariyerine son veren efsane pivot David "Amiral" Robinson da böylece sezon başında hayalini kurduğu 2. şampiyonluk yüzüğüne kavuşmuş oldu. New Jersey ise uzun süre önde götürdüğü maçı kaybetmenin ve finallerde arka arkaya 2. defa kaybetmenin üzüntüsünü yaşarken, takımın lideri Jason Kidd belki de Nets formasıyla son maçını oynadı. 
     
     Nets formdaydı 
     San Antonio ilk çeyrekte Jason Kidd ile başlayıp çoğu Richards Jefferson ile biten Nets hızlı hücumlarını durduramayıp hücumda da iyi organize olamayınca, Nets ilk çeyreği 25 - 17 önde geçti. Bu çeyreğin en ilginç istatistiği Spurs’ün 6 top kaybı yapmış olmasıydı. Tıpkı 4. ve 5. maçta olduğu gibi istenilen performansı sergileyemeyen ve eli ayağına dolaşan Tony Parker’ın takıma daha fazla zarar vermemesi için coach Popovich, ikinci çeyrekte Speedy Claxton ve Steve Kerr’den oluşan yedek arka alanını devreye soktu ancak sonuç yine değişmedi ve Nets 31-21 ile farkı 10 sayıya çıkardı. Ardından David Robinson ve Tim Duncan’ın gayretleri ile Spurs toparlanmayı başardı ve 8-0’lık bir seri ile skoru 38-38 ile ilk defa ortak oldu. Ancak ilk yarının son saniyelerinde Jason Kidd, attığı 3 sayılık basketle hem Spurs’ün lehine dönmeye başlayan momentumu yavaşlattı hem de gaza gelmiş Spurs seyircisini susturdu. Nets’in devreye önde girmesindeki en önemli sebep seri boyunca 2. çeyrekte devreye giren Spurs’ün başarılı alan savunmasına bu kez daha iyi hücum edip ilk yarıda 39.5 şut isabeti yakalamalarıydı. 
     
     Spurs diriliyor 
     İkinci yarının başında New Jersey koşmaya, San Antonio’da bakmaya devam etti. Nets, bu çeyrekteki ilk 17 sayısının 11’ini fast - breaklerden bulurken, yakaladıkları 14 - 5’lik seri sayesinde 55 - 43’lük bir üstünlük oluşturdular. Spurs, Emanuel Ginobili’nin arka arkaya attığı 6 sayı ile farkı 4’e indirdiyse de Nets 3. çeyreği de 63 - 57 önde bitirdi. Final çeyreğine önde girmenin verdiği güvenle Nets, Spurs’ün üzerine saldırarak ölümcül darbeyi çeyreğin başında vurmak istedi. Kidd’in 4 sayısı ve Rodney Rogers’ın 3’lüğü ile Nets 72 - 63 öne geçti. Ama bu basket Nets’in daha sonraki 5 34 saniyede atacağı son basket oluyordu. Malik Rose’un bitime 8 39 saniye kala attığı 2 isabetli faul atışı Nets için sonun başlangıcıydı. Bu arada hiç umulmadık bir anda hiç umulmadık bir oyuncu sahneye çıktı ve maçın kaderini tamamen değiştirdi. İlk 3 çeyrekte 6 top kaybı yapan ve kabus gibi bir gece geçiren Stephen Jackson arka arkaya iki üçlük sokarak Spurs’ün 10 - 0’lık bir seri yakalayıp maçta ilk defa öne geçmesini sağladı. San Antonio daha sonra Claxton’ın 4, Jackson’ın 3 ve Robinson’ın 2 sayısıyla 9 - 0’lık bir seri daha yakalayarak 19 - 0’lık bir seriye imza attı ve Nets’in belini kırdı. Bitimi 36 saniye kala skor 88 - 77’ye geldiğinde coach Popovich, kariyerinin son maçını oynayan ve 13 sayı, 17 ribaundla galibiyette büyük rol oynayan David Robinson ile Tim Duncan’ı 19.000 seyircinin alkışları arasında benche çekti. San Antonio böylece 1999 yılından sonra 2003 yılında da NBA şampiyonluğuna ulaşırken, Tim Duncan da 1999’dan sonra 2003 yılında da NBA Final serisi MVP ödülünü kazandı. 
     
     Sayılarla 6. maç 
     32 6 maçta 32 blok yapan Tim Duncan, 1994 NBA finalinde 7 maçta 31 blok yapan Patrick Ewing’in NBA finalleri rekorunu kırdı. 
     31-14 Spurs final çeyreğinde 31 sayı kaydederken, Nets 14 sayıda kaldı. 
     13 San Antonio oyuncuları bu maçta 13 blok yaparak NBA Final tarihi rekorunu egale ettiler. 
     8 Tim Duncan finaller tarihinde birden fazla Final MVP’si ödülü kazanan 8. oyuncu oldu 1999-2003 
     3 New Jersey’nin maçı kaybetmesindeki baş sorumlu, kullandığı 23 şutun ancak 3’ünde isabet bulabilen Kenyon Martin’di. 
     1 8 bloğunun yanında maçı 21 sayı 20 ribaund 10 asist ile tamamlayan Duncan, Finaller tarihindeki ilk triple - double’a imza atmış oldu. 
     
     NOTLAR 
     Final serisi boyunca 25.7 sayı ortalaması tutturan Tim Duncan’ın bu ortalaması NBA Finalleri tarihindeki en yüksek 11. sayı ortalaması oldu. 
     Nets 6 maçta ancak 182 isabetli şut atarak, 6 maç süren NBA Finalleri arasında en düşük sayıya ulaştı. 
     Spurs’ün veteran oyuncularından 37 yaşındaki Steve Kerr kariyerinin 5., 40 yaşındaki Kevin Willis, 37 yaşındaki Danny Ferry ve 35 yaşındaki Steve Smith ise kariyerlerinin ilk şampiyonluğuna ulaştılar. Bu arada Steve Kerr, basketbolu bırakmayı düşündüğünü açıkladı. 
     Son 5 yılda 5. defa şampiyonluğunu bir Batı Konferansı takımı kazandı. Doğu’dan çıkan son şampiyon 98’de Michael Jordan’lı Chicago Bulls. 
     Bu maçla 14 yıl süren muhteşem NBA kariyerini sona erdiren David Robinson’ın kişisel başarıları saymakla bitmez 1990’da yılın çaylağı seçilen Robinson 95’te normal sezon MVP’si seçilmişti. 10 kez All-Star olan 92 ve 96’da iki olimpiyat altın madalyası kazanan, 94’te sayı kralı, 92’de yılın savunmacısı olan "Amiral", 97’de de NBA tarihinin en iyi 50 oyuncusundan biri seçilmişti. 
     
     

</TEXT>
</DOC>
