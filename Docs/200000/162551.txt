<DOC>
<DOCNO> 162551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sontur25.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi, polisin erken emekliliğini iptal etti 
</HEADLINE>
<TEXT>

     Anayasa Mahkemesi, meslek derecelerinde fiilen 5 yılını dolduran birinci sınıf emniyet müdürlerinin kadro durumuna göre yaş şartı aranmaksızın emekliliğe sevkini öngören yasal düzenlemeyi iptal etti. 
     Anayasa Mahkemesi Başkanvekili Haşim Kılıç, heyetin bugünkü toplantısının ardından gazetecilere gündeme ilişkin bilgi verdi. 
     Kılıç, toplantıda, dönemine ana muhalefet partisi olan kapatılan Fazilet Partisi'nin 4638 Sayılı Emniyet Teşkilatı Kanununda Değişiklik Yapılmasına Dair Kanun Hükmünde Kararnamenin Değiştirilerek Kabulü Hakkında Kanun'un, bazı maddelerinin iptali istemiyle açtığı davanın esastan görüşülerek karara bağlandığını bildirdi. 
     Kılıç, polis amiri olduktan sonra askerlik hizmetinin rütbe terfisinde esas alınmasını öngören hükmün iptal edildiğini kaydetti. 
     Yüksek Mahkeme'nin, polis amiri olmadan önce yapılan askerlik hizmetinin rütbe terfisinde esas alınmamasını Anayasa'nın eşitlik ilkesine aykırı bulduğu öğrenildi. 
     Meslek derecelerinde fiilin 5 yılını dolduran birinci sınıf emniyet müdürlerinin kadro durumuna göre emeklilikle ilgili diğer şartları haiz olmak kaydıyla yaş şartı aranmaksızın Yüksek Değerlendirme Kurulu'nun önerisi ve İçişleri Bakanı'nın onayı ile emekliliğe sevk edilmelerini öngören yasa hükmünün de iptal edildiğini belirten Kılıç, iptal kararlarının, gerekçesi Resmi Gazete'de yayımlandıktan sonra yürürlüğe gireceğini söyledi. 
     İptal kararlarının yürürlüğe girmesi için ayrıca süre verilmediğini belirten Haşim Kılıç, yasanın diğer bazı maddelerinin iptal isteminin reddedildiğini bildirdi. 
     
</TEXT>
</DOC>
