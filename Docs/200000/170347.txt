<DOC>
<DOCNO> 170347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/spor/aspo.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İLHAN BİTTİ 
</HEADLINE>
<TEXT>

Beşiktaş Menajeri, Alman doktorların hatasıyla golcü futbolcunun dizindeki kıkırdak dokunun eridiğini söyledi. Sinan Engin, "Bu iş maalesef bitti. Yeni İlhan'lar çıkarmalıyız" dedi 
     ORHAN YILDIRIM 

     "O da farkında" 
     SİYAH - Beyazlı ekibin menajeri Sinan Engin dün İlhan Mansız ile ilgili üzücü açıklamalarda bulundu. Engin, yıldız golcünün gelen ilk raporunun olumsuz çıktığını söyledi, "Sonuç çok üzücü ama, yeni İlhan'lar çıkarmak zorundayız. Bu iş maalesef bitti" dedi. Engin, İlhan'ın herşeyin farkında olduğunu da belirtti, "Zaten bu yüzden Zürih'e giderken gerginlik yaşandı. İtalya'dan, Almanya'ya dönmüş ve geçen hafta sonu da Bologna'ya gitmemiş" dedi. 
     
     "Kıkırdak gitti" 
     ENGİN, İlhan'ın ayağının balon gibi şiştiğini öğrendiklerini de belirtti. Menajer, "Ancak, İlhan'daki bu üzücü durum Alman doktorların hatası. Prof. Aziz Alturfan, İstanbul'da artroskopi yaptığında oradaki parçayı, sürtünmeyi önlesin diye bilerek bırakmıştı. İlhan ise ameliyat sonrası, önce Laila'ya gitti, ardından da 9 saat araba kullanıp, Münih'ten Nyon'a geldi. İyi bir tedavi süresi geçirmediği için doğal olarak ödem oluşmuştu" ifadesini kullandı. 
     
     "Doku bitmiş" 
     İLHAN Mansız'ın, Almanya'da 2. operasyon geçirip, parçayı aldırdığını söyleyen Sinan Engin "Şimdi, yumuşak doku kaybolduğu için kemiklerin sürtünmesi ile rahatsızlık olduğu ortaya çıktı. Yani kıkırdak doku artık bitmiş" yorumunu yaptı. Bu arada yıldız futbolcunun, 20 gün içinde doğum yapması beklenen kız arkadaşı Nina'nın sancılanması üzerine, hem kamptan haber vermeden ayrıldığı, hem de İtalya'daki tedavisini yarım keserek Almanya'ya döndüğü öğrenildi. 
     
Alturfan 'Beni dinlemediler'      İLHAN Mansız'ın ilk ameliyatını yapan ve parça bıraktığı için, o dönemde eleştiri alan Prof. Dr. Aziz Alturfan, "Parçayı ilerisini, yani bugünü düşünerek bilerek bıraktım" dedi. Alturfan, "Aksi takdirde kıkırdak tahrip olurdu. Kasetini bile gönderdim, ancak beni dinlemediler ve o parçayı aldılar. Zaman haklılığımı ortaya çıkardı" diye konuştu. 
     YILDIZ golcünün futbol hayatının bitmesiyle ilgili şu aşamada yorum yapmanın yanlış olacağını da savunan Alturfan şöyle devam etti "Ameliyattan çıktı, dinlenmedi. Biz doğrusunu yaptık, bilinçsizce eleştirildik. Kendisine iyi bakmadığı için bugünlere geldi. Dizini görmek gerekir. Tomografi ve MR'ı çekilmeli. Ondan sonra kesin teşhis konulabilir". 
     

</TEXT>
</DOC>
