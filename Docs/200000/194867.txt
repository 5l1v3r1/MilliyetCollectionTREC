<DOC>
<DOCNO> 194867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur15.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İşçilerin ikramiyesini yarından itibaren ödeyeceğiz 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, kamu işçilerinin 26 günlük ikramiyesinin yarından itibaren ödenmeye başlanacağını bildirdi. 
     Erdoğan, partisinin TBMM Grup toplantısının açılışında yaptığı konuşmada, bir yıl önce iktidara geldiklerinde siyaseti kilitlenmiş, ekonomisi karaya oturmuş, yöneticileri yönetemez olmuş, dış itibarı tamamen tükenmiş, umutları kararmaya yüz tutmuş bir ülke ile karşılaştıklarını söyledi. Bir yıllık iktidarları sonunda Türkiye'yi ayağa kaydırmayı başardıklarını, her bireyin önüne yeni bir hedef koyabilmeyi başardıklarını ifade eden Erdoğan, bundan dolayı da Allah'a şükrettiklerini dile getirdi. 
     
     ''BU BİR BAŞLANGIÇ'' 
     Başbakan Erdoğan, bugüne kadar aldıkları mesafenin bir başlangıç olduğunu belirtirken, ''Henüz milletimizin yüzünü tam olarak güldürmüş, Türkiye'nin yeniden imarını tam olarak gerçekleştirebilmiş değiliz. Şu ana kadar yaptığımız çalışmalar tamamiyle imar çalışmalarıdır, insanımızın refahını, mutluluğunu tabana yaymak üzere ön çalışmalardır'' dedi. 
     Milletin yıllardır çektiği sıkıntılardan bunaldığını dile getiren Erdoğan, ''İşsizimiz iş, aşı olmayan aş, yoksulumuz yardım beklemektedir'' diye konuştu. 
     Milleti içinde bulunduğu sıkıntılardan kurtarma konusunda verdikleri sözü yerine getirmezlerse ''hayal kırıklığı'' yaratmış olacaklarını ifade eden Erdoğan, ''Yolumuza uzun yıllar devam edecek ve milletimizi layık olduğu medeniyet seviyesine getirene kadar koşumuzu aynı hissiyat ve şevkle sürdüreceğiz'' görüşünü dile getirdi. 
     Millete verdikleri sözleri yerine getirmeyenlerin bunun bedelini ağır ödediklerini kaydeden Başbakan Erdoğan, bunları her gün kendi kendine hatırlattığını anlattı. 
     Erdoğan, iktidar olmanın gerektirdiği sorumlulukla Türkiye'nin hukukuna sahip çıkacaklarını, AK Parti olarak sorumlu ve sağlam duruşlarıyla milletin yüzünü asla kara çıkartmayacaklarını ifade ederek, Türkiye'yi dünyanın parlayan yıldızı haline getireceklerine içtenlikle inandığını söyledi. 
     
     ''VERDİĞİMİZ SÖZÜN ÖTESİNDE ADIMLAR ATTIK'' 
     Başbakan Erdoğan, 1 yıllık iktidarlarına baktıklarında meydanlarda verdikleri sözlerin de ötesinde adımlar attıklarını gördüklerini kaydetti. En önemli adımların başında sosyal açıdan attıkları adımlar geldiğini belirten Erdoğan, ''Hamdolsun fakir fukara, garip guraba umudunu yenilemeye başlamıştır, geleceğe daha umutla bakmaktadır'' dedi. 
     Bu yıl TKİ'nin çıkarttığı kömürlerden 800 bin tonunun 1.5 milyon fakir yurttaşa dağıtılacağını kaydeden Erdoğan, ''Geçen yıl fakir fukara üşüyordu, inşallah bu yıl üşümeyecek. Her yurttaşımıza 500 kilo ile 1 ton arasında kömür gidiyor, gidecek'' dedi. 
     Eğitim öğretim yılının başlamasıyla birlikte ilköğretim öğrencilerine ücretsiz kitap dağıtıldığını anımsatan Erdoğan, işçi sendikalarına bayramdan önce 13 günlük ikramiyelerinin ödenmesi konusunda söz verdiklerini ancak olumlu gelişmeler üzerine 26 günlük ikramiye ödenmesinin kararlaştırıldığını söyledi. Erdoğan, ''26 günlük ikramiye yarın işçilerimize ödenmeye başlanacak. Bu bir yaklaşım tarzıdır. İşçinin cebindeki paraya göz diken bir yönetim anlayışı yok. Bu zihniyet tam aksine, imkanı yakaladığı anda bunu sahibine teslim etme idraki içinde olan siyasi iradenin iktidarda oluşunun ifadesidir. Farklılığımız işte budur'' dedi. 
     
</TEXT>
</DOC>
