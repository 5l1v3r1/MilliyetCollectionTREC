<DOC>
<DOCNO> 199012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/soneko12.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dar gelirlilerin gıdası hamsi... 
</HEADLINE>
<TEXT>

     İzmit'te dargelirli aileler, kırmızı et yerine hamsi balığını tercih ediyorlar. 
     Balıkçılar Çarşısı'nın 35 yıllık esnafı Hamdi Bineklioğlu, 13 milyon lira olan 1 kilo kırmızı et yerine, halkın hamsi balığını tercih ettiğini belirterek, ''Hamsiyi, kilosu 1.5 milyon liradan satıyoruz. Vatandaş, 1 kilo et yerine 8 kilo hamsi alabiliyor'' dedi. 
     Balık sezonuyla birlikte hamsi balığında gözle görülür bir bollaşma yaşandığını ifade eden Bineklioğlu, şunları kaydetti 
     ''Avlanma yasağına uyulması sayesinde balık bollaştı, çeşitlilik arttı. 10 çeşit balık satıyoruz. Karadeniz'den gelen hamsinin kilosunu 1.5 milyon liradan satıyoruz. Kalkan 20 milyon, Levrek ve Çupra 10'ar milyon, Uskumru 8 milyon, Barbun 4-7 milyon, Sarıkanat 7 milyon, Çinekop 6 milyon, Palamut 2-4 milyon, Zargana 3.5 milyon ve Mezgit 2 milyon liradan satılıyor. Balık bolluğu sonucu, ekonomik sıkıntı çeken vatandaş 1 kilo kırmızı et yerine 8 kilo hamsi alıyor. Bu da et fiyatlarının yükselmesini önlüyor.'' 
     
     ''KESİMLİK HAYVAN AZLIĞI FİYATI ARTIRIYOR'' 
     Kapanönü Çarşısı'nda 36 yıldır kasaplık yapan Osman Kuyu da kırmızı et yerine balığın tercih edilmesinin asıl nedeninin, besicilik kredilerindeki uygulama yanlışlığı olduğunu savundu. 
     Tarım ve Köy İşleri Bakanlığı'nın, hayvancılığı teşvik amacıyla verdiği kredinin denetimini yapmadığını öne süren Kuyu, şöyle konuştu 
     ''Bu yüzden de ahırların yüzde 90'ı boş. Krediyi alan başka alanlara yatırım yapıyor, çocuklarını evlendirmede kullanıyor. Eğer, besicilik için kredi veriliyorsa, mutlaka denetimi yapılmalı. Çünkü, besicilikteki kredi uygulaması yüzünden kesimlik hayvan sayısı her geçen gün azalıyor, bu da kırmızı etin fiyatını yükseltiyor.'' Kuyu, kuşbaşı eti 13, kıymayı 12.5, bonfileyi 17 milyon liradan sattıklarını, ancak ekonomik sıkıntı dolayısıyla satışlarda belirgin bir durgunluk olduğunu sözlerine ekledi. 
     
</TEXT>
</DOC>
