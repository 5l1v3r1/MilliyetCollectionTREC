<DOC>
<DOCNO> 151560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sondun10.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta milyonlarca Şii 35 yıl sonra dinsel tören yapıyor 
</HEADLINE>
<TEXT>

     Irak'ta Şiiler, 35 yıl sonra ilk kez, Hazreti Hüseyin'in katledilişinin matemi için Kerbela'da toplanıyor. 
     Baas rejiminin 35 yıllık iktidarı boyunca baskıya uğrayan Irak'taki Şiiler, ayrıca 25 yıl önceki katliamdan sonra ilk defa yaya olarak yola çıktıkları Kerbela'da dinsel törenlerini yapıyorlar. 
     Hicri takvime göre Muharrem ve Safer aylarında, Bağdat'tan Kerbela'ya giden Şiiler, 1977 yılında Saddam Hüseyin'in Cumhuriyet Muhafızları ve güvenlik güçlerince kurşuna dizilmişlerdi. Resmi rakam olmamasına karşın, bu olayda yüzlerce kişinin öldüğü sanılıyor. 
     Hazreti Ali'nin oğlu Hazreti Hüseyin'in katledilişinin 40. gününün yıldönümü olan yarın için, Kerbela'da bugünden başlayan törenlere, 5-6 milyon kişinin katılması bekleniyor. 
     Kerbela'daki dinsel törenlere katılmak üzere, 3 gündür Irak'ın her yerinden ziyaretçiler ellerinde kırmızı, yeşil ve siyah bayraklarla yaya olarak yola çıkmışlardı. 
     Kerbela'da, yarın öğleden sonra sona erecek törenlere katılanlar, ABD ve İngiltere ile Saddam Hüseyin karşıtı sloganlar atıyor, ''Irak halkının hiçbir zaman işgali ve işgalcileri kabul etmediklerini'' söylüyorlar. 
     Sabah erken saatlerde toplanmaya başlayan Şiiler, ''ABD burada kalırsa acı çekecek'', ''İsrail'e hayır, Şiiliğe evet, Sunniliğe evet, İslam birliğine evet'', ''Amerika'ya, Saddam'a ve tiranlığa hayır'' sloganları atıyor. 
     Bu arada, Bağdat'taki yabancı basın mensuplarının çoğu, törenleri izlemek üzere sabah erken saatlerde Kerbela'ya hareket etti. Bağdat'ta çok az sayıda medya mensubu kaldı. 
     
     ABD Dışişleri "Endişelenmiyoruz" 

     ABD, Amerikan askerlerinin ülkeden ayrılmasını isteyen Iraklı Şiiler'in düzenlediği gösterilerden endişe duymadığını açıkladı. 
     Bu gösterilerin daha çok ''ifade özgürlüğünün işareti'' olarak algılandığını belirten ABD Dışişleri Bakanlığı Sözcüsü Richard Boucher, Saddam Hüseyin rejimi altında baskıya maruz kalan Şiiler'in gösterileri hakkındaki sorular üzerine, şunları söyledi 
     ''İnsanlar gösteri düzenliyor. Bazıları ABD karşıtı gösteriler. Bazıları siyasi parti kuruyor, diğerleri bilgi dağıtıyor. İnsanlar daha önce hiç yapamadıkları gibi konuşuyorlar. Bu harika...'' Suriye konusuna da değinen Boucher, Şam yönetiminin Irak ve Ortadoğu konularındaki siyasetinde ''ilerleme kaydetmeye devam ettiğini'' gördüklerini söyledi. 
     ''Bazı ilerlemeler görüyoruz'' diyen Boucher, bu ilerlemelere, Suriye'nin insani yardım konvoyları dışındakilere sınırını kapatmasını örnek gösterdi ancak, Suriye'den daha fazlasını beklediklerini bildirdi. Sözcü, ''Suriyeliler'in bazı önlemler aldığını gördük. Sanıyorum, Suriye'de bulunan bazı kişiler konusundaki endişelerimizi ciddiye alıyorlar'' diye konuştu. 
     Bu arada, adının açıklanmasını istemeyen bir Amerikalı yetkili, Irak'ın komşu İran'daki gibi bir İslami cumhuriyete dönüşmesi ihtimalinin zayıf olduğunu düşündüğünü belirterek, ''Irak'ın laik bir geleneği var. Irak halkı tarafından kurulan bir devletin laik olmamasını düşünmek için hiçbir neden yok'' dedi. 
     Aynı yetkili, ABD'nin Şiiler'in düzenlediği gösterileri dikkatle incelediğini ve İran'ın bu kişileri etkilemesi durumunda buna şaşırmayacağını, ancak ABD'nin şimdilik bunu sorun olarak görmediğini kaydetti. 
     





</TEXT>
</DOC>
