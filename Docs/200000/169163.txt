<DOC>
<DOCNO> 169163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur10.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Din görevlileri tatil yapar mı " 
</HEADLINE>
<TEXT>

     Toplumda, din görevlilerinin tatil yapmasına önyargılı yaklaşıldığı, ''din görevlilerinin hep ibadetle meşgul olmaları, tatil ve eğlenceye zaman ayırmamaları gerektiği'' şeklinde bir anlayışın bulunduğu bildirildi. 
     Diyanet İşleri Başkanlığı'nın dergisinde yer alan ''Tatil, Eğlenme ve Dinlenme'' konulu makalede, din görevlilerinin tatil yapmaları konusuna değinildi. 
     Makalede, tatil yapmak ''çalışmanın yorgunluğunu atmak için olduğu kadar çalışmak için gerekli motivasyonu toplayarak daha çok ve daha verimli çalışmak için bir faaliyet'' olarak tanımlanarak, şöyle denildi 
     ''Modern çağın yaşam koşulları tatil yapmayı gerekli, hatta zorunlu kılmaktadır. Bu zorunluluk yasal düzenlemelerin de ötesinde sağlık ve verimlilik açısından büyük değer ifade eden bir ihtiyaçtır. 
     Yıl boyunca aynı şartlarda, aynı kişilerle aynı işi yapmak, hatta aynı ortamda bulunmak bile, insanda yorgunluk ve stres meydana getirebilecek bir durumdur. Çalışma şartları monoton olan insanlar değişikliğe ve yenilenmeye daha fazla ihtiyaç duyacaklardır.'' 
     
     15'TEN FAZLA AYET 
     Kuranıkerim'de 15'ten fazla ayette dünyada neler olup bittiğini görmek, araştırmak ve anlamak amacıyla ''seyahat''in tavsiye edildiği kaydedilen makalede, Hz. Muhammed'in tatile ilişkin tavsiyelerine de yer verildi. 
     Makalede, ''Din görevlileri tatil yapar mı '' bölümünde ise şu görüşlere yer verildi 
     ''Halk arasında zaman zaman tatil ve eğlence konusunda dine ve din görevlisine karşı duyulan peşin hükümlü veya önyargılı yaklaşımlara şahit olunmaktadır. Bunlar, din görevlisine normal bir vatandaş gibi tatil yapmayı yakıştıramayan yaklaşımlardan kaynaklanmaktadır. 
     Halkın bu yönde bir psikoloji içerisinde olabileceğine Kuranıkerim de temas etmektedir. Din görevlilerinin de toplumun bir ferdi gibi yaşamasının yadırganmaması gerektiği, ondan doğal insani ihtiyaçlarını ihmal eden bir davranış biçimi beklemenin doğru olmadığı özellikle vurgulanmaktadır.'' 
     
     ''İMAM İBADETLE MEŞGUL OLUR'' 
     ''Din görevlilerinin hep ibadetle meşgul olması, tatil ve eğlence gibi şeylere zaman ayırmaması gerektiği'' şeklindeki yanlış anlayışın düzeltilmesi gerektiği vurgulanan makalede, tatilin planlı ve programlı olmasına değinildi. 
     Makalede, herkesin inanç veya anlayışına, bütçesine, zevkine ve zamanına göre tatil yaptığı belirtilerek, şöyle denildi 
     ''Nasıl ki insanların yaşantıları farklı farklıysa, tatil anlayışları da farklıdır. Bu sebeple, tatil herkes için aynı şeyi ifade eden bir kavram olarak algılanmamalıdır. Tatili belirli kalıplara sıkıştırıp, bu kalıpların değişmez ölçülermiş gibi algılanması doğru değildir. Herkesin tatil yapma biçimi kendi hayat tarzı ve anlayışıyla yakından ilgilidir. Bunun için de tatilin nerede ve ne zaman ve nasıl yapılacağı iyi bir şekilde planlanmalı, hoş olmayan sürprizlerle karşılaşmamak için gerekli tedbirler önceden alınmalıdır.'' 
     
</TEXT>
</DOC>
