<DOC>
<DOCNO> 164968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sonspo09.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Artık milli takım formasını bırakmam... 
</HEADLINE>
<TEXT>

     Fransa'da yayınlanan spor gazeteleri, A Milli Takımı'nın yıldız futbolcusu Tuncay ve kaptan Bülent'in açıklamalarına bugün geniş yer verdiler. 
     France Soir gazetesi, Ümit Milli Futbol Takımı'ndan gelen Tuncay'ın Türk futbolunun gelecek vaat eden oyuncusu olarak gösterdi. 
     Fransız gazetesi, Tuncay'ın ''Teknik direktörümüz bana şans verdi. Bunu değerlendirmek için elimden geleni yapacağım. Bu takımda yerim olduğunu kanıtlamak istiyorum. Çok motive olmam normal. Artık bütün bunları yaşadıktan sonra tekrar Ümit Milli Takıma dönmek istemem'' şeklindeki açıklamasına yer verdi. 
     Gazete, Milli takımın diğer oyuncusu Yıldıray'ın, Tuncay'ı için söylediği, ''geleceğin büyük yıldızı'' değerlendirmesine de yer verdi. 
     
     KAPTAN BÜLENT 

     Kaptan Bülent, L'Equipe gazetesine verdiği demeçte, A Milli Futbol Takımı'nın Brezilya'yı yeneceğinden emin olduğu belirtti ve Dünya Kupası'nın rövanşını bu kez alacaklarını söyledi. 
     Bülent, A Milli Futbol Takımı'nın Fransa'ya gelmeyen as oyuncularının gelecek yıl yapılacak Avrupa Şampiyonası'ndan sonra, 2006 Dünya Kupası ve 2008 Avrupa Şampiyonası'nda milli formayı bu gençlere bırakacaklarını belirtti . 
     Bülent, Konfederasyon Kupası'nın bu gençlere kendilerini gösterebilmek için iyi bir fırsat olduğunu söyledi. 
     Bülent, Türkiye'nin Dünya 3. olmasının bir anlamda Galatasaray'ın 2000 yılında UEFA Şampiyonu olmasının devamı olduğunu belirtti ve ''Herkes bizim iyi futbol oynadığımızı biliyor ve Dünya bizden korkuyor'' dedi. 
     Konfederasyon Kupası'nda Türkiye'nin final oynamak istediğini belirten Bülent, beklentileriyle ilgili bir soru üzerine ise, ''Herkes profesyonelleşmeli. Holiganlar statları terk etsin, basının yanlı yazmayı bıraksın ve kulüpler oyuncularıyla imzaladıkları sözleşmelere saygı duysunlar'' diye konuştu. 

     
</TEXT>
</DOC>
