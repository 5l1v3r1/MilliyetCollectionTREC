<DOC>
<DOCNO> 169211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/magazin/mag01.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öldür bizi Massive' 
</HEADLINE>
<TEXT>

Park Orman'da gençler, Massive Attack'a böyle sesleniyordu. Ancak grup, 'müzik dijital şovu'yla öldürmedi, güldürdü... 
     NİLAY ÖRNEK 

     Sert müziklerin popüler olduğu bir dönemde, fısıldayan vokaller, elektronik oyunlar ve yaylılar ile kendi yumuşak ama gerilimli tarzlarını yarattılar. İnsan zihnini "müzikle görmeye" çağırdılar. Her albümlerinde karanlık, ürkütücü, tuhaf ve hastalıklı bir hava da yaysalar farklı ve iyi olmayı başardılar. Batman Forever, Mission Impossible, Moulin Rouge gibi birçok ünlü filmin soundtrack'ini de yaptılar. İşte onlar yani 'Massive Attack', önceki gece İstanbul'da, Park Orman'daydılar... 
     
     Ateş 'böcükleri' 
     Bu defa 'orman'daki herkeste ışıltılı 'bir şeyler' vardı... İzleri takip ettiğimizde, eğilip büküldükçe parlayan çubuklar dağıtıldığını gördük. Durum öyle abartılmıştı ki birleştirilerek dev yuvarlaklar haline de getirilebilen çubuklardan, küpeden saç tokasına, halhaldan kemere, hulohoptan bileziğe herbir şey yapılıp takılmıştı. Hele bunları kelli felli abilerde bile görmek ilginçti tabii... 
     
     Önden izleyebilmek için 
     Türk grup Rashit'le başlayan gece, biz girdiğimizde Hakan Kurşun'un şarkılarıyla sürüyordu. Dönerler yendi, içki faslı olgunluk çağına erdi ve saat 22.20 gibi genç bir kızla işaret dili ile anlatım dersi almış gibiydi gitaristi yani Dot Allison sahnedeydi. Massive Attack öncesi zayıf, durgun ve sıradandı. Ses-elektrik sisteminin aksaklığı eklenince daha da az sevilir oldular... Ancak önceki Park Orman etkinliklerinden deneyimli olan, 'konseri kokteyl alırken fon müziği olarak dinlemek istemeyen' bizler Massive uğruna Dot Allison'ı en ön sıralardan izledik. 
     
     What is the Matrix 
     Ve saatler 23.00'ü gösterdiğinde Massive'in değişmezi, etkileyici yüz- safi karizma-gizemli ses üçlemesinden oluşan solist 3D asıl ismi Robert Del Naja sahnedeki yerini aldı. Ve görsel şölen arkada, dijital ekranda başladı... Hani Matrix filminin sayıların aktığı, yeşillerin hakim olduğu bir sahnesi vardır ya, öyleydi işte. Sayılar, şehirler, ülkeler, 'ansiklopedik bilgiler', savaş karşıtı ve çevreci sloganlar aktı durdu konser boyunca ekranda... Sonlardaki dünyadan güncel bilgiler bölümünde ise 'çaydanlık kazalarıyla ölenler, parmak çıtlatma sayısı, o anda doğan ölenler, erozyonla yok olan topraklar' gibi enteresan istatistikler vardı. 
     
     Müzik bekleneni verdi 
     Massive Attack 11 kişilik bir kadroyla oradaydı, solistlerin biri gitti, diğeri geldi Massive ile yeniden sahne alan Dot Allison'ın sesi bu defa güzeldi. Ancak zenci kadın solistin sesi ve basit ama etkileyici dansı, özellikle görülmeliydi. Grup bizleri, Angel, Teardrop ve Karmacoma gibi klasikleşen parçalarından mahrum etmedi. Kimi "Daha önce de iki kez geldiler" dedi kimi "Son albümleri 100'üncü Pencere o kadar iyi değil" dedi gelmedi. Ama gelenler sofradan keyifli tadlarla ayrıldı. 
     

</TEXT>
</DOC>
