<DOC>
<DOCNO> 163583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/ekonomi/eko08.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Bayındır için devrede 
</HEADLINE>
<TEXT>

     ABDULLAH KARAKUŞ İslamabad 

     Başbakan Tayyip Erdoğan, Pakistan'da otoyol yapan ancak yaşanan sorunlar nedeniyle mahkemelik olan Bayındır Holding için devreye girdi. Konu ile ilgili Pakistan Cumhurbaşkanı Pervez Müşerref'le görüşen Erdoğan, sorunun mahkemeyle değil hakemlik yoluyla çözülmesini istedi. 
     Erdoğan, Bayındır Holding'in Pakistan'daki işleriyle ilgili gelişmeleri bizzat takip ettiğini açıkladı. Görüşme sonrasında basına bilgi veren Erdoğan, konunun her iki tarafın mağdur olmamasını sağlayacak şekilde çözümlenmesini istediğini kaydetti. Erdoğan, Devlet Bakanı Kürşad Tüzmen'in tarafları önümüzdeki günlerde bir araya getireceğini söyledi. 
     Müşerref'le Çin mallarına damping konusunu da konuştuklarını anlatan Erdoğan, "Burada inşaat sektöründe ihale bekleyen çok durum var. Müşerref de, 'Biz onları bekliyoruz. Yeter ki işadamlarınız müracat etsinler' dedi. Biz de gerekli çalışmaları yapacağız" diye konuştu. 
     

</TEXT>
</DOC>
