<DOC>
<DOCNO> 178610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/spor/ygokberk.html </URL>
<DATE> 2003/08/28/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
No risk 
</HEADLINE>
<TEXT>

   
   4 - 0 olmazdı tabii Sofya'da... Yani bu CSKA, Sofya'da bile dört olamazdı. Ama işte her "olmaz olmaz"ın da bir de "ya olursa"sı vardır ya... Babalarının ligini kaybedeceklerdi, tabii parasını da... Terim ve Canaydın'ın bu bitmez gibi gözüken kredisi bile, hani bir 90'da bitebilirdi valla. Stat bir tuhaftı zaten. Ormanın içindeydi. Seyircisi de çıldırmıştı sanki. Her geçen dakikada daha da çıldırıyordu sanki. Biz bile etkilenmiştik. Minibüsümüze gitmek için o ormanın içinden binlerce CSKA'lı ile yine yürüyerek çıkacaktık. Galatasaray bu staddan çıksa bile, biz o ormandan nasıl çıkacaktık 
   Mavi mavi masmavi de değil miydi Galatasaray Onlar da bir tuhaftı valla. En güzel tarafının İstanbul'a dönüşünün olduğu seyahatlerden biriydi yine işte. İlk 30 dakika hiç risk almak istemedi Terim, almadı da. Geride Prates, Bülent, Hollandalı, K.Hakan... Önlerinde Tamas, Batista... Prates'in önünde bu sefer Sabri, hem de ne Sabri... Sanki anası babası Brezilyalı da, o da doğmuş Brezilya'da... İsmi de sanki sonradan Sabri olma bizim beyaz Brezilyalı Sabri. Durun bitmedi daha... Hani biri çıkıp dese kulübüne 5 - 10 milyon dolar, kendisine de 2 - 3 milyon dolar senelik verdik, kimsenin gıkı bile çıkmayacağı Sabri. Ve işte Hasan ve işte Ergün de orta sahada, düşünün tek santrfor Şükür bile ileriden daha çok orta sahada... No riskti Galatasaray anlayacağınız. CSKA'nın gücü bu kadardı zaten. O kadarını da ilk 30 dakikada mecburen gol bulmak için harcayınca, o 30 dakikada da 3 - 4 çok net gol pozisyonu harcayınca, CSKA da bitti zaten. 30'du galiba, Prates o friği attığında. İşte o an maç da bitti zaten. Herkes rahatladı. Takım da, Terim de, tribündekiler de... Sonra da o Sabri'si ve Arif'iyle önce 2 - 0, sonra 3 - 0 olmuştu bile. 
   2 - 0'dan önce Galatasaray sadece iki Brezilyalısı ve o sanki Brezilyalısı'nın çabukluğuyla, presiyle ve de takım disipliniyle vardı. Ve topsuz vardı. 2 - 0'dan sonra topuyla vardı, "bol"u da vardı, futboluyla da vardı. 
   
   
</TEXT>
</DOC>
