<DOC>
<DOCNO> 172592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sonspo17.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Finli Miika Multaharju'yu aldı... 
</HEADLINE>
<TEXT>

     Denizlispor, Finlandiya'nın Mypa takımından Miika Multaharju'yu transfer etti. 
     Hiatenen'den sonra yeşil-siyahlı takımda forma giyecek ikinci Finlandiyalı olan 26 yaşındaki futbolcu, 3 yıllık sözleşmeye imza attı. 
     UEFA Kupası'na katılan ve hedefleri olan bir takımdan ayrılarak Denizlispor'a geldiğini söyleyen Multaharju, ''Benim için yeni bir başlangıç olacak. Birkaç yıldır yurtdışına çıkmayı istiyordum. Ama her seferinde erteledim. Bu yıl kararımı verip, ayrıldım. Burada olmaktan mutluyum'' dedi. 
     Denizlispor'dan ''Hedefleri olan bir takım'' diye söz eden ve bu nedenle yeşil-siyahlı kulübe geldiğini belirten Multaharju, 30'un üzerinde Finlandiya A ve Ümit Milli takımlarında forma giydiğini, geçen sezon Finlandiya Ligi'nde 27 maçta 10 gol, 11 asistle oynadığını söyledi. 
     
     TRANSFER BİTMEZ 
     Bu arada, imza töreni sonrası basın mensuplarının sorularını yanıtlayan Futbol Şubesi Başkanı Turgut Dalaman, takımlarda transferin hiç bitmediğini, Denizlispor'un kadrosuna 1 santrafor ve 1 oyun kurucu daha katacağını bildirdi. Dalaman, ''Lig uzun bir maraton. Kupa maçları da araya girince, yoğun bir maç trafiği yaşanıyor. Bu nedenle yedek kulübesi zengin olmalı'' diye konuştu. 
     Samsunsporlu Coşkun'un Gerede kampında denendiğini ve kararı teknik direktör Giray Bulak'ın vereceğini kaydeden Dalaman, Finlandiyalı Hiatenen'in de kampa katıldığını ifade etti. 
     
     SERVET'İN DURUMU 
     Dalaman, Servet ile ilgili bir soruya da, ''Şu anda yeni bir gelişme yok. İyi bir fiyat teklifi getiren olmazsa, Denizlispor'da oynamaya devam edecek. Bu konuda kendisiyle görüştüm. Kafası rahat ve takımda oynamaya devam edeceğini söyledi. Kendisine ekstra bir transfer ödemesi yapılmayacak'' yanıtını verdi. 
     
</TEXT>
</DOC>
