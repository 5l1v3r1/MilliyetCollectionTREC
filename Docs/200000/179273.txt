<DOC>
<DOCNO> 179273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/spor/spo03.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekorların adamı 
</HEADLINE>
<TEXT>

   Galatasaray formasıyla ilk kez 19 yaşında tanışan Bülent Korkmaz, kariyerine sayısız ilkler yazdırdı. Emektar kaptan, şimdi 400. lig maçında forma giyip, tarihe altın bir sayfa açmaya hazırlanıyor 
      ERHAN TELLİ 

   
   Tanman'ı yakaladı 
   TÜRK futboluna sayısız hizmetler veren, Galatasaray formasıyla efsaneler sınıfına katılan Bülent Korkmaz, yepyeni bir rekor için artık saatleri sayıyor. En çok kupa toplayan kaptan unvanına sahip olan Bülent, bugünkü Gençlerbirliği maçıyla birlikte kariyerine yeni bir ilk halkası daha eklemeyi planlıyor. Bugüne kadar en çok resmi lig maçı oynayan Cüneyt Tanman'ı 399 yakalayan kaptan, rekoru eline geçirmenin hesaplarını yapıyor. 
   
   Yıllar yıpratamadı 
   İLK resmi maçına 19 yaşında, Rapid Wien deplasmanında oynadığını hatırlatan Bülent, istikrarını mesleğini düzgün ve başarılı yapmasına bağladı. Yıldız futbolcu, "Yeni bir rekor daha kıracak olmak beni sevindiriyor. Benden sonrakilerin beni geçmesini her zaman isterim. Gururlu ve onurluyum. Futbolu yaşayabildiğim noktaya kadar keyif alarak yaşamayı planlıyorum. Avrupa Şampiyonası'nda oynamak istiyorum, Dünya Kupası'nı zaman gösterecek" dedi. 
   
   'Futboldan kopamam' 
   GALATASARAY'IN kaptanı, çocukluğundan bu yana futbolla iç içe yaşadığını ve bu yüzden de nokta koyacağı tarihi belirleyemediğini dile getirdi. Bülent sözlerini şöyle sürdürdü "İleride garanti ortamlar bulursam futbolun içinde kalacağım kesin. Teknik adam veya idari menajer olabilirim. Tek rüyam Şampiyonlar Ligi. Eğer UEFA Kupası'nı kazanan kadro bir sene sonra bozulmasaydı, Devler Ligi'ni de müzemize getirirdik." 
   
   Hakan şoku    GALATASARAY'DA sakatlar kervanına Hakan Ünsal da eklendi. CSKA Sofya maçında dizinden sakatlanan tecrübeli futbolcu dün yapılan son kontrolünden sonra Gençlerbirliği maç kadrosundan çıkarıldı. Bu arada Sarı - Kırmızılılar, Başkent ekibiyle oynayacağı kritik 90 dakikanın son çalışmasını basına kapalı yaptığı antrenmanla tamamladı ve Florya Tesisleri'nde kapma girdi. 
   
   Aslan daraldı    GALATASARAY yabancı transferinde tam bir çıkmazın içine düştü. Gündemde yer alan isimlerin yeterliliği konusunda şüphe yaşayan Sarı-Kırmızılılar, son noktayı bir türlü koyamıyor. Başkan Özhan Canaydın, Fransa'da bir dizi girişimlerde bulunurken, Teknik Direktör Fatih Terim de İstanbul'daki çalışmalarını sürdürüyor. Dört koldan pazarlıklar devam ediyor. 
   BAŞKAN Canaydın'ın Monaco'da yaptığı araştırmalar sonucunda Fatih Terim'e bazı adaylar önerdiği öğrenildi. Ancak Terim'in bu isimlere okey vermediği iddia edildi. İspanyol basınının, Galatasaray'ın gündeminde olduğunu iddia ettiği Racing Santander'in golcüsü Guerrero'yu ise kulübü bırakmıyor. Aslan, Rumen Petre'yi bekletirken, Lukunku'yu önerdiği Brugge'den de olumsuz yanıt aldı. 
   
   
   
</TEXT>
</DOC>
