<DOC>
<DOCNO> 159577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur35.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks Holding Yönetim Kurulu Başkanı'na ateş açıldı... 
</HEADLINE>
<TEXT>

     Merkezi Üsküdar'da bulunan Endeks Holding A.Ş Yönetim Kurulu Başkanı Cemal Selçuk Oral, zırhlı otomobilinin içinde uğradığı silahlı saldırıyı yara almadan atlattı. 
     Oral'ın kullandığı 34 HY 620 plakalı BMW marka zırhlı otomobile, Üsküdar Kısıklı Yan Yol'daki bir kasiste yavaşladığı sırada 3 kişi tarafından tabancayla ateş açıldı. 
     Zırhlı aracına 7 kurşun isabet eden Oral, yara almadan atlattığı saldırı yerinden otomobiliyle uzaklaştı. 
     Silah seslerini duyarak kısa sürede olay yerine gelen polis ekibi, saldırganlardan biri olduğu gerekçesiyle Mehmet Salçın adlı kişiyi gözaltına aldı. Diğer 2 kişi ise bir otomobille olay yerinden kaçtı. 
     Dış ticaret ve denizcilik sektörü ağırlıklı olmak üzere finans, savunma, enerji ve turizm sektörlerinde faaliyet gösteren Endeks Holding A.Ş'nin yetkilileri, Oral'ın, olaydan sonra yaptıkları telefon görüşmesinde kendilerine, ''Büyütülecek bir olay değil. Yara almadım. Herkes işinin başında olsun'' dediğini bildirdiler. 
     Yetkililer, Cemal Selçuk Oral'ın günlük programı gereği İstanbul dışına çıktığını ve muhtemelen yarın döneceğini kaydettiler. 
     
</TEXT>
</DOC>
