<DOC>
<DOCNO> 175737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo16.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamit Altıntop'a övgüler tam gaz sürüyor... 
</HEADLINE>
<TEXT>

     Alman Bild gazetesi, FC Schalke 04 takımında oynayan Hamit Altıntop'a övgülerini sürdürüyor. 
     Gazetede, ''Tip-Top Altıntop - Backham'in kramponları ile çekiç gibi goller'' başlığıyla verilen haberde, Hamit'in İngiliz futbol yıldızı David Backham'in giydiği Adidas şirketinin Predator Mania marka kramponlar ile ''uzak mesafeden gol atmayı sürdürdüğü'' belirtildi. 
     Hamit'in bu kramponlar ile Almanya 1. liginde Borussia Dortmund'a 2 ve UEFA İntertoto Kupası'nda Avusturya'nın FC Superfund Pasching takımına da 1 gol attığı hatırlatıldı. 
     Hamit'in daha önce top koşturduğu Wattenscheid 09'un antrenörü Hannes Bongartz, ''Hamit'in bir sırrı yok. Kendisi olağanüstü bir yeteneğe sahip. Ona her iki ayağı için de silah ruhsatı gerekli'' dedi. 
     Hamit de antrenörü Jupp Heynckes'in kendisine antrenmanlarda sık sık uzaktan şut çektirdiğini, şut çekerken dikkatli ve isabetli olunması gerektiğini belirtti. 
     
</TEXT>
</DOC>
