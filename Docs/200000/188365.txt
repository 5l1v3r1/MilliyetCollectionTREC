<DOC>
<DOCNO> 188365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sonspo17.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rijkaard Rüştü'nün kötü bir kaleci olduğunu söyleyemem 
</HEADLINE>
<TEXT>

     İspanya'nın ünlü kulübü Barcelona'nın Teknik Direktörü Frank Rijkard, ''Rüştü'nün kötü bir kaleci olduğunu söyleyemem ama bir seçim yapmak zorundayım'' dedi. 
     İspanyol Marca gazetesinde bugün yayımlanan habere göre Rijkard, ilk 11'de sahaya sürdüğü kaleci Valdes'in baştan itibaren çok iyi çalıştığını ve bugüne kadar kendisinden memnun olduğunu söyleyerek, Rüştü'nün Barcelona'da kaleyi teslim almasının zor olduğunu ima etti. 
     Valdes'in ''cesur ve sert bir karaktere sahip olduğunu ve iyi oynadığını'' kaydeden Hollandalı teknik adam, Türk kalecinin de ''aynı özelliklere sahip'' olduğunu ancak seçim yapması gerektiğini belirtti. 
     Bu arada, ligin 6. haftası sonunda, Barcelona'nın 9 puanla 9. sırada bulunmasına rağmen ''kendisini kulüp için bir problem olarak görmediğini'' ifade eden Rijkard, henüz istenilen oyun seviyesine gelmediklerini fakat her geçen gün iyiye gittiklerini savundu. 

     
</TEXT>
</DOC>
