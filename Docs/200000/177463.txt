<DOC>
<DOCNO> 177463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/soneko37.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine gelecek hafta bir bono bir de tahvil ihalesi düzenleyecek 
</HEADLINE>
<TEXT>

     Hazine gelecek hafta, biri bono diğeri de tahvil olmak üzere iki ihale birden düzenleyecek. 
     Buna göre 26 Ağustos Salı günü, biri 224 gün vadeli Türk Lirası cinsinden iskontolu hazine bonosu, diğeri de 392 gün vadeli Türk Lirası cinsinden iskontolu devlet tahvili ihalesi yapılacak. 
     Her iki ihalede geri ödeme tarihleri, hazine bonosu ihalesinde ihraç edilen kağıtlar için 7 Nisan 2004, devlet tahvili ihalesinde ihraç edilen kağıtlar için ise 22 Eylül 2004 olarak belirlendi Her iki ihalede satılacak kağıtların ihraç tarihi ise 27 Ağustos Çarşamba. 
     
     SON DURUM 
     Hazine, en son 19 Haziran tarihinde, 546 gün vadeli, Euro ve ABD Doları cinsinden iki iskontolu devlet tahvili ihalesi düzenlemişti. 
     Hazine'nin ABD doları cinsinden tahvil ihalesine, toplam 1 milyar 207.3 milyon dolar teklif gelirken, ihalede nominal 917.2 milyon dolarlık satış gerçekleşmiş, net satış miktarı 852.5 milyon dolar olmuştu. 
     Dolar ihalesinde bileşik faiz yüzde 5, basit faiz yüzde 5.06 olarak belirlenmişti. 
     Euro cinsinden tahvil ihalesine ise toplam 464.4 milyon euro teklif gelirken, ihalede nominal 198.3 milyon euroluk satış gerçekleşmişti. 
     Net satış miktarının 183.8 milyon euro olduğu ihalede, bileşik faiz yüzde 5.18, basit faiz yüzde 5.25 olarak belirlenmişti 
     
     GELECEK HAFTA 4.2 KATRİLYON LİRALIK ÖDEME VAR 
     Öte yandan Hazine'nin, gelecek hafta 4 katrilyon 235 trilyon lirası piyasaya olmak üzere, toplam 4 katrilyon 814 trilyon lira iç borç ödemesi bulunuyor. 
     
</TEXT>
</DOC>
