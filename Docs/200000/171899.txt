<DOC>
<DOCNO> 171899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/yasam/yas05.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Geleceği, bir viyolaya bağlı 
</HEADLINE>
<TEXT>

   Müzik öğrencisi Umut Borucu, 350 milyon liralık bir viyola alamazsa okulundan atılacak 
      ELİF KORAP İstanbul 
   
   Bazen 350 milyonluk bir viyola, bir insanın tüm yaşamını etkileyebiliyor. Müzik tutkusu, 5 yaşındaki Umut Borucu'ya 5 yıl önce ölen babasından mirastı. Umut, geçtiğimiz yıl Edirne Anadolu Güzel Sanatlar Lisesi Müzik Bölümü sınavlarını kazandı. Viyola bölümünde okuyacaktı, ancak annesinin gücü bu enstrümanı almaya yetmiyordu. Durumu öğrenen okul yönetimi, Umut'un bir yıl için derslerde okulun viyolasını kullanmasına izin verdi. 
   
   Kimse destek olmadı 
   Umut, evde çalışamadan sadece okuldaki derslerde görebildiği viyola ile ilk yılını tamamladı. Ama okul, enstrümanı yeni öğrencilerin ihtiyaçları için alınca, Umut'un gelecek hayalleri de yok oldu. Valiliğe, belediyeye ve Edirneli iş adamlarına başvuran anne-oğul bundan da bir sonuç alamadı. Derslerde kullandığı viyola da elinden alınınca, müzik bölümünde okuyan Umut Borucu'nun okuldan ayrılmaktan başka çaresi kalmadı. 
   
   
</TEXT>
</DOC>
