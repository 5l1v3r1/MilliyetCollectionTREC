<DOC>
<DOCNO> 186988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun17.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Türklerin de bulunduğu fuhuş şebekesi .. 
</HEADLINE>
<TEXT>

     Almanya'nın kuzeyinde yapılan geniş çaplı bir operasyonda, aralarında Türklerin de bulunduğu ve insan kaçakçılığıyla kadın ticareti yapan bir şebeke ortaya çıkartıldı. 
     Hamburg polisi, başta Hamburg olmak üzere Schleswig-Holstein ve Aşağı Saksonya eyaletlerinde yaklaşık 140 polisin toplam 18 binada arama yaptığını ve yaşları 20 ila 69 arasında değişen toplam 11 kişinin geçici bir süre gözaltına alındığını bildirdi. 
     Gözaltına alınanlardan 38 yaşındaki Türk kökenli bir Alman vatandaşıyla 32 yaşındaki bir Türkün ve 51 yaşındaki bir İranlının tutuklandığını belirten polis, 45 ve 28 yaşlarındaki 2 Türkün de tutuklanması için mahkemeye sevk edildiğini kaydetti. 
     Gözaltına alınan diğer kişilerin, kimlik tespiti yapıldıktan sonra serbest bırakıldığını bildiren polis, söz konusu kişilerin Almanya'ya yasadışı yollardan yabancı getirdiklerinin ve özellikle Doğu Avrupa ülkelerinden getirdikleri kadınları fuhşa zorladıklarının tahmin edildiğini kaydetti. 
     Polis ayrıca, Haziran ayından bu yana izlenen şebekenin bir Alman, bir Türk ve bir İranlı üyesinin evinde birer tabanca bulunduğunu açıkladı. 
     
</TEXT>
</DOC>
