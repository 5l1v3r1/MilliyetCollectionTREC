<DOC>
<DOCNO> 184754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sondun06.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz "ABD askerleri, en az 2004 sonuna kadar Irak'ta" 
</HEADLINE>
<TEXT>

     ABD Savunma Bakan Yardımcısı Paul Wolfowitz, önemli sayıda Amerikan askerinin, en azından 2004 yılı sonuna kadar Irak'ta kalabileceği uyarısında bulundu. 
     ABD Temsilciler Meclisi Demokrat Partili yetkilileri tarafından kongredeki bir oturumda sıkıştırılan Wolfowitz, Amerikan askerlerinin, Kasım 2004'teki ABD başkanlık seçiminin hemen öncesinde geri çekilmesinin planlanıp planlanmadığı sorusuyla karşılaştı. ABD Savunma Bakan Yardımcısı ise hiçbir kararın, siyasi temelde alınmadığını vurgulayarak, ''bunlar ulusal güvenlik kararlarıdır ve ulusal güvenlik temelinde bu tür kararlar alınmalıdır'' dedi. 
     Amerikan askerlerinin Irak'ta ne kadar kalacağı konusunda yorumda bulunmaktan kaçınan Wolfowitz, askerlerin varlığının en azından 2004 yılının sonuna kadar Irak'ta olacağına inandığını söyledi. 
     ABD Temsilciler Meclisi silahlı hizmetler komitesinde, ABD'nin Irak'taki sivil yöneticisi Paul Bremer ile birlikte bir oturuma katılan Wolfowitz, ABD Başkanı George Bush'un 87 milyar dolarlık Irak'ta askeri ve insani operasyonlar bütçesine kongreden onayın gerekliliği konusunu ağırlıklı olarak vurguladı. 
     Senato liderleri, 87 milyar dolarlık ek Irak bütçesi için görüşmelere gelecek hafta başlamayı umduklarını söylüyor. ABD kongresinden bu ek bütçe talebinin kolayca geçmesi bekleniyor. Ancak Demokrat Partililer, özellikle Irak'ın yeniden yapılanması için ayrılan 20.3 milyar dolara ilişkin Bush yönetimine eleştiride bulunuyorlar ve zengin Amerikalılardan daha fazla vergi alarak yeniden yapılanmanın karşılanmasını talep ediyorlar. Ancak bu fikirlerin, hem Temsilciler Meclisi, hem de Senato'yu kontrol eden Bush'un Cumhuriyetçi Partisi'nin muhalefetiyle karşılaşması bekleniyor. Demokratların bir kısmı, Irak'ın petrol gelirlerinin 15 milyon dolarının, Irak altyapısı için harcanmasını talep ediyor. 
     Demokrat Partililer, ''uzun dönemde Irak zengin bir ülke olacak. Bu yüzden, yeniden yapılanma çalışmalarının uzun dönemli bir kredi haline dönüştürülmesi çok mantıklı olur'' mesajını vurguluyor. 
     Öte yandan Bremer, kongredeki oturumda, Bush'un 87 milyar dolarlık ek bütçe talebi kabul edilse bile, yeniden yapılanma bedelinin karşılanması için gelecek beş yılda 40 milyar dolar daha ek bütçe gerekeceğini söyledi. Bremer ayrıca, Irak'ın, uzun dönemli borç alabilecek bir hükümete henüz sahip olmadığına dikkati çekti. 
     
</TEXT>
</DOC>
