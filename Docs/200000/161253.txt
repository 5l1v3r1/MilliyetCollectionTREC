<DOC>
<DOCNO> 161253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo04.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig üçüncü kez 'İzmir'siz' 
</HEADLINE>
<TEXT>

     Göztepe'den sonra ligin son haftasında da Altay'ın düşmesi, İzmirli futbolseverlere büyük üzüntü yaşatırken, ''Türkiye'nin 3. büyük kenti'' olanak anılan İzmir, 2003-2004 sezonunda üçüncü kez Birinci Lig heyecanından uzakta kalacak. 
     1958 yılında ''Birinci Lig'' diye başlayan ve 2 sezon önce ''Birinci Süper Lig'' adını alan organizasyonda, İzmir 1983-84 ve 2000-2001 sezonları dışında en az 1 takımla temsil edildi. 
     1982-83 sezonunda Birinci Lig'deki tek İzmir ekibi olan Altay'ın düşmesi, bir sonraki sezonda İzmir'i ilk kez Birinci Lig'den yoksun bıraktı. Altay, 1984-85 sezonunda yeniden Birinci Lig'e dönmeyi başardı. 
     1999-2000'de İzmir, 2 takımla birden düşme acısını yaşadı. Göztepe, sezon tamamlanmadan ligde kalma yarışında havlu atarken, son haftada 1 puana ihtiyacı olan Altay, Antalyaspor deplasmanında 3-1 yenilince lige veda etmişti. 
     Bu sezon da adeta ''tarih tekerrür etti''. Göztepe ligin tamamlanmasına 3 hafta kala ''pes etti''. Altay da son haftaya Bursaspor ve Elazığspor'dan avantajlı girmesine rağmen, İstanbulspor beraberliğiyle ligden düşen 3. ekip olmaktan kurtulamadı. 
     Böylece 2003-2004 sezonunda İzmir kenti, tarihinde 3. kez Birinci Süper Lig'de temsil edilememenin burukluğunu yaşayacak. 
     Buna karşılık İkinci Lig A Kategorisi'nde 4 İzmir ekibi yer alacak. Birinci Süper Lig'den düşen Altay ve Göztepe, İkinci Lig B Kategorisi'nden şampiyon olarak yükselen Karşıyaka ve bu ligde yer alan İzmirspor arasındaki yerel rekabetle İzmirli futbolseverler teselliyi İkinci Lig A Kategorisi'nde bulacak. 
     
     EN ÇOK ALTAY 
     İzmir, 1958-59'da başlayan Profesyonel Birinci Lig'de ilk olarak Altay, İzmirspor, Göztepe ve Karşıyaka ile temsil edildi. Daha sonra bu takımlara Altınordu da katıldı. İlk yıllarda 4-5 takımla Birinci Lig'de yer alan İzmir'de bu rakam zamanla 3'e düştü. 1971-72 sezonunda Altay, Göztepe ve Karşıyaka Birinci Lig'de mücadele verirken, o yıl Karşıyaka'nın düşmesiyle başlayan ''2 takımlı'' dönemler zaman zaman ''1 takımla temsil edilme'' biçimine dönüştü. 
     İzmir, 5 sezon 5 takımla, 3 sezon 4 takımla, 6 sezon 3 takımla Birinci Lig'de yer aldı. Daha sonra 6 sezon 2 takımı, 13 sezon da 1 takımı Birinci Lig'de bulunduran İzmir, gelecek sezon da 3. kez bu heyecandan uzak kalacak. 
     İzmir takımlarının Birinci Lig'de yer alma sayıları ise şöyle 
     
     
Altay 41 Göztepe 24 Karşıyaka 15 İzmirspor 11 Altınordu 8 
     
</TEXT>
</DOC>
