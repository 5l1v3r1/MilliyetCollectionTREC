<DOC>
<DOCNO> 176926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sondun02.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BM, Bağdat'ta ölen 7 görevlisinin isimlerini açıkladı... 
</HEADLINE>
<TEXT>

     Birleşmiş Milletler Irak'taki bombalı saldırıda hayatını kaybeden uluslararası BM görevlilerinin adlarını açıkladı. 
     Brezilya, ABD, Filipinler, Mısır, İngiltere ve Kanada'dan oldukları belirlenen uluslarası BM görevlilerinin adları, görevleri ve uyrukları şöyle 
     -Sergio Vieira de Mello, BM Genel Sekreteri Kofi Annan'ın Irak özel temsilcisi, Brezilya -Richard Hooper, BM Siyasi Olaylar Departmanı, ABD -Ranillo Buenaventura, İnsani İşlerin Koordinasyonu'ndan sorumlu BM Bürosu, Filipinler -Marilyn Manuel, Viera de Mello'nun oluşturduğu kadronun üyesi, Filipinler -Jean-Selim Kanaan, Viera de Mello'nun oluşturduğu kadronun üyesi, Mısır -Fiona Watson, Viera de Mello'nun oluşturduğu kadronun üyesi, İngiltere -Chris Klein-Beckman, BM Çocuk Fonu'na bağlı Irak program koordinatörü, Kanada. 
     
     ANNAN'DAN BRİFİNG... 

     BM Genel Sekreteri Kofi Annan, Bağdat'taki BM merkezine düzenlenen saldırıyla ilgili olarak bugün BM Güvenlik Konseyi'ne bilgi verecek. 
     Bağdat'ta BM merkezi olarak kullanılan Kanal oteline yönelik terörist saldırı üzerine Helsinki'de tatilini yarıda keserek New York'a hareket eden Annan, bu akşam yerel saatle 17 30'da TSİ 00.30 toplanacak olan Güvenlik Konseyi'ne olaylarla ilgili brifing verecek. 
     BM tarafından yapılan açıklamada, Annan'ın, konsey üyelerine bilgi verdikten sonra basın mensuplarının sorularını da cevaplandıracağı kaydedildi. 
     
     SON 11 YILDA 221 KİŞİ ÖLDÜ 

     Irak'ta meydana gelen bombalı saldırıya kadar, 1992'den beri 221 BM görevlisinin kazalar ile silahlı ve bombalı saldırılar da dahil olmak üzere çeşitli şiddet olayları sonucu hayatlarını kaybettikleri bildirildi. 
     BM yetkilileri, hayatlarını kaybedenlerden 57'sinin uluslararası görevliler, 164'nün ise yerel çalışanlar olduğunu belirttiler. Hayatlarını kaybeden BM görevlilerinden 39'unun BM barışgücü operasyonlarında görev yapan sivil görevliler olduğu kaydedildi. 
     221 sivil BM görevlisinden 28'inin 9 adet uçak kazası, 123'ünün silahlı saldırı, 52'sinin Ruanda ve Burundi'de yaşanan etnik çatışmalar, 16'sının aralarında bombalı saldırılar ve mayın patlamalarının da bulunduğu çeşitli 'kötü niyetli eylemler' sonucu hayatlarını kaybettikleri vurgulandı. 
     BM Çalışanlar Sendikası'na bağlı güvenlik komitesi, BM Irak üst düzey temsilcisi Brezilyalı Sergio Vieira de Mello'nun da aralarında bulunduğu 20 kişinin hayatını kaybetmesi ve 100'den fazla kişinin yaralanmasıyla sonuçlanan Irak'taki bombalı saldırı konusunda kapsamlı bir soruşturma açılması çağrısında bulundu. Güvenlik komitesi yetkilileri, BM'nin ''böylesine korkunç bir olayı önlemek için niçin yeterince güvenlik önleminin alınmadığını'' araştırması gerektiğini kaydettiler. Söz konusu komite ayrıca, BM Genel Sekreteri Kofi Annan'a, Irak'taki tüm operasyonların durdurulması ve güvenliği artırıcı önlemlerin alınacağı zamana dek tüm BM görevlilerinin geri çekilmesi çağrısında bulundu. 
     Komite tarafından yayınlanan yazılı açıklamada, ''Bu küstahça saldırı tüm dünyada görev yapan BM çalışanlarının üstlerine aldıkları sayılamayacak kadar çok sayıda riskin trajik bir hatırlatması olmuştur'' ifadeleri yer aldı. 
     
</TEXT>
</DOC>
