<DOC>
<DOCNO> 191150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/yasam/ayas.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Altın'ı oydular 
</HEADLINE>
<TEXT>

   Milliyet, Bergama Ovacık Altın Madeni'nin, çevre arazileri alarak adım adım nasıl köyleri yutmaya başladığını havadan görüntüledi 
      Milliyet gökyüzünden izliyor 
   MURAT ÖZTÜRK 
   
   Bergama'daki Ovacık Altın Madeni'nin çevresi giderek genişliyor. 
   Köylerin sınırlarına dayanan ve hatta bazı köylerin arazilerini alan madenci şirketin genişleme çalışmalarının sürdüğü kaydediliyor. 
   Madene en yakın köylerden Çamköy Muhtarı Ali Zeybek, madenin köylerin arazisini satın alarak genişlemesini sürdürdüğünü belirterek, "Maden şirketi benim bildiğim köydeki arazi sahiplerinden 30 - 40 dekarlık bir yer aldı. Bizim köyden de almak istiyorlar. Ama arazimizi satmamaya kararlıyız. Daha çok bizim gibi madene yakın Narlıca köyünden arazi alıyorlar" dedi. 
   
   'Eski direniş kalmadı' 
   Narlıca köyü Muhtarı Veysel Akçit ise altın madenlerine karşı eski direnişin kalmadığını, köyde madenci şirkete arazi satışlarının sürdüğünü belirterek, "Şimdiye kadar 3-4 kişi satış yaptı. Diğer köylüler de sıraya girdi. Hatta benden yardım istiyorlar. Bildiğim kadarıyla 150 dönüm civarında arazi bizim köyden satıldı. Dönümünü 8-8.5 milyar liradan satın alıyorlar" diye konuştu. 
   Ovacık Altın Madeni İşletmesi yöneticilerinin verdiği bilgiye göre, madende çalışan 270 kişinin yüzde 80'i Bergama ve çevredeki köylerden. 
   Madende 15'i mühendis, operatör ve tekniker olmak üzere 25 kadar da kadın personel görev yapıyor. Elemanlar sınavla alınıyor. 
   Yönetim, ilk tercihlerini madene en yakın Ovacık, Narlıca ve Çamköy'den, ikinci tercihlerini ise daha uzak köyler olan Pınar, Soğancı, Süleymanlı, Aşağı Kırıklar, Alacalar ve Tepeköy'den yana kullanıyor. Eylemlerin en büyük destekçisi Narlıca köyünden ise 35 kişi madende çalışıyor. 
   
   
</TEXT>
</DOC>
