<DOC>
<DOCNO> 167821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/soneko13.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Irak'ta yaşanan olayı içimize sindiremeyiz 
</HEADLINE>
<TEXT>

     Türkiye Odalar ve Borsalar Birliği Başaknı Rifat Hisarcıklıoğlu, ABD'nin, Süleymaniye'deki Türk askerlerine yönelik hareketini değerlendirirken, ''Irak'ta yaşanan olayı kabul etmemiz, içimize sindirmemiz mümkün değil'' dedi. 
     ''Türkiye'nin geleceği İharcattadır'' konulu panelin açılış konuşmasını yapan Hisarcıklıoğlu, çıkışta, basın mensuplarının Irak'ta Türk askerlerine yönelik yapılan hareket konusundaki soruları yanıtladı. 
     Bu olayı kabul etmenin mümkün olmadığını vurgulayan Hisarcıklıoğlu, şöyle devam etti 
     ''Türk askeri orada işgalci konumunda değil. Uluslararası anlaşmalar, orada bulunan askerlerle yapılan anlaşma çerçevesinde orada bulunuyor. Zan üzerine yapılan her hareket, yanlış telakki edilir. Bu yapılan hareketler, Türk-Amerikan ilişkilerini zarar vermektedir.'' Türkiye ve ABD'deki aklıselim insanların, iki ülke arasındaki ilişkilerin geliştirilmesi için çaba sarfettiklerine işaret eden Hisarcıklıoğlu, bu tip hareketlerin, ileri bazda da ABD'nin bu coğrafyada hareket alanını daraltacağına işaret etti. 
     Türkiye ABD ilişkilerindeki en büyük eksikliğin ise ekonomik ayağının olmaması olduğunu vurgulayan Hisarcıklıoğlu, şöyle devam etti 
     ''Ekonomi ayağı olmayınca ilişkiler pamuk ipliğine bağlı gerçekleşiyor. Ekonomik ilişkiler yeterli seviyede olsaydı, belki bugün yaşanan sıkıntıların olmayacağını görecektik.'' 
     
     KAMUDA ATAMALAR 
     TOBB Başkanı Hisarcıklıoğlu, AK parti hükümetinin ''bürokraside geniş çaplı atama hazırlığı içinde olduğu'' yolundaki iddiaların hatırlatılması üzerine, AK partinin programında atamalarda liyakatın esas alınacağına dair hüküm bulunduğunu hatırlatarak, ''prensiplere bakıyoruz, atamalarda liyakat esasının dikkate alınması daha doğru olur'' dedi. 
     Hisarcıklıoğlu, IMF heyetinin yarın geleceği hatırlatılarak 5 ve 6. gözden geçirmenin birleştirilmesi ihtimalini değerlendirirken de, bunun normal olduğunu kaydetti. 
     
</TEXT>
</DOC>
