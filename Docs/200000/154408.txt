<DOC>
<DOCNO> 154408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sondun08.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Soyuz, hedeflenen yere inemedi... 
</HEADLINE>
<TEXT>

     Uzay mekiği Columbia'nın 1 Şubat'ta Dünya'ya dönerken düşmesi üzerine, uzayda planlanandan fazla kalan iki Amerikalı astronot ile bir Rus kozmonotu dünyaya getiren Soyuz Birlik mekiğinin öngörülenden yaklaşık 500 kilometre uzağa indiği bildirildi. 
     Kazakistan'daki Rus yetkililerin açıklamasına göre, mekiği aramaya giden uçaktaki pilot, mekiğin öngörülenden 500 kilometre uzağa indiğini söyledi. Bölgeye hemen 2 helikopter gönderildiği belirtildi. 
     Moskova yakınlarındaki uzay uçuş merkezi de, mekiğin öngörülen yere inemediğini ve bulunmasının zaman aldığını açıkladı. Rus yetkililere göre mekikteki mürettebatın durumu iyi. 
     Mekiğin Dünya'ya inişinin ardından kontrol merkeziyle Soyuz arasında iletişimin kesildiği ve helikopterlerin mekiğin yerini bulmasını sağlayan radyo sinyalinin çok zayıf olduğu belirtildi. 
     Soyuz, uzay mekiği Columbia'nın, 1 Şubat'ta Dünya'ya dönerken düşmesinin ardından Uluslararası Uzay İstasyonu'na UUİ gönderilen ilk uzay aracı oldu. 
     Amerikan Ulusal Havacılık ve Uzay Dairesi NASA , 7 kişilik mürettebatın hayatını kaybettiği kazanın ardından, geriye kalan 3 mekiği kaza nedeni tam anlaşılıncaya dek yerde tutmaya karar vermişti. 
     Rusya Uzay Kurumu, mekik faciası günü boşluğu telafi edeceğine söz vererek, UUİ'nin yapımında, mürettebatın istasyona taşınması ve nöbet değişimi işlerini üstleneceğini açıklamıştı. 
     Columbia kazasından sonra, UUİ'de Kasım'dan beri görev yapan ekibin süresi uzatılmıştı. Dünya'ya bugün dönen mürettebatın, normal olarak Mart'ta dönmesi planlanmıştı. 
     
</TEXT>
</DOC>
