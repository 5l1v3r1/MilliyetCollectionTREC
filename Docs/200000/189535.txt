<DOC>
<DOCNO> 189535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sonspo08.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, 98 yaşında... 
</HEADLINE>
<TEXT>

     Galatasaray Kulübü'nün 98. kuruluş yıldönümü törenlerle kutlandı. 
     Galatasaray Lisesi'nde toplanan Kulüp Başkanı Özhan Canaydın, yönetim kurulu üyeleri, az sayıda genel kurul üyesi ile kulübün çeşitli branşlardaki sporcuları, lise bahçesindeki Atatürk Anıtı'na çelenk koyarak, saygı duruşunda bulundu. 
     Ardından Tevfik Fikret Salonu'nda yapılan törenlere geçilirken, başkan Canaydın burada yaptığı konuşmada, Avrupa'ya açılma çalışmalarının son aşamaya geldiğini bildirdi. Canaydın, büyük önem verdikleri 100. yıldönümü kutlamalarının hazırlıklarına şimdiden başladıklarını söyledi. 
     Törende daha sonra 1615 üye numaralı Kadri Dağ, en kıdemli üye sıfatıyla yaş kütüğüne 98. yıl plaketini başkan Canaydın ile birlikte çaktı. Başkan Canaydın'ın, Dağ'ın elini öpmesi dikkat çekti. 
     Törende ayrıca, kulüp üyeliğinde 50. yılını dolduranlara berat ve madalyaları verildi. 
     
     KUPALAR ALKIŞLANDI 
     Törenin son bölümünde Galatasaray Kulübü'nün geçen sezon çeşitli branşlarda kazandığı kupalar tanıtıldı. 
     100'e yakın kupa ve şiltin genellikle kürek, yüzme ve sutopu branşlarından elde edilmiş olması dikkat çekerken, futbolda lig ikinciliği kupası fazla alkış almadı. 
     Kupalar daha sonra müzeye teslim edildi. 
     
     SÖNÜK GEÇTİ 
     8 bini aşkın üyesi bulunan Galatasaray Kulübü'nün 98. kuruluş yıldönümü kutlamalarına çok az sayıda üye katıldı. 
     Sporcuların yanı sıra yaklaşık 60 kongre ve divan kurulu üyesi törenler ve daha sonraki Geleneksel Galatasaray Pilavı yemeğinde yer aldı. 
     
     BAŞKAN, MUHABİRLERE KIRGIN 
     Galatasaray Kulübü Başkanı Özhan Canaydın, törenler sonrasında medyaya açıklama yapmadı. 
     Canaydın, bu ayki olağan divan kurulundaki ''Medya benim ölmemi istiyor'' sözlerinin basına yansıması nedeniyle muhabirlere kırgın olduğunu söyledi. 
     Divan kurulu toplantısındaki bu sözlerinin ''şaka'' olduğunu anlatan Canaydın, ''Ben o sözlerimle şaka yapmıştım. Ama bunu ciddiye aldınız. Hatta bu sözlerden sonra sizlere dönüp gülümsemiştim. Sizlere kırgınım, artık espri de yapmayacağım'' dedi. 
     
</TEXT>
</DOC>
