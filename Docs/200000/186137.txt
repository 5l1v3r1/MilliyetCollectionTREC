<DOC>
<DOCNO> 186137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/siyaset/siy20.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Erdoğan, 'Genelkurmay isterse bedelli çıkabilir'    Başbakan Recep Tayyip Erdoğan, bedelli askerlik için Genelkurmay ile bir görüşmelerinin bulunmadığını bildirdi. NTV'de konuşan Erdoğan, "Genelkurmayımız'dan böyle bir talep geldiğinde, bunu hemen uygulamaya koyarız. Bu konuda bir görüşmemiz olmadı" dedi. 
   
   Born, 'Metin Kaplan'ı Almanya'da istemiyoruz    Almanya'nın Ankara Büyükelçisi WolfRuthart Born, Metin Kaplan'la ilgili olarak Türkiye'ye bir sualname verme hazırlığı içinde olduğunu bildirdi. 2 hükümet arasında konuya ilişkin bir görüş ayrılığı bulunmadığını söyleyen Born, Kaplan'ı Almanya'da istemediklerini ifade etti. 
   
   Giresun'da teröristler şantiyeden aşçı kaçırdı    Giresun Ericek Köyü'nün kırsal alanında bulunan Orman İşletme Şefliği şantiyesine dün öğle saatlerinde gelen TKPML TİKKO üyesi bir grup terörist, aşçı olarak çalışan Beykant Oflu'yu kaçırdı. 2 saat sonra Oflu'yu serbest bırakan militanlar örgütsel propaganda yaptı. 
   
   PKK'lı füzeci cenazede yakayı ele verdi    Romanya'da füze eğitimi gördüğü belirtilen PKK KADEK üyesi "Neco" kod adlı Nesimi Özdemir, Göle'ye bağlı Koyunlu köyünde babasının cenaze törenine katılınca yakalandı. İhbar üzerine yakalanan Özdemir, çıkarıldığı mahkemece tutuklanarak cezaevine gönderildi. 
   
   Dev-Yol davalarında dosthane çözüm    Avrupa İnsan Hakları Mahkemesi AİHM , Türkiye konusunda açılan 6 davayı karara bağladı. Türkiye, altı davanın beşinde dostane çözüme giderken, 275 bin euro tazminat ödemeyi kabul etti. Türkiye'nin siciline işlenen tek dosya, Zeynel Abidin Kızılyaprak'ın açtığı dava oldu. 
   
   
</TEXT>
</DOC>
