<DOC>
<DOCNO> 158292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sonspo15.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'da Sinan şoku... 
</HEADLINE>
<TEXT>

     Birinci Süper Futbol Ligi'nde son 2 haftaya girilirken, kümede kalma mücadelesi veren Altay'da, golcü oyuncu Sinan apandisit ameliyatı olarak sezonu kapattı. 
     Midesi bulandığı için antrenmana katılmayan Sinan'ın, Özel Sağlık Hastanesi'nde yapılan tahlilleri sonucunda apandisit teşhisi konuldu ve acilen ameliyat olması gerektiği belirtildi. Doç. Dr. Gürkan Avcı tarafından ameliyat edilen Sinan'ın sezonu kapattığı kaydedildi. Kaptan Tahir'in de besin zehirlenmesi geçirdiği, ancak durumunun iyi olduğu bildirildi. 
     Gelecek sezon için Beşiktaş ile anlaştığı kaydedilen yıldız oyuncu Sinan'ın, kritik Kocaelispor maçı öncesinde apandisit ameliyatı olarak sezonu kapatması Altay'da üzüntü yarattı. Teknik Direktör Hüseyin Kalpar, Sinan'ın sağlığına kavuşmasına sevindiklerini, takım arkadaşlarının onun yokluğunu hissettirmemek için daha da çok gayret göstereceklerini söyledi. 
     Kalpar, dar bir kadroya sahip olduklarını, kart cezalıları İnanç ve Çağdaş'a Sinan'ın da eklenmesiyle sıkıntı yaşadıklarını belirterek, ''Ancak bu durum oynayabilecek durumdaki futbolcularımızda pozitif bir etki de yaratabilir. Ne olursa olsun ligde kalacağımıza inanıyoruz. Kalan 2 maçımızı da kazanacak güçteyiz'' dedi. 
     Kulüp Başkanı Ahmet Taşpınar da hafta boyunca antrenmanları takip ettiğini ve oyuncularda üst düzeyde bir kazanma azmi gözlemlediğini belirterek, ''Kadromuzdaki futbolcular bu kritik dönemde sahada gereken mücadeleyi gösterecektir. İşi bu duruma getirmemeliydik ama kalan 2 haftada alacağımız galibiyetlerle ligde kalacağız'' diye konuştu. 
     
</TEXT>
</DOC>
