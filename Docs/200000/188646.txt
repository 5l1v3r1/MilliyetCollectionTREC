<DOC>
<DOCNO> 188646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur32.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'ın saldırıyla ilgili açıklamaları... 
</HEADLINE>
<TEXT>

     Başbakan Recep Tayyip Erdoğan, Türkiye'nin Bağdat Büyükelçiliği'ne yapılan terörist saldırının, TBMM'den alınan izne yönelik bir terör eylemi olduğunu kabul etmediklerini belirterek, ''Bunları sadece Irak'taki olumlu gelişmelerin önünü kesmeye yönelik adımlar olarak görüyorum'' dedi. 
     Başbakan Erdoğan, Güney Afrika Cumhuriyeti Cumhurbaşkanı Birinci Yardımcısı Jacob Zuma ile düzenledikleri ortak basın toplantısının ardından, gazetecilerin sorularını da yanıtladı. 
     Bir gazetecinin, Türkiye'nin Bağdat Büyükelçiliği'ne yapılan saldırının Türk askerinin Irak'a gitmemesi için bir tehdit ya da uyarı olduğunu düşünüp düşünmediği ve bugün Genelkurmay Başkanı Orgeneral Hilmi Özkök ile yaptığı görüşmenin gündemini sorması üzerine Erdoğan, şunları söyledi 
     ''Bugün, öğleden sonra gerçekleştirilen bu terörist saldırı, aslında şu ana kadar olan terörist saldırıların devamı niteliğindeki bir eylemdir. Bu terörist eylemi gerçekleştiren terörist, eylemle birlikte ölmüştür. Bunun dışında Iraklı 2 polisle bizim görevlimiz durumunda olan 3 kişi yaralı durumdadır. Fakat yaraları ağır değil. Elçilikte ufak tefek bazı hasarlar var. 
     Biz bunun, Türkiye'nin şu anda TBMM'den almış olduğu izne yönelik bir terör eylemi olduğunu kabul etmiyoruz. Bunları sadece, Irak'taki olumlu gelişmelerin önünü kesmeye yönelik adımlar olarak görüyoruz. Çünkü hiçbir zaman, terör eylemleri ile barış gelmez, terör eylemleri ile mutluluk gelmez, terör eylemleri ile şunu bilelim ki bir ülkeye huzur gelmez. Kaldı ki Türkiye, orada herhangi bir eyleme yönelik fiillerle değil, sadece Irak halkının refahı ve mutluluğu istikametindeki gelişmelere yardımcı olmak için vardır. Bunun dışında atılacak adımlar içinde, bizler ne hükümet olarak ne de oraya göndereceğimiz istikrar gücümüz olarak zaten bulunmayız.'' Başbakan Erdoğan, bu eylemin, uluslararası teröre karşı, uluslararası terörle mücadelede bir ortak mücadele platformu oluşturmaya mecbur olunduğunu bir kez daha gösterdiğini ifade ederek, ''Böylece, güvenlik sorununu çözmüş olalım. Bu sorun çözülmeden mutluluğu ve huzuru beklemek de maalesef mümkün değildir'' dedi. 
     Genelkurmay Başkanı Orgeneral Hilmi Özkök ile görüşmesinin gündeminin sorulması üzerine Erdoğan, ''Bu istikamette... Irak konusu, Kıbrıs konusu...'' diye konuştu. 
     Orgeneral Özkök ile görüşmesinde imam hatip liseleri ile ilgili Genelkurmay İkinci Başkanı Orgeneral İlker Başbuğ'un uyarılarının gündeme gelip gelmediği sorusunu yanıtlarken de Erdoğan, ''Onları da görüştük. Bunların hepsi, ülkemizin gündeminde olan şeyler. Ama, ifadeler sizler tarafından da daha dikkatli kullanılırsa, herhalde ülkemizdeki havayı, huzuru teşvik etmiş olursunuz'' dedi. 
     
</TEXT>
</DOC>
