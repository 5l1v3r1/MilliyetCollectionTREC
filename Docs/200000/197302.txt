<DOC>
<DOCNO> 197302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sontur09.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Teröre karşı ortak akıl oluşturmalıyız... 
</HEADLINE>
<TEXT>

     Başbakan Recep Tayyip Erdoğan, terörün illegal yollarla devam eden bir süreç olduğunu belirterek, "Bu süreç için hep birlikte bir ortak akıl oluşturmak ve mücadeleyi de bu şekilde vermeye mecburuz" çağrısında bulundu. 
     Beyoğlu'nda HSBC önünde patlayan bombada yaşamını yitiren sanatçı Kerem Yılmazer için ilk tören Harbiye Muhsin Ertuğrul Sahnesi'nde düzenlendi. Törene sanatçının çok sayıda dostunun yanı sıra Başbakan Erdoğan, Kültür ve Turizm Bakanı Erkan Mumcu, İstanbul Büyükşehir Belediye Başkanı Ali Müfit Gürtuna, Emniyet Müdürü Celalettin Cerrah da katıldı. 
     Yılmazer'in sahneye konulan cenazesi büyük bir Türk Bayrağı ile örtülürken, bir sütun üzerinde anısına çok sayıda mum yakıldı, oynadığı çeşitli oyunlarda giydiği kostümleri de sahneye kondu. 
     
     İHSAN DEVRİM'DEN SALONU DUYGULANDIRAN KONUŞMA 

     Tören sırasında sanatçı arkadaşları Yılmazer'i anlatırken, tiyatrocu İhsan Devrim, sahnede kalanların en yaşlılarından biri olduğunu, sahneden olanların oluş nedeninin tiyatro sevdası olduğunu, bu sevda ile devam ettiklerini dile getirdi. 
     Devrim, "Bu sahnedekilerin burda oluşların sebebi tiyatro sevdadır. Bu sevda ile yaşarız, devam ederiz, ölürüz. Türkiye ikinci bir kurtuluş savaşına başlıyor. 
     Burada yaşarız, devam ederiz ölürüz. Şehit olamayız. Kerem şehit oldu. Kalkın ayağa onu selamlayalım. Her taraftan şehit vereceğiz, tiyatrodan da şehit vereceğiz ben onu kıskınıyorum" demesi üzerinde salondakiler ayağa kalkarak Yılmazer'i alkışladı. 
     
     ERDOĞAN "YILMAYALIM" 

     Başbakan Erdoğan da törende yaptığı konuşmasına "Ölüm bir yok oluş değil ölüm aslında yeniden bir diriliştir" diye başladı. Yılmazer'i bu dirilişin simgelerinden bir tanesi olarak gördüğünü ifade eden Erdoğan, "Barışa bir selam, adalete bir selam olarak görüyorum. Özgür yaşamımızın bir simgesi olarak görüyorum. Zira bu özgür yaşamımızı bombalar sustaramayacaktır" dedi. Erdoğan, şöyle konuştu 
     "Bu özgür yaşam uğrunda çok bedeller ödedi insanımız, bundan sonra da ödeyecek. Eğer bu bedelleri ödeyemezsek o arzuladığımız yaşamı yakalamak da mümkün değildir. Acımız törer sevgili Yılmazer gibi birçok insanımızı aldı. 
     Aslında dini milleti, ırkı, zamanı, zemini olmayan bir yolculuk içerisinde aldı. Ve terör maalelesef legal amacı olmayan ilegal yollarla devam eden bir süreç. Bu süreç için hep birlikte bir ortak akıl oluşturmak ve mücadeleyi de bu şekilde vermeye mecburuz. Yılmamamız gerekiyor." Tiyatro salonlarının Yılmazer'in nezdinde daha çok doldurularak bunun cevabının verilebileceğini bildiren Erdoğan, "İnanıyorum ki bu yeniden dirilişin bir adımı olacaktır" diyerek eşine ve sanat dünyasına başsağlığı diledi. 
     Kültür Bakanı Erkan Mumcu ise Yılmazer'in anısı ve tiyatro sevgisinin tiyatro ile birlikte yaşayacağını belirtti. Mumcu, "Onu ve dostlarının teröre ve her türden kötülüğe karşı direnişi sanat aşkı barış aşkı ile devam edecek" dedi. 
     İstanbul Büyükşehir Belediye Başkanı Ali Müfit Gürtüna da "Terörün kör karanlığından sanatın ışığı sanatçının yolgöstericiliği ile çıkarız" diye konuştu. 
     Yılmazer, Teşvikiye Camii'nde kılınacak cenaze namazının ardından toprağa verilecek. 
     
</TEXT>
</DOC>
