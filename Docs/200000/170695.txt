<DOC>
<DOCNO> 170695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sondun09.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC'nin "Kelly kaynağımızdı" açıklaması Blair'i rahatlattı 
</HEADLINE>
<TEXT>

     İngiliz basını, Dr. David Kelly'nin trajik ölümüyle ilgili olarak BBC tarafından dün yapılan açıklamanın Başbakan Tony Blair'i rahatlattığı yorumlarına yer verirken, The Daily Telegraph araştırması ise halkın yüzde 59'unun olup-bitenlerde hala Blair'i hatalı gördüğünü ortaya koydu. 
     ''Kriz BBC'nin etrafında yoğunlaşırken Başbakan rahatladı'' başlığını kullanan The Times gazetesi, Blair'in Washington'dan güleryüzle başlayıp, Uzakdoğu turunun ilk iki günü sıkıntılıyken, dün BBC'nin açıklamasının ardından ilk kez yeniden gülerkenki fotoğraflarını yayınladı. 
     BBC'de ise genel müdürden haber editörüne ve haberi yazan muhabire kadar herkese istifa çağrıları yapıldığını belirten The Times gazetesi, ünlü yayın kuruluşunun imajını ve güvenirliliğini korumak için büyük mücadeleye girdiğini yazdı. Gazete, haberi yazan muhabir Andrew Gillighan'ın da savunmaya geçtiğini ve ''Dr. Kelly'nin sözlerini aynen ve çarpıtmadan kullandım'' dediğini belirtti. 
     The Guardian gazetesi de Dr. Kelly henüz yaşarken ve ''Ben BBC'nin kaynağı olamam, çünkü muhabiriyle bu haberde geçen ifadeleri içeren bir görüşme yapmadım'' derken suskun kalan, o öldükten sonra Kelly'nin ana kaynak olduğunu açıklayan BBC'yi eleştirdi. 
     Independent gazetesi de BBC yönetiminin yaylım ateşi altında olduğunu yazarken, ünlü yayın kuruluşundaki krizin ''bazı koltuklarda oturanlar gitmedikçe yatışacak gibi görünmediğini'' bildirdi. Blair hükümetinin bakanlarının ise gelinen noktayı bir zafer olarak gördüklerini belirten gazete, ''Hükümet üyeleri bugün başlayacak soruşturmanın Andrew Gillighan'ın haberinin doğru olmadığını ortaya koyacağından da emin'' ifadesine yer verdi. 
     The Daily Telegraph gazetesinin haberi ise Başbakan Tony Blair için kabusun daha tam olarak bitmediğini ortaya koydu. Halkın yüzde 59'unun yaşananların suçlusu olarak Başbakan Blair'i gördüklerine dair YouGov'un bulgularına yer veren gazete, halkın yüzde 39'unun da Blair'in istifa etmesi gerektiğini düşündüğüne dikkat çekti. 
     Telegraph, Başbakan Blair'in görevini sürdürmesinden yana olanların oranının ise yüzde 41 olduğunu duyurdu. 
     Bu arada, halkın yüzde 47'sinin hükümetin Dr. Kelly'nin ölümünden hükümeti sorumlu bulduğunu belirten Telegraph, halkın yüzde 71'inin Dr. David Kelly'nin adının basına sızdırılmasının hata olduğu görüşünde birleştiğini bildirdi. Halkın yüzde 65'inin Blair'in danışmanı Alastair Campbell'in istifasından yana olduğunu, yüzde 68'inin de hükümetin bu olayda dürüst ve güven verici davranmadığını düşündüğünü belirten Telegraph, Blair'in ise bütün çağrılara ve yaşananlara rağmen Uzakdoğu turunu sürdürmekte olduğuna dikkat çekti. 
     
</TEXT>
</DOC>
