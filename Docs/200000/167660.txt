<DOC>
<DOCNO> 167660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sonspo09.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de transferde son dönemeç... 
</HEADLINE>
<TEXT>

     Fenerbahçe Kulübü Yönetim Kurulu Üyesi İlhan Ekşioğlu, transfer çalışmalarını gizlilik içinde yürüttüklerini belirterek, ''Transferde son dönemece girdik. Yabancı transferlerimiz Almanya kampına katılacak'' dedi. 
     İlhan Ekşioğlu, taraftarlarının transfer konusunda endişelenmemesi gerektiğini vurgulayarak, ''Kimse merak etmesin. Transferde son dönemece girdik. Çalışmalarımızı gizlilik içinde yürüttüğümüz için isim veremiyoruz. Ama 1 hafta veya 10 gün içinde tüm transferler belli olur. Yeni oyuncularımızın hepsi Almanya kampında yer alacak'' diye konuştu. 
     
     ''TUNCAY İLE SORUNUMUZ OLMAZ'' 
     Ekşioğlu, 6. FIFA Konfederasyon Kupası'nda A Milli Futbol Takımı'ndaki performansıyla herkesin dikkatini çeken Tuncay ile sözleşmelerinin sürdüğünü, zamanı gelince de bu oyuncunun sözleşmesini uzatacaklarını söyledi. 
     Bu konunun gündeme getirilerek Tuncay'ın kafasının karıştırılmaması gerektiğini anlatan Ekşioğlu, şöyle konuştu 
     ''Tuncay bizim evladımızdır. Sözleşmesini uzatmamız sorun olmaz. Biz O'nun sözleşmesini Konfederasyon Kupası'nda başarılı olduğu için uzatmayacağız. Zaten nasıl bir futbolcu olduğunu biliyorduk. Sözleşmesini bitmeden uzatacağız. Ama bu konuyu gündeme getirip, Tuncay'ın kafasını karıştırmamak lazım. O yeni sezon hazırlıklarına ve Fenerbahçe'nin başarısına odaklanmalı.'' Ekşioğlu, Samandıra'da tedavi olan Serhat'ın durumunun da yapacakları ilk yönetim kurulu toplantısında gündeme geleceğini sözlerine ekledi. 
     
</TEXT>
</DOC>
