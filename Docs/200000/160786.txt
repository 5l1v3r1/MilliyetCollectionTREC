<DOC>
<DOCNO> 160786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/soneko18.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB... Lot altı işlem miktarı giderek azalıyor... 
</HEADLINE>
<TEXT>

     Borsa'da lot altı işlemlerde bu yılın üç ayında, geçen yılın aynı dönemine göre büyük düşüş yaşandı. İşlem hacminde yüzde 48.9, işlem miktarında ise yüzde 20.6 oranında azalma görüldü. 
     Sermaye Piyasası Kurulu SPK verilerinden yapılan hesaplamalara göre, geçen yılın Ocak-Mart döneminde 25 trilyon 111 milyar lira olan işlem hacmi, bu yılın aynı döneminde 12 trilyon 825 milyar liraya kadar geriledi. 
     Aynı dönemde 5 milyar 289 milyon adet olan işlem miktarı da, bu yılın aynı döneminde 4 milyar 201 milyon adede indi. 
     Öte yandan bu düşüşlere paralel, günlük ortalama işlem hacmi 418 milyar liradan 221 milyar liraya düştü. Söz konusu azalış yüzde 47.2'lik düşüşü ifade ediyor. 
     Günlük ortalama işlem miktarı da bu dönemde yüzde 17.8'lik gerileme ile 72 milyon adede indi. Geçen yılın aynı döneminde bu rakam 88 milyon adet düzeyindeydi. 
     Bu arada, aynı dönemde bordro sayısı ise 578 bin adetten 450 bin adede kadar geriledi. 
     
     MART AYINDA DURUM 

     Öte yandan Mart ayında ise geçen yılın aynı ayına göre işlem hacmi yüzde 44.2, işlem miktarı ise yüzde 20.2 oranında azalış gösterdi. 
     Geçen yılın Mart ayında 8 trilyon 311 milyar lira olan işlem hacmi 4 trilyon 636 milyar liraya, 1 milyar 838 milyon adet işlem miktarı da 1 milyar 467 milyon adede indi. 
     Mart ayında geçen yılın aynı ayına göre günlük ortalama işlem hacmi yüzde 44.2, günlük ortalama işlem miktarı yüzde 20.2, bordro sayısı da yüzde 38.1 oranında düştü. 
     
</TEXT>
</DOC>
