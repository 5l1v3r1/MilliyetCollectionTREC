<DOC>
<DOCNO> 173961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/soneko20.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Akademisyenler, ekonomideki gelişmeleri nasıl değerlendiriyor 
</HEADLINE>
<TEXT>

     İstanbul Üniversitesi İÜ İktisat Fakültesi Öğretim Üyesi Prof. Dr. Merih Paya, IMF'nin borç ertelemesinin gelecek yıl için bir rahatlama sağlayacağını kaydetti. 
     Prof. Dr. Paya, Türkiye'nin ancak çok istikrarlı ve disiplinli bir ekonomi politikası uyguladığı sürece 2004 yılında borcunu çevirebileceğine dikkati çekti. 
     Son enflasyon rakamları ve IMF'nin borç erteleme kararıyla piyasalardaki olumlu havanın daha da arttığına işaret eden Prof. Dr. Paya, şöyle devam etti 
     ''Yine de rehavete kapılmamalı. Yüzde 6.5 faiz dışı fazlanın tutturulması zor görünüyor. Cari açık yıl sonunda öngörülenin üzerine çıkar. Bunlar gözönünde bulundurulduğunda henüz düze çıktığımızın sinyallerini almış değiliz. Dengeler hala bıçak sırtında. Dolayısıyla ortada toz pembe olarak tanımlanacak bir tablo henüz yok.'' Ekonomideki olumlu gelişmelerin hükümetin başarılı olması için daha iyi zemin oluşturduğunu dile getiren Prof. Dr. Paya, ''Zeminin biraz temizlendiğini söyleyebiliriz'' dedi. 
     Prof. Dr. Paya, ''IMF borcu ertelememiş olsaydı, gelecek yıl Türkiye'de kötü senaryoların çizildiği bir yıl olacaktı. Bu nedenle IMF'nin borç ertelemesi gelecek yıl için bir rahatlama sağlayacaktır'' diye konuştu. 
     
     ''İYİMSER HAVAYA İHTİYATLA YAKLAŞMALI'' 

     İÜ Maliye Bölüm Başkanı Prof. Dr. Esfender Korkmaz da, son gelişmelerin ekonomiye kısa vadede olumlu yansıyacağını, ancak sorunları tamamen ortadan kaldırmak yerine sadece bir süre ertelediğini belirterek, oluşan iyimser havaya ihtiyatla yaklaşmak gerektiğini söyledi. 
     Prof. Dr. Korkmaz, ''Gelişmeler kısa vadede tabii ki olumlu. Ancak bir de madalyonun diğer tarafına bakmak gerekir. Türkiye'nin ne kazanıp ne kaybettiğine bakmak lazım. Bunlar değerlendirilmezse, piyasalardaki olumlu havaya rağmen Türkiye orta ve uzun vadede tekrar sıkıntıya girebilir'' dedi. 
     Sorunların çözümü için öncelikle reel faizlerin düşmesi, iç borçlanmanın azalması gerektiğine dikkat çeken Prof. Dr. Korkmaz, ''Ekonomik istikrarın önünde bir de başka bir handikap var ki, o da düşük kur. Kurlar düşmeye devam ettikçe, bir tarafta düzelen dengeler diğer tarafta bozuluyor'' diye konuştu. 
     TL ve döviz tasarruf araçları reel getirisinde aşırı farklar oluşmaya başladığına dikkati çeken Prof. Dr. Korkmaz, Türkiye'nin 2000 ve 2002 yıllarındaki cari açık ile bu yıl sonu itibariyle cari işlem açığının 8.5 milyar dolar olması halinde düşük kur nedeniyle yaklaşık 20 milyar dolar kaybedeceğini söyledi. Prof. Dr. Korkmaz, ekonomide iyimser beklentiler ve olumlu verilerin orta ve uzun dönemde konjonktürün daha iyiye gitmesine yardımcı olacağını vurguladı. 
     Marmara Üniversitesi İşletme Bölüm Başkanı Prof. Dr. Osman Altuğ ise, ödemeler dengesi, dış ticaret açığı ve dolar borçlanmasının arttığı bir ülkede sadece birkaç veriyle ekonominin iyiye gittiğini söylemenin gerçekçi olmadığını savunarak, ''Ödemeler dengesi ve dış ticaret dengesinin artması, yüksek faizle borçlanma demek. Bu maliyet de ilerde bir şekilde öksürecek'' diye konuştu. 

     
</TEXT>
</DOC>
