<DOC>
<DOCNO> 173012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/soneko31.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yıllık ihracat yüzde 31 arttı 43 milyar dolar... 
</HEADLINE>
<TEXT>

     Türkiye'nin Temmuz ayı sonu itibariyle son bir yıllık ihracatı, yüzde 31.2 artarak 42 milyar 831 milyon 338 bin dolar oldu. 
     TİM verilerine göre, 1 Ağustos 2002-31 Temmuz 2003 dönemindeki ihracat, bir önceki dönemde gerçekleşen ihracat tutarı olan 32 milyar 642 milyon 743 bin doları yüzde 31.2 oranında geçerek 42 milyar 831 milyon 338 bin dolara ulaştı. 
     Temmuz ayındaki ihracat ise yüzde 34.3 artışla, ilk kez 4 milyar dolar seviyesini aşarak 4 milyar 243 milyon 176 bin dolara yükselirken, ihracatta artışın motoru olan ve toplam ihracatın yüzde 86.6'sını oluşturan sanayi ürünleri ihracatı, bir önceki yılın aynı dönemine göre ilk 7 ayda yüzde 34.9 artışla 22 milyar 467 milyon 824 bin dolar oldu. Temmuz ayında da yüzde 32.9 artışla 3 milyar 696 milyon 507 bin dolara çıktı. 
     Temmuz ayında hazır giyim ve konfeksiyon ihracatı yüzde 23.6 artışla 1 milyar 103 milyon 299 bin dolara, taşıt araçları ve yan sanayii ihracatı yüzde 63.4 artışla 672 milyon 579 bin dolara ulaştı. 
     İhracat artışı, hububat, bakliyat, yağlı tohumlar ve mamullerinde yüzde 60.1, zeytin ve zeytinyağında yüzde 1,461.3, kesme çiçekte yüzde 29.6, canlı hayvan ve su ürünlerinde yüzde 0.2, ağaç mamulleri ve orman ürünlerinde yüzde 49.3, yaş meyve ve sebze ihracatında yüzde 137.3 oldu. 
     Bu arada, fındık ve mamulleri ihracatında yüzde 18.4, kuru meyve ve mamulleri ihracatında ise yüzde 6.1 gerileme yaşandı. 
     
     TİM BAŞKANI SATICI 
     TİM Başkanı Oğuz Satıcı, enerji, işgücü, hammadde fiyatları ve sermayenin fiyatı olan faizin hala yüksek seviyelerde seyrettiğini belirtti. 
     Sadece ismi dalgalı olan fakat yüksek reel faizler nedeniyle dövizde serbest düşüş yaratan kur politikasının, ardı ardına kırılan ihracat rekorlarının beklenen karı ve katma değeri yaratmaması sonucunu ortaya çıkardığına öne süren Satıcı, Merkez Bankası'nı, proaktif şekilde çalışmaya ve para politikaları konusunda ihracatçıları bilgilendirmesi amacıyla bir çok kez TİM'e davet ettiklerini, ancak bu davete henüz bir cevap alamadıklarını bildirdi. 
     Türkiye AB yolunda hızla daha demokratik daha liberal ve daha çağdaş bir yaşam standardına kavuşurken, ekonomik hayattaki egemen güçlerin de bu trende uygun davranmalarını beklemenin en tabii hak olduğuna işaret eden Satıcı, şunları kaydetti 
     ''Bu nedenle rasyonel beklentiler , oyun teorisi gibi pratik hayatta geçerliliği tartışılır olan yaklaşımları ve tezleri bir kenara bırakıp halkın tüm kesimlerine sürdürülen programın ayrıntıları tüm şeffaflığı ile anlatılmalıdır. Bu görevin de para politikaları tarafında Merkez Bankası'na ait olduğunu düşünmekteyiz. 
     Üzülerek belirtmeliyiz ki faiz kur makası hala devam etmektedir. Bu durumun olumlu bir gelişme olduğunu iddia edenler de maalesef üreticiyi, ihracatçıyı kısacası halkımızı kandırmaktadır. Hükümetimizin faizleri indirmekte ve enflasyonu düşürmekteki çabasını alkışlarken, vergiyle ilgili atılan adımları da büyük bir heyecanla izliyoruz. Gelişmelere pozitif açıdan bakmanın birçok yararı olduğunu bilsek de körü körüne bir pembe tablo çizmenin yararlı olmadığının da farkındayız. Ekonomideki olumlu gelişmelerin sürdürülebilir olması için gerekli zemin daha oluşmamıştır.'' Satıcı, bu fikirler ışığında rekorlar kırmaya devam eden ihracatçıyı, demokratikleşme yolunda hızla ilerleyen Türkiye'yi ve bunu sağlayan hükümet ve parlamentoyu, Temmuz ayındaki performansları nedeniyle hem tebrik ettiklerini hem de başarılarının devamını arzu ettiklerini belirtti. 
     
</TEXT>
</DOC>
