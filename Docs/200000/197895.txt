<DOC>
<DOCNO> 197895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/siyaset/siy03.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İslami terör olur mu 
</HEADLINE>
<TEXT>

   BELMA AKÇURA İstanbul 

   
   İİslami terör kavramının doğru olmadığını düşünen uzmanlar "İslamcı terör" ve "radikal dinci akımlar" kavramının daha doğru olduğu konusunda birleşti. 
   
   Korkut Özal Eski bakan 
   "İslami" takısını teröre takmak İslam'a hakarettir. Müslümanların terörü derseniz birşey demem. Müslümanların hepsi terör yapmaz ama bazı Müslümanlar da terörle uğraşır. ABD'de bugün en hızlı yayılan din İslam ve ABD bundan korkuyor. İslami terörü kasıtlı olarak koydular. Terör yolunu şaşırmış, İslamla alakası kalmamış adamların yaptığı iş. Erdoğan'ı uyarmak istiyorum. Referanslarına dikkat etmeli. 
   
   Armağan Kuloğlu Emekli Tümgeneral 
   İslami terör değil, bunun adı radikal dinci akımlardır. İslami terör diye birşey yok ama radikal İslam'a göre şekillenmiş bir terör var. Erdoğan'ın açıklamalarının arkasında birşeyler aramaya çalışmanın, haklı olduğu gibi haksız tarafları da var. İslami terör demek istemem ama radikal İslam'ın yarattığı bir terörist akım var. 
   
   Prof. Dr. Hasan Köni Ankara Üniversitesi 
   Terör olaylarını "İslam yapıyor" denmiyor. Uluslararası terör literatüründe terör olaylarını radikal İslamcı grupların, radikal solcuların ya da radikal sağcıların yaptığı yönünde bir düşünce tarzı var. "Bunların radikalleşmiş olanları bu tür hareketleri yapıyor" deniyor. 'Namaz kılanlar terör yapıyor' denmiyor ki. Bunun adını koymak rahatsızlık verse de, siyasallaştırılmış İslam içinde radikal gruplar bunları yapıyor. 
   
   Kemal Yavuz Emekli Orgeneral 
   Olayın geçmişine bakıldığı zaman neden "İslami terör" dendiği ve ifadenin yanlışlığı açıkça ortaya çıkmaktadır. İslam dinine mensup bazı kişilerin terör yaptığı gerçektir ama dünyanın üçte birinin halen açlık sınırının altında yaşadığı, başta İsrail olmak üzere batı ülkelerinin yapmakta olduğu devlet terörü dikkate alındığında bu haksızlık bir kere daha ortaya çıkmaktadır. Dünyadaki terör din veye ırka bağımlı değildir. 
   
   
</TEXT>
</DOC>
