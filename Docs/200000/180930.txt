<DOC>
<DOCNO> 180930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/guncel/agun.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aleyna'nın yine dünyası karardı 
</HEADLINE>
<TEXT>

   Gözleri görmediği için öz annesi tarafından terk edilen küçük Aleyna, yapılan iki ameliyatın ardından ışığı seçmeye başladı. Ancak, bir süre sonra gözleri kanlandı, ardından yeniden karanlığa gömüldü... 
      BAHRİ KARATAŞ İzmir DHA 

   
   İzmir'de iki gözü görmediği için öz annesi İlknur Yıldırım tarafından terk edilmek istenirken Sevgi Dağ tarafından sahiplenilen Aleyna'nın ameliyat edilen gözleri görme duyusunu kaybetti. 
   
   İKİ AMELİYAT 
   Dünya Göz Hastanesi, 2 yaşındaki kızı nüfusuna geçiren Sevgi Dağ'a ulaşıp tedavisini üstlendi. Önce sol gözünden ameliyat olan ve ışığı seçmeye başlayan Aleyna'ya, daha sonra sağ gözü için ikinci operasyon yapıldı. 
   Dünya Göz Hastanesi'nden Prof. Dr. Murat Öncel, 1 saat 45 dakika süren ameliyattan sonra küçük kızın sağ gözünün de görebileceğini söyledi. 
   Ameliyatların ardından gözleriyle ışıkları seçen, eline aldığı nesneleri dikkatlice inceleyen Aleyna'nın bu durumu kendisini evlat edinen Sevgi Dağ'ı çok mutlu etti. Ancak bu sevinç pek uzun sürmedi. Aleyna'nın iki gözü de kanlandı. Prof. Dr. Öncel, göz içinde pıhtılaşan kanları da operasyonla temizledi. Ama Aleyna'nın gözlerinin artık ışığı seçemediği ortaya çıktı. 
   
   İŞ ARIYORUM 
   Karanlığa gömülen Aleyna'nın sürekli ağladığını ve doktorların pek umutlu konuşmadığını belirten Sevgi Dağ, şunları söyledi 
   "Kısa süre içinde iş bulmak zorundayım. Sosyal Hizmetler İl Müdürlüğü yetkilileri iş bulamazsam Aleyna'yı alacaklarını söylüyorlar. Pes etmeyeceğim. Ona bakmak için evlere temizliğe gitmeye başladım. Ben onu her haliyle seviyorum. Aleyna benim her şeyim. Onsuz yaşayamam." 
   
   
   
</TEXT>
</DOC>
