<DOC>
<DOCNO> 163409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/yasam/yas03.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözlerindeki parıltı geleceğini aydınlattı 
</HEADLINE>
<TEXT>

Vestel reklamında Süreyya'nın çocukluğunu canlandıran Şennur'un yaşamı, bakışlarından etkilenen Ahmet Nazif Zorlu sayesinde değişti 
     ÜMRAN AVCI İstanbul 

     Süreyya Ayhan'lı Vestel reklamında rekortmen atletin çocukluğunu canlandıran dokuz yaşındaki ilköğretim okulu öğrencisi Şennur Kocaoğlu'nun gözlerindeki ışıltı Zorlu Holding Yönetim Kurulu Başkanı Ahmet Nazif Zorlu'yu da etkiledi. Çiftçi babasının zar zor okutabildiği Şennur'un, eğitim masraflarını Zorlu'nun üstlenmesi ailesine büyük bir mutluluk yaşattı. 
     
     Öylesine bir gündü... 
     Şennur, reklam filmi çekimlerine, ne reklam ajansı, ne de bir spor kulübü sayesinde katıldı. Yemişler köyündeki evinden İzmir Tire'deki Büyükkale İlköğretim Okulu'na gittiği o gün yaşamının değişeceğini bilmiyordu. Okulda toplanan öğrenciler "Motor " sesinin ardından önlükleriyle koşmaya başladı. Kamera bu sırada Şennur'a 'zoom' yapıyordu. Küçük kızın azmi ve gözlerindeki parıltı onu beyaz cam aracılığı ile yeni bir yaşam kulvarına götürüyordu... 
     
     'O kızı okutacağım' 
     Reklam, televizyonda gösterilmeye başladığında, Ahmet Nazif Zorlu, adını bile bilmediği küçük kıza hayran oldu. Şennur'un koşusundan ve gözlerindeki parıltından etkilenmişti. Çalışanlarına, "O kız çocuğunun kim olduğunu öğrenip eğitimini üstleneceğim" dedi. 
     Şennur kısa sürede bulundu. Zorlu, İsmail Kocaoğlu'na kızını okutup okutmayacağını sordu. "Param olursa" karşılığını aldı. Bu yanıt, Zorlu için yeterliydi. Böylece Şennur'un eğitimin masrafı Zorlu tarafından üstlenildi. 
     Müjdeyi alan Şennur, sevincini iki kelimeyle anlattı "Doktor olacağım." 
     

</TEXT>
</DOC>
