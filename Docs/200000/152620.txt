<DOC>
<DOCNO> 152620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur03.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarayla mücadelede en büyük engel ABD 
</HEADLINE>
<TEXT>

     Toraks Derneği Onursal Üyesi Avukat Turgut Kazan, sigarayla mücadelede başarı elde edilmesi için özellikle Amerika Birleşik Devletleri'nin, Dünya Sağlık Örgütü WHO Çerçeve Anlaşma Taslağı'nı imzalamaya zorlanması gerektiğini kaydetti. 
     Antalya Belek'te devam eden ''Toraks Derneği 6. Olağan Kongresi''ne katılan Kazan, burada basın mensuplarının sorularını yanıtladı. WHO'nun geçen ay bir Çerçeve Anlaşma Taslağı kabul ettiğini kaydeden Turgut Kazan, taslağın önsözünde sigaranın zararlarına ilişkin çarpıcı vurgulamalara yer verildiğini bildirdi. 
     Türkiye'de sigarayla mücadelenin özellikle Tütün Yasası'ndan sonra zorlaştığını kaydeden Kazan, 4207 sayılı ''Tütün Mamulleri Zararlarının Önlenmesine Dair Kanun''un ise eleştiri almasına rağmen Türkiye açısından ciddi bir kazanım olduğuna dikkati çekti. 
     Sigarayla mücadelede öncelikle fiyat politikasında etkin olunması gerektiğini vurgulayan Kazan, ''Bu mücadelede başarılı olmak için reklam, promosyon gibi konularda önlemleriniz etkin olacak ve kaçakçılığa engel olacaksınız'' dedi. 
     Tütün Yasası'nın piyasayı önemli ölçüde yabancı sigara firmalarına teslim ettiğini iddia eden Kazan, şunları kaydetti 
     ''Bizim görevimiz 4207 sayılı yasaya sahip çıkmak, onu delme yönündeki girişimlere engel olmak, hükümetlerimizin, fiyatlandırma, promosyon ve reklam gibi özendirici girişimlere engel olma konusunda yeni düzenlemeler yapmasını sağlamaya çalışmaktır. WHO'nun gelecek ay imzalanacak çerçeve anlaşma taslağına bütün dünya ülkelerinin yanı sıra özellikle Amerika Birleşik Devletleri'nin de imza atması konusunda baskı yapmalıyız. Çünkü ABD, bu tür uluslararası düzenlemelere karşıdır. Birleşmiş Milletler'i by-pass etmeyi denemiş ve başarmıştır. Uluslararası ceza yargılamasıyla ilgili sözleşmeyi imzalamadığı gibi, bu sözleşmeyi de imzalanmaktan kaçınmaya çalışacaktır. Dünya Sağlık Örgütü'nün sözleşme çerçeve taslağını sözleşmeye dönüştürmek için ABD'yi bunu imzalamaya zorlamalıyız.'' 
     





</TEXT>
</DOC>
