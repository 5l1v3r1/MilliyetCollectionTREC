<DOC>
<DOCNO> 190457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko39.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı 2004 bütçesini özkaynaklara dayalı hazırladık 
</HEADLINE>
<TEXT>

     Sanayi ve Ticaret Bakanı Ali Coşkun, hükümet olarak hedefin sürdürülebilir bir kalkınma hızı yakalamak olduğunu belirterek, ''Bu yüzden özkaynaklarımıza yöneldik. 2004 bütçesini de tamamen özkaynaklarımıza dayalı hazırladık'' dedi. 
     Sanayi ve Ticaret Bakanı Coşkun ve Ankara Sanayi Odası ASO Başkanı Zafer Çağlayan, Sincan Organize Sanayi Bölgesinde Yiğit Akü Fabrikası'nın açılışını yaptılar. 
     Açılış töreninde konuşan Bakan Coşkun, enflasyonun ve faizlerin düştüğünü, buna rağmen kalkınmanın devam ettiğini artık herkesin kabul ettiğini söyledi. 
     Yaşanan krizlerin ardından 1 milyon 100 bin kişinin tekrar işe döndüğünü ama bu alanda henüz yeterli iyileştirme sağlanamadığını kaydeden Coşkun, küreselleşmenin ve rekabetin hızla sürdüğünü, bu nedenle önümüzdeki günlerde gelir dağılımı sorununu çözmek için bin 500 doların altında milli geliri olan illere teşvikler getireceklerini hatırlattı. 
     Kurlara müdahale edilemediğine dikkat çeken Sanayi ve Ticaret Bakanı, bu yüzden 22 grupta KOBİ'lere 38 teşvik getirdiklerini, kaynaklar elde edildikçe de bu teşviklerin arttırılacağını bildirdi. 
     Coşkun, ''Vergileri nispet ve çeşit olarak azaltacağız. Sigorta primlerini ödenebilir hale getireceğiz. Yeni istihdamda vergi indirimleri ve enerji girdilerinde indirimler planlıyoruz'' diye konuştu. 
     Yoğun çalışması nedeniyle kendisini de ''Boşalmış bir aküye'' benzeten Bakan Coşkun, ''Boşalır, işe yaramaz hale gelince bir açılış olunca, tekrar şarj oluyoruz'' diye espri yaptı. 
     
</TEXT>
</DOC>
