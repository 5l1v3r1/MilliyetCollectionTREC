<DOC>
<DOCNO> 183241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/dunya/dun01.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder Türkiye AB'ye güvenebilir 
</HEADLINE>
<TEXT>

   Almanya Başbakanı, Türkiye'ye kapıların AB'nin gelecek yıl genişlemesinden sonra da açık kalacağını söyledi 
      
   Almanya Başbakanı Gerhard Schröder, Türkiye'nin, AB üyelik müzakerelerine başlanacağına güvenebileceğini söyledi. Schröder, Passauer Neue Presse adlı gazete tarafından Passau kentinde düzenlenen bir panelde yaptığı konuşmada, Türkiye'ye kapıların gelecek yıl AB'nin genişlemesinden sonra da açık kalacağını belirtti. Türkiye'nin 40 yıldan bu yana AB ile bir Ortaklık Anlaşması olduğunu hatırlatan Schröder, "O zamandan bu yana sürekli görüşmeler yapılıyor. Böyle bir süreç iç politik nedenlerden dolayı yarıda bırakılamaz. Türkiye, AB üyelik müzakerelerine başlanacağına güvenebilir" dedi. Schröder, Türkiye'nin üyeliğinin Ortadoğu'daki güvenliğin artmasına da katkı sağlayacağını kaydetti. 
   AB Komisyonu'nun fazla büyük olmaması uyarısında da bulunan Schröder, "Her ülkenin bir temsilcisi bile bulunsa komisyonda 25, daha sonra da 27 ya da 28 üye olacaktır" dedi. 
   
   
</TEXT>
</DOC>
