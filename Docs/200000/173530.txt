<DOC>
<DOCNO> 173530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sonspo21.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yao Ming Başka Çinli basketbolcular da NBA'e gelecek 
</HEADLINE>
<TEXT>

     ABD Profesyonel Basketbol Ligi'nin NBA genç yıldızı Yao Ming, kendisinden sonra Çinli basketbolcuların da ABD'de basketbol oynayacağını umut ettiğini, ancak bunun için onların daha mücadeleci olmaları gerektiğini söyledi. 
     Yao Ming, Hong Kong'da yaptığı açıklamada, şu anda NBA Ligi'ndeki mücadeleye ayak uydurabilecek tek oyuncunun milli takımdan arkadaşı Xue Xuyang olduğunu bildirdi. 
     Denver Nuggets'dan sonra Dallas Mavericks'in ilgilendiği 2.13 metre boyundaki Xue, bu sezon NBA Ligi seçmelerinde 57. sırayı almıştı. 
     Geçen sezonki seçmelerde 1. olan ve Houston Rockets'ın formasını giyen Yao Ming, ABD ve NBA Ligi'nde ilk sezon acemilik çektiğini, ancak gelecek sezon daha iyi olacağını söyledi. 
     İlk sezonunda antrenörü ve takım arkadaşlarıyla anlaşabilmek için tercüman kullanan 2.32 metre boyundaki oyuncunun, İngilizce'sini ilerlettiği kaydediliyor. 
     Bu arada sol kaşı açıldığı için 8 dikiş atılan Yao Ming'in hala bandaj kullanması dikkati çekti. Çinli oyuncu, önemli bir sorunu olmadığını söyledi. 
     Yao Ming, şu anda Avustralya'nın Melbourne Tigers takımıyla yapılacak özel maç için Çin Milli Takımı ile birlikte Hong Kong'da bulunuyor. 
     
</TEXT>
</DOC>
