<DOC>
<DOCNO> 188705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/spor/spo05.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay'a taarruz 
</HEADLINE>
<TEXT>

   İngiliz kamuoyu, milli futbolcumuzu boy hedefi haline getirdi. Birmingham'da bir grup taraftar, Aston Villalı oyuncunun kuklasını darağacına astı 
      NEVSAL ELEVLİ LONDRA 

   
   "Halk düşmanı" 
   İNGİLTERE milli maçında David Beckham ile kavga eden Aston Villa'lı Alpay Özalan, İngiltere'de istenmeyen adam ilan edildi. İngiliz tabloid gazeteleri de, milli futbolcumuzun ülkeden gitmesi için kampanya başlattı. Daily Star gazetesi, Alpay'ı "Halk düşmanı" olarak tanımlarken, The Sun gazetesi ise Alpay'ın İngiltere'den gönderilmesi için Aston Villa Başkanı Doug Elliss'e yollanacak bir formun okuyucuları tarafından doldurulmasını istedi. 
   
   Satılıyor mu 
   BİRMİNGHAM'DA bir grup taraftar, Alpay'ın kuklasını bir elekrik direğine yaptıkları darağacına astılar. İngiliz basını ayrıca Aston Villa'nın, Alpay'ı ilk fırsatta satabileceğini ileri sürdü. Guardian gazetesi haftada 20 bin sterlin alan milli oyuncunun kontratının yenilenmeyeceğini belirtti. Daily Star "Alpay korkudan kaçıyor" başlığıyla holigan diye tanımladığı futbolcumuzun dönüşte bir basketbol şapkasının altına saklandığını iddia etti. 
   
   Sözlü taciz 
   MANCHESTER havalimanında kızgın yolcuların Alpay'a "Sen bir korkaksın. Beckham seni cebinden çıkartır. Burada, İstanbul'daki gibi horozlanamazsın, serseri kabadayı" diye çıkıştıkları yazıldı. Alpay'ın havalimanında polisten yardım istediği bildirildi. Aston Villa'nın web sitesindeki ankette taraftarların 75'i Alpay'ın takımdan gitmesini isterken, eski antrenörü John Gregory "Alpay, Beckham ve İngiliz halkından özür dilemeli" dedi. 
   
   Eve, bahçeden girdi    BİLAL MEŞE 

   Alpay'a kuşatma 
   İNGİLTERE'DE istenmeyen adam ilan edilen Alpay Özalan, Aston Villa takımının kenti Birmingham'da zor günler yaşıyor. İngiltere'ye pazartesi günü giden Ay - Yıldızlı futbolcu, yoğun tepki nedeniyle Aston Villa'nın dünkü çalışmasına izin alarak katılmadı. Bu arada Özalan'ın ailesinin bulunduğu ev, İngiliz gazeteciler tarafından adeta kuşatıldı. 
   
   Gerilim yaşıyor 
   BIRMINGHAM'DA gerilim yaşayan Alpay'ın aşırı tepkiler nedeniyle, pazartesi günü evine, gizlice bahçe kapısından girdiği belirtildi. İngiliz medyasının görüşmek için her yolu denediği Alpay'ın cep telefonunu da kapattığı bildirildi. Tecrübeli oyuncu dün bir kez daha "Koridorda bana sataşan ve tekme atmak isteyen Beckham'dır" dedi. 
   
   Hertha Berlin iddiası    ADA'DAN kovulması için kampanya bile başlatılan Alpay Özalan'a Almanya'nın ünlü kulübü Hertha Berlin'in talip olduğu ileri sürüldü. Aston Villa yöneticileri bir dönem 4 milyon pound yaklaşık 9,5 trilyon lira değer biçtiği milli futbolcumuzun fiyatını 1 milyon pounda yaklaşık 2 trilyon 350 milyar çekince Alman ekibinin devreye girdiği, yıldız oyuncunun da ara transferde Hertha Berlin forması giymeye sıcak baktığı iddia edildi. 
   
   Terry saçmaladı    İNGİLTERE'NİN defansında yer alan John Terry, Alpay'ın maçta yaptığı hareketlerden sonra tepki almasının çok doğal olduğunu söyledi. Terry, The Sun Gazetesi'ne yaptığı açıklamada şunları söyledi "Alpay'ın maçta yaptığı hareket hiç profesyonelce değil. Bu hareketi herkes hatırlayacak. Karşılaşmadan önce Alpay hiçbir sorun çıkmayacağını ve bizi en iyi şekilde ağırlayacaklarını söylemişti. Bu sözlerinin tam tersini maçta Beckham'a yaptı." 
   
      Kimseye yedirmem    Haluk Ulusoy, İngilizler tarafından topa tutulan Alpay'a sahip çıktı. Başkan, "Onu yalnız bırakmayız. Bu formaya hizmetleri de unutulmasın" dedi 
   BİLAL MEŞE 

   "Tahrik vardı" 
   FUTBOL Federasyonu Başkanı Haluk Ulusoy, Alpay'a sahip çıktı. İngilizler'in koridorlardaki olayı ateşlediğine dikkat çeken Ulusoy, "Alpay'ı yalnız bırakmayız, onu kimseye yedirmeyiz. Bu formaya hizmetleri ne çabuk unutuldu O, benim kardeşim, evladım. Kimse dokunamaz" dedi. Başkan, ortada bir tahrik olduğunu belirtti, "İngilizler önce yaptıklarına bakacaklar. Stres yaptılar, ortamı gerdiler, istediklerini alıp, gittiler" diye konuştu. 
   
   "Ciddiyet şart" 
   HALUK Ulusoy, Alpay'la gurur duyduğunu da vurguladı, "Futbolu bıraktıktan sonra da ondan yararlanacağız. Üstüne gidenler ve onun için kötü konuşanlar Allah'ından bulsun" yorumunu yaptı. Başkan, kurayla ilgili şöyle devam etti "Diğer takımlara nasıl hazırlanıyorsak, aynı ciddiyet içinde hazırlanacağız. Keşke İspanya çıksaydı. Tabi ki güçlüyüz, Letonya'yı eleyeceğiz. Ama ayaklarımızı yere sağlam basmak zorundayız". 
   
   Çobanoğlu Irkçı çember    MİLLİ Takım Menajeri Can Çobanoğlu da, Alpay'a destek vererek, ırkçılığın en büyük savunucusunun İngiltere olduğunu dikkat çekti. Çobanoğlu, "Düşünün İngiltere'de eşiniz, çocuğunuzla yaşıyorsunuz, ancak evinize, bahçeden kaçak giriyorsunuz. Alpay'ın etrafındaki ırkçı çember Türkiye'de olsa, Avrupa Birliği ayağa kalkardı" dedi. 
   ÇOBANOĞLU, Beckham'ın olaylarda başrol oynadığını da ileri sürdü. Menajer, "Makedonya'da Türk seyirciyi tahrik eden Şakiri'yi çileden çıkaran, 'ölüm tehditi aldım' diyen, İstanbul'da tahrik eden Beckham'dir. Böyle bir futbol yalancısına herkes doğru gözle bakmalıdır. Beckham'ın saçı - başı insanları şaşı yapmış" diye konuştu. 
   
   Kavga etmedik    Rüştü yalanladı 
   MİLLİ Takım kalecisini Rüştü, Alpay ile soyunma odalarında yumruk yumruğa kavga ettikleri haberlerinin doğru olmadığını söyledi. Barcelona'nın file bekçisi, "Elbette maçın stresi dahilinde bir takım sürtüşmeler olabilir ve bunu sorgularız. Ama asla kavgaya dönüşmez. Bu tip haberler hepimize zarar verir" dedi. Rüştü ayrıca, gecikmeli de olsa finallere katılacaklarını belirtti, "Letonya'yı iki maçta da yenecek güçteyiz" ifadesini kullandı. 
   
   
</TEXT>
</DOC>
