<DOC>
<DOCNO> 164743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/soneko03.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusulararası markalar Anadolu'da üretiliyor... 
</HEADLINE>
<TEXT>

     Adidas, Nike, Mexx, Umbro gibi uluslararası markalara üretim yapan Akkanat Holding, geçen yıl tekstilde ABD ve Avrupa pazarlarını genişleterek 85 milyon EURO'luk ciroya ulaşırken, 2003 yılı için bu rakamı yüzde 20 artırmayı planlıyor. 
     Akkanat Holding Yönetim Kurulu Başkanı Ali Akkanat, A.A muhabirine yaptığı açıklamada, Çorlu ve Konya'nın Beyşehir İlçesi'nde kurdukları yüksek teknolojik imkanlara sahip iplik tesislerine gelen pamuğun, özel iklimlendirme sistemleri ile yetiştiği doğal ortamın nem ve ısısında yüksek kalitede ipliğe dönüştüğünü söyledi. 
     İpliğin önemli bir bölümünün tesislerde kumaş ve triko üretiminde kullanıldığını bir kısmının da pazarlandığını anlatan Akkanat, ''Her aşamada, fiziki ve kimyevi testlerden geçirilerek, sağlıklı ve dayanıklı olması sağlanan kumaşlar, hazır giyim tesislerinde bilgisayar desteği ile kesiliyor. Tamamı kendi tesislerimizde hazırlanan ürünlerin dünya standartlarında kalite kontrolünden geçirilmesiyle entegre üretim tamamlanmış oluyor'' dedi. 
     2002 yılında Avrupa ve ABD'de pazar paylarını büyüterek, tekstil ihracatında 85 milyon EURO'luk bir ciroya ulaştıklarını anlatan Akkanat, kendi markalarının yanı sıra Nike, Adidas, Mexx, Umbro gibi uluslararası markalar için de üretim yaptıklarını ve 2003'de hedeflerinin ihracat rakamını yüzde 20 artırmak olduğunu kaydetti. 
     Akkanat, Anadolu'da yatırımlara ağırlık vermeye başladıklarını belirterek, şöyle konuştu 
     ''İstanbul dışında, Çorlu'da boyahane ve iplik işletmesi, Beyşehir'de pamuğun uluslararası markalara dönüştüğü bir entegre tesis, Seydişehir ve Beyşehir'de konfeksiyon üretimi yapan işletmeler kurduk. Boya üretimini Çorlu'da 115 dönüm açık arazi üzerindeki 15 bin metrekarelik kapalı alana sahip tesislerde, Beyşehir'de ise Beyteks tesislerinde gerçekleştiriyoruz. Beybo Çorlu tesislerinde, günlük kumaş boyama kapasitesi 35 bin kilogramdır. Ayrıca yıllık iplik boyama kapasitesi ise 730 tondur. Bu rakamlar geçen yıl yaptığımız yatırımlarla artırıldı.'' 1995 yılında İstanbul'da kurulan Target Konfeksiyon İhracat A.Ş'nin 1998 yılında Beyşehir'deki kendi tesislerinde konfeksiyon üretimine geçtiğini ifade eden Akkanat, 4 bin 600 metrekarelik kapalı alanda 350 işçisiyle faaliyet gösteren tesise geçen yıl 2 bin metrekare daha ek yapılarak kapasitesinin artırıldığını söyledi. 
     Akkanat, yıllık konfeksiyon üretim kapasitesinin 3 milyon 500 bin adet, baskı üretim kapasitesinin ise 3 milyon adete ulaştığını belirterek, Anadolu'ya yatırım yaparak yarattıkları istihdamı daha da artırmayı hedeflediklerini sözlerine ekledi. 
     
</TEXT>
</DOC>
