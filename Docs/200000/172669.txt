<DOC>
<DOCNO> 172669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/magazin/amag.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Berivan'ın İranlı jönleri... 
</HEADLINE>
<TEXT>

   'Berivan' için aranan 'yakışıklı, karizmatik jön' için İran'dan istenen 10 kişilik liste geldi. Kadir İnanır ise durumu içine sindiremedi... 
      BİRSEN ALTUNTAŞ 
   
   KANAL D'nin iki yıldır izlenme rekorları kıran dizisi 'Berivan'da Sibel Can, bu kez İranlı bir oyuncu ile aşk yaşayacak. Dizinin yapımcısı Faruk Turgut, Türkiye'de yakışıklı, karizmatik ve iyi oyuncu bulamayınca, İran Kültür Ataşeliği'nden, ülkenin iyi oyuncularıyla ilgili bir liste istemişti. İran da, Turgut'a 10 kişilik bir liste gönderdi. Listeyi Kanal D yönetimine de sunan Turgut, en çok yeşil gözlü oyuncu Faryad'ın üzerinde durduklarını söyledi. 
   
   Tercümanla çıkacak 
   SEÇİLECEK İranlı jönün, sette tercümanla çalışacağını belirten Turgut, şunları söyledi "Türk sinemasında daha önce İran'dan getirilerek filmlerde oynatılmış pek çok örnek var. 'Deprem' filminde Türk n Şoray ve Kadir İnanır'la en iyi rollerden birini oynayan Melek Nasır, İranlıydı. Ayrıca 70'li yıllarda Türk - İran ortak yapımı bir sürü film yapıldı. Şimdi Berivan'ı İran'da kime sorsanız biliyor, oturup izliyor. Listedeki oyuncular haftaya İstanbul'a gelecek." 
   
   'Fikir babası' karşı çıktı 
   TURGUT, İranlı jöne ilk tepki gösterenin ise Kadir İnanır olduğunu söyledi. İnanır'ın Milliyet'teki haberi okuduktan sonra kendisini aradığını belirten Turgut, "İnanır, 'Türkiye'de oyuncu mu bitti, ne gerek var ' diye sitem etti. Ben de fikir babasının kendisinin olduğunu söyledim. 'Kırık Ayna'yı çekerken İnanır, 'İran'da, Azerbaycan'da ne güzel kızlar var, onları getirelim' diyordu. 'Kız getiremedik, erkek getireceğiz' dedim" şeklinde konuştu. 
   
   
</TEXT>
</DOC>
