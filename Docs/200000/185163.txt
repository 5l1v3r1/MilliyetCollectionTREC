<DOC>
<DOCNO> 185163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur07.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'den Türkiye'ye uzanan "Yeşilçam öyküsü"... 
</HEADLINE>
<TEXT>

     Rusya'dan Çin'e göç eden bir ailenin görme özürlü kızıydı. 26 yaşında Türkiye'ye geldi, annesini kaybetti, üvey annesinin yıllarca baskısına maruz kaldı. Uzun seneler temizlik işçiliği, gündelikçilik yaptı. Ameliyatla görme yetisini kazandı, ancak talihsizlik sonucu bir gözünü yeniden kaybetti. Hayattaki tek aşkı hafızasını kaybetti, şimdi bir huzurevinde... 
     Bütün bunlar bir Yeşilçam filminin kareleri değil, bir huzurevinde yaşamını sürdüren Zekiye Seyheddin'in başından geçen hüzünlü hikayenin yaprakları... 
     Seyheddin'in hikayesi, Çarlık Rusyası'nın yıkılmasıyla birlikte bu ülkeden göç etmeye zorlanan bir ailenin kızı olarak dünyaya geldiği gün başladı. Çin'e yerleşen Seyheddin ailesi, burada yeni hayatlarına alışmaya çalışırken dünyaya bir kız çocukları geldi Zekiye... 
     Doğuştan görme özürlü Zekiye, aileyi sevindirdiği kadar üzüntüye de boğdu. Tüccar olan baba, bir yandan evin geçimini sağlamak, diğer yandan da kızının tedavisi için çalışıyordu. Komşuları olan bir hekim tarafından gözleri tedavi edilen küçük Zekiye, yeniden görmeye başladı. Ancak, bu kez de çok sevdiği annesi hayata veda etti. 
     Annesinin vefatıyla sıkıntılı günler başladı. Zekiye Seyheddin, babasının yeniden evlenmesiyle üvey anne baskısını üzerinde hissetmeye başladı. Genç Zekiye, üvey annesinin baskısından bıkarak çocuk yaşta temizlik işlerinde çalışmaya başladı. 
     
     TÜRKİYE YOLCULUĞU 
     Kötü günlerin geride kaldığını düşündükleri sırada, bu kez de II. Dünya Savaşı patlak verdi. Zekiye ve ailesi, savaşın beraberinde getirdiği zorlu yaşamın çekilmez olduğunu düşündükleri sırada, Çin'den Türkiye'ye gidecek bir grubun varlığını haber aldı. Aile, zor, yorucu ve uzun bir yolculuğun ardından Türkiye'ye ulaştı. Her şeyini Çin'de bırakan aile, Türkiye'de hayat mücadelesine yeniden başladı. 
     Türkiye'ye geldikten sonra her şeye yeniden başladığı için geçmişe sünger çeken Zekiye, ''Özbek'' soyadını da ''Seyheddin'' olarak değiştirdi. Türkçe'yi Ankara'daki komşularından öğrenen Zekiye, burada kendisine özel bir şirkette iş bularak yeni bir hayat kurmak için çalışmaya başladı. 
     Her şeyin güzel gittiğini düşündüğü sırada bu kez de babasını kaybeden Seyheddin, çektiği sıkıntılar nedeniyle bir gözünün görme yetisini yitirdi. Bütün sıkıntılara rağmen hayata dört elle sarılan Seyheddin, temizlikçi olarak çalıştığı firmadan emekliye ayrılarak üvey kardeşleriyle birlikte yeni bir yaşama atıldı. 
     Daha sonra üvey kardeşlerini de kaybeden Seyheddin, 2001 yılından beri Barış Manço'nun kardeşi İnci Manço İlbay'ın başkanlığını yaptığı Huzur Köşkleri Derneği Huzurevi'nde kalıyor. Zekiye Seyheddin, şu anda 75 yaşında... 
     
     5 DİLDE KONUŞABİLİYOR 
     Zorlu yaşamını anlatırken duygulanan ve kelimeleri zorlukla seçen Zekiye Seyheddin, yaşadıklarını çoğu zaman hatırlamak bile istemiyor. 
     Seyheddin, ''O sıkıntılı günlerde öyle zamanlar oldu ki yaşamak bile mucizeydi'' diyor. 
     Seyheddin, okuma-yazma bilmediği halde Çin'de kaldığı dönemde Çince ve Japonca, Türkiye'de kaldığı dönemde Türkçe öğrendiğini söylüyor. 
     Tatarca ve Rusça da konuşabildiğini anlatan Seyheddin, konuşarak bu dilleri öğrendiğini, unutmamak için de sürekli olarak o dillerde şarkılar söylediğini belirtiyor. 
     En sıkıntılı günlerinin savaş sırasında Çin'de geçtiğini anlatan Seyheddin, bütün bunlara rağmen yaşadığı güzel dostlukları unutamıyor. 
     Özel bir şirkette temizlikçi olarak çalışmaya başladığında birine aşık olduğunu ve bu aşkın 4 yıl sürdüğünü anlatırken mutluluk ve hüznü bir arada yaşayan Seyheddin'in bu macerası da, sevgilisinin hafızasını yitirmesiyle son bulmuş. 
     Huzurevi sakinleri tarafından sevilen Seyheddin, seslendirdiği Rusça, Çince, Japonca şarkılarla yaşama sevincini onlarla paylaşıyor. 
     
</TEXT>
</DOC>
