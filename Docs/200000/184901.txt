<DOC>
<DOCNO> 184901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/spor/aspo.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ACISIZ ADANA 0-2 
</HEADLINE>
<TEXT>

   Cim-Bom, büyük sıkıntılarla gittiği Adana deplasmanında fazla zorlanmadı. Aslan gençlerden kurulu kadrosu ile ilk yarıda sonuca ulaştı, golleri Volkan ve Cihan attı 
      
   90 dakika    HALİL ÖZER 

   Öylesine sıkıcı bir maçtı ki, insanı heyecanlandıran hiçbir şey yoktu. 
   İlk 45 dakikadaki Galatasaray'ın sahada yürüyen Adanaspor karşısında erken golle başlaması, maçı zaten o dakikada bitirmişti. 
   Terim'in sahaya sürdüğü bu kadroyu maç öncesi müneccim bile zor tahmin eder. O kadar farklı bir 11 çıkardı ki, Fatih hocanın her maçta bu kadar çok seçeneği bulduğu için kendisini takdir etmek lazım. 23 kişilik kadroyla her hafta farklı bir takım çıkarmak her babayiğidin harcı değil. Ve, bundan sonraki maçlarda da bu 11'in sahaya çıkacağını söylemek olanaksız. 
   Galatasaray'ın kötüden tek farkı, bu takımın biraz daha koşmasıydı. Orta alanın, savunma ile hücum arasındaki boşluğu daraltması, Galatasaray'ın en olumlu yönüydü. Bu daraltma sayesinde Adanaspor, zaten bitik olan gücüyle ne pas yapabildi, ne de iki top... 
   3. dakikada Prates sağ köşeden bir korner kullandı. Timur ayağının altından kaçırdı, karambolde top Volkan'ın önüne geldi. O da boş kaleye vurdu 0-1. 
   Bu gol Galatasaray'a daha ilk dakikadan itibaren ummadığı bir huzur verdi. Adanaspor'un hiç bir kanadının işlememesi ve teslimiyetçi futbolu en çok Prates'in işine geldi. Bu kanadı ilk kez istediği gibi kullandı ve rahattı. Çünkü zaaflarından yararlanacak kimse yoktu. 
   29. dakikada Volkan'ın köşe atışından gelen topu Berkant dışarı attı. 31'de Sabri sağdan ortaladı, Hakan vuramadı. 33. dakikada sağ taraftan sıfıra sarkan Prates yerden çıkardı, Cihan dokundu 0-2. 
   İkinci yarı tam bir k bustu. Futbolun hiçbir güzelliğinin olmadığı ikinci devrede Galatasaray'ın zaten yetersiz olan kondisyonu da düşünce, maç iyice tatsızlaştı. Adanaspor ise direncin "D"sini bile gösteremedi. 
   63'te Adana'nın bir atağı vardı. Necati 30 metreden vurdu, top üst direkten geri geldi. Bu pozisyondan sonra Adana iyice ipi serdi. 64'te Volkan'ın pasıyla Hakan, kaleciyle karşı karşıya kaldı ama kötü vurdu. 
   73'te Berkant'ın yerine giren Murat güzel ortaladı, Bratu arka direkte vuramadı. 74'te Ayhan, kendi çabasıyla ceza alanına girdi, Hakan'a pas yerine şutu tercih etti, Murat Şahin kolay önledi. 
   Galatasaray, farklı kadrosuyla Adanaspor karşısında sezonun en rahat galibiyetini aldı. Ancak bu kadronun yüksek düzeydeki maçlar için yeterli olup olmadığı çok tartışılır. 
   
   Terim su serpti    Cim-Bom'un hocası, 2000 yılındaki takımın yakında döneceğini söyledi, "Basan, çok koşan ve keyif veren Galatasaray'ı tekrar 
   'Yüreğini koyan oynar' 
   FATİH Terim, Adanaspor karşılaşmasından sonra Galatasaraylı taraftarların yüreğine su serpecek açıklamalar yaptı. 2000 yılındaki efsane takımı yeniden yaratacaklarını söyleyen Fatih Terim, "Bazı değişiklikler yaptık ve bunun karşılığını iyi aldık. Artık yüreğini ateşe verenler oynayacak. Basan, çok koşan ve keyif veren Galatasaray'ı tekrar yaratacağız" dedi. 
   
   'Her zaman rahatım' 
   TARAFTARLARDAN rahat olmalarını isteyen Cim - Bom'un hocası, "Onlardan sabır değil, anlayış beklerim. Rahat olsunlar, çünkü ben hep rahatım" diye konuştu. Terim şunları söyledi "Galatasaray'a geri gelmemin sebebi yeniden yapılanmaydı. Ne eksik bir şampiyonluğum var ne de yarım kalmış bir hedefim. Bu yapılanmayı zamanla gerçekleştireceğiz ve başarılar gelecek." 
   
   Maçın karnesi 
   Fazla iş düşmedi 
   ALİ Aydın için kolay bir maç oldu. Temposu düşük geçen, tartışmalı pozisyonların fazla yaşanmadığı doksan dakikayı yine kontrolünde tuttu. Yalnız Timur'un Hakan Şükür'e yaptığı faullere fazla göz yumdu, sarı kartını uzun süre cebinde unuttu. Yardımcılarıyla uyumluydu. 
   
   Göze çarpanlar 
   Cihan Formayı hak ederek aldığını futboluyla ispatladı. Orta saha ve hücumdaki çalışkanlığıyla dikkat çekti. 
   Sabri Sürekli koştu, çalıştı ve mücadele etti. Sağ kanatta Prates ile uyumu iyiydi. Çıkışını dün de sürdürdü. 
   Volkan Sakatlıktan sonra en iyi performansını ortaya koydu. Attığı golle takımını rahatlattı, moral buldu. 
   Berkant Hiç beklenmedik bir anda forma şansı yakaladı. Elinden geleni yaptı, ama şansını iyi kullanamadı. 
   Timur Maçta sadece Hakan'ı tuttu, diğer isimleri unuttu. Zaman zaman yaptığı sert faullerle tepki çekti. 
   Necati İkinci yarıda direkten dönen şutu dışında sahada dolanıp durdu. Hücumda etkisi hiç yoktu. 
   
   Rakamlar diyor ki 
   5- Prates, Cihan'ın golünde bu sezonki ilk asistine imza atarken, ligde gol pası veren 5. Galatasaraylı futbolcu oldu. 
   25- Konyaspor'a 1-0 kaybettikten sonra Şampiyonlar Ligi'nde Juventus'a boyun eğen, ardından da evinde Fenerbahçe'yle berabere kalan Galatasaray, Gençlerbirliği maçından 25 gün sonra Adanaspor önünde galibiyetle tanıştı. 
   4- Olimpiyat Stadı'nda oynadığı 3 maçın hepsinde toplam 4 gol atan Hakan Şükür'ün deplasmanda siftahı yok. Adana deplasmanı, kralın bu sezon golsüz tamamladığı 4. karşılaşma oldu. 
   1- Galatasaray'ın bu sezonki tüm maçlarında Mondragon, Prates, De Boer, Hakan Şükür ve Sabri forma giydi. Maçların tamamında 90 dakika forma giyen tek futbolcu ise Mondragon oldu. 
   8- Volkan, Galatasaray'ın bu sezon ligde gol atan 7, Cihan ise 8. oyuncusu oldu. 
   9- Galatasaray nihayet kalesini gole kapadı. 17 Mayıs'ta 3-0 kazandığı Ankaragücü maçından bu yana oynadığı 8 lig maçında da rakiplere şans tanıyan Galatasaray 9. maç ve 131. günde gol yemedi. 
   26- Orhan Ak ve Murat Erdoğan, bu sezon Galatasaray'da Fatih Terim'in forma verdiği 25 ve 26. oyuncu oldu. 
   
   Maçtan notlar 
   Hava vurgunu 
   KAPTAN Bülent, haftada iki maç yapmanın hava değişimi nedeniyle takımı olumsuz etkilediğini iddia etti. Tecrübeli kaptan, "Adanaspor maçında üzerimizdeki durgunluğu attık. Herşey daha güzel olacak" diye konuştu. 
   
   'Kötü oynadık' 
   ADANASPOR Teknik Direktörü Yılmaz Vural, "Sezonun en kötü oyununu oynadık" dedi. Vural, "Sorunlarımız nedeniyle bu maça iyi konsantre olamadık. Özellikle ilk yarı çok başarısız bir görüntü ortaya koyduk. Galatasaray galibiyeti hak etti" ifadesini kullandı. 
   
   Cuma'ya gittiler 
   GALATASARAYLI futbolcular, Adanaspor maçından önce Teknik Direktör Fatih Terim'in izniyle Cuma Namazı'na gitti. Taraftarlar, Bülent, Hakan Şükür, Ayhan, Sabri, Baliç ve Volkan'a büyük ilgi göstererek, imza aldı. 
   
   Tribünler boştu 
   CİM - BOM, Adanaspor deplasmanında yıllar sonra ilk kez bu kadar boş tribünlere oynadı. Biletlerin pahalı olması nedeniyle Turuncu - Beyazlılar maça beklenen ilgiyi göstermedi. Kapalı tribünün büyük bir bölümü boş kaldı. 
   
   Posterli forma 
   BU sezon göğüs reklamı alamayan Adanaspor, formalarının üzerine kendi posterlerini yapıştırarak sahaya çıktı. Poster önerisini futbolcuların yaptığı öğrenildi. Turuncu - Beyazlılar, "Çok zor günler yaşıyoruz" dedi. 
   
   Murat korkuttu 
   ADANASPOR'UN başarılı kalecisi Murat Şahin, maçtan önce ısınırken sakatlık geçirdi. Tecrübeli eldiven, uzun süre saha içinde acıyla kıvrandı. Doktorların müdahalesi sonrasında Murat sahaya çıkabildi. 
   
   
</TEXT>
</DOC>
