<DOC>
<DOCNO> 173677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun16.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Endonezya'daki patlamada ölü sayısı 8'e yükseldi... 
</HEADLINE>
<TEXT>

     Endonezya'nın başkenti Cakarta'da meydana gelen patlamada ölü sayısının 8'e yükseldiği öğrenildi. 
     AP'nin haberine göre, patlama Marriot Otel'in dışında meydana geldi. Ajansa açıklama yapan yetkililer, 69 kişinin de yaralandığını bildirdiler. 
     Cakarta Valisi Sutiyoso ise patlamanın intihar saldırısı sonucu meydana gelmiş olmasının muhtemel olduğunu söyledi. 
     Endonezya Savunma Bakanı Matori Abdulcelil, gazetecilere açıklamasında, patlamaya bir bombanın neden olduğunu belirterek, ''Bu büyük bir patlama. Bomba olduğu açık. Bunun terörist eylem olduğu çok açık'' dedi. 
     Reuters ajansı ise patlamanın otelin bodrum katında meydana geldiğini bildirirken, ölen 8 kişiden birinin yabancı olduğunu duyurdu. 
     Ajans, patlamada en az 83 kişinin de ağır yaralandığını kaydetti. 
     Bu arada, otel yetkilisi Mellanie Solagratia, patlamanın en çok bodrum ve ikinci kata zarar verdiğini, patlama sırasında 333 odalı otelin yüzde 77'sinin dolu olduğunu belirtti. 

     
</TEXT>
</DOC>
