<DOC>
<DOCNO> 175344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/guncel/agun.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıldırtan taciz 
</HEADLINE>
<TEXT>

   Ankara'da iki genç, bir üsteğmenin eşine laf attı. Buna sinirlenen üsteğmenin arkadaşı, kendisine bıçakla saldıran gençleri ayaklarından vurdu. Kurşunlardan biri de garsonu boynundan yaraladı 
      ANKARA Milliyet 

   
   Ankara'nın Bahçelievler semtinde dün akşam saatlerinde yaşanan sokak kavgasında biri üsteğmen 4 kişi yaralandı. Tartışmayla başlayan olayın, iki gencin üsteğmenin arkadaşına laf atması sonucu yaşandığı belirtildi. Başkentin en yoğun alışveriş merkezlerinden Bahçelievler 7. Cadde'de Genelkurmay Başkanlığı Levazım Komutanlığı'nda görevli üsteğmen Murat Taylan, eşi Cemile ve kendisi ile aynı birimde görev yapan üsteğmen Mevlüt Celleoğlu ile gezintiye çıktı. Taylan para çekmek için cadde üzerindeki bir bankamatiğe girince, eşi Cemile ve sivil giyimli Celleoğlu dışarıda beklemeye başladı. 
   İddiaya göre Celleoğlu, Cemile Taylan'a laf atan Serdar Suner ve Serdar Tanır'la tartışmaya başladı. Tartışmanın kavgaya dönüşmesi üzerine Celleoğlu, kendisine bıçakla saldıran iki gence belindeki silahı çekerek karşılık verdi. 
   Celleoğlu'nun beylik tabancısından çıkan kurşunlar Suner ve Tanır'ın ayaklarına isabet etti. Cadde üzerindeki bir kafede garsonluk yapan Ali Gündoğmuş da boynundan vuruldu. Yaralandıktan sonra ara sokaklara kaçarak izlerini kaybettirmek isteyen gençler, bölgeye gelen polislerle Merkez Komutanlığı'na bağlı devriye ekipleri tarafından yakanladı. 
   Böbreğinden yaralandığı tespit edilen Celleoğlu, Gülhane Askeri Tıp Akademisi'ne, Gündoğmuşda Başkent Üniversitesi Hasttanesi'ne kaldırılarak ameliyata alındı. Suner ve Tanır da Gazi Üniversitesi Tıp Fakültesi'ne kaldırıldı. 
   
   Sarkıntılık ettiler 
   Tatil için Adana'dan gelen iki gencin 6 - 7 kişilik bir grup halinde dolaştığı, Cemile Taylan'a "dikkatli" şekilde baktıkları ve laf attıkları belirtildi. Celleoğlu'nun "Niye bakıyorsunuz" diyerek yanıt verdiği Suner ve Tanır'ın "Bakmak yasak mı " diye tepki göstermesiyle kavga çıktığı kaydedildi. 
   
   
   
</TEXT>
</DOC>
