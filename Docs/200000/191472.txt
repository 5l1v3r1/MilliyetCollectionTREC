<DOC>
<DOCNO> 191472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/ekonomi/aeko.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireysel emeklilik sistemi altı şirketle yola çıkıyor... 
</HEADLINE>
<TEXT>

   Sosyal güvenlikte 'ikinci şemsiye' olması planlanan bireysel emeklilik sisteminde ruhsat alan altı şirket ilk sözleşmelerini bugün yaparak sektörde faaliyete geçecek 
      EKONOMİ SERVİSİ 
   
   Sosyal güvenlikte ikinci emeklilik olarak adlandırılabilecek bireysel emeklilik sistemi bugün başlıyor. Kamunun sosyal güvenlik sisteminin yanında tamamlayıcı ve isteğe bağlı olacak emeklilik sisteminde 10 yıl prim ödeyenler emeklilik hakkı elde edecek. 
   Bireysel emeklilik sisteminde BES 17 Nisan 2001 tarihinden bu yana süren çalışmalar tamamlandı ve bugün başlıyor. Emeklilik branşı faaliyeti ruhsatı alan 11 şirketten altısı bugün ilk sözleşmelerini yaparak faaliyete geçiyor. Ak, Anadolu, Garanti, Koç Allianz, Oyak ve Yapı Kredi Emeklilik bugünden itibaren sisteme ilk katılımcı olarak girecek. 
   Faaliyet ruhsatı alan ancak emeklilik planlaması için incelemesi süren Ankara, Başak, Commercial Union , Doğan ve Vakıf Emeklilik şirketleri de kısa sürede sisteme dahil olması bekleniyor. 
   Mali piyasalara yeni kaynak girişi sağlaması beklenen bireysel emeklilik sistemi, 2010 yılından sonra GSMH'nin yüzde 5 ile 10'u arasında bir fon büyüklüğüne ulaşacağı hesaplanıyor. 
   
   Fonlar Takasbank'a 
   BES'te gözetim ve denetimin etkin şekilde yapılması için Hazine ve 11 şirketin katılımıyla Emeklilik Gözetim Merkezi EGM kuruldu. EGM sayesinde, şirketlerin faaliyetlerinin günlük olarak elektronik ortamda gözetimi yapılabilecek. Katılımcılar da her türlü iletişim kanalıyla, yatırımlarıyla ilgili bilgilere ulaşabilecekler. 
   Katılımcının birikimlerinden oluşan fonlardaki varlıklar Takasbank'ta saklanacağı için emeklilik şirketinin fonlara müdahale şansı olmayacak. Böylece şirket konkordato ilan etse bile fonlar Takasbank'ta olduğundan varlıklar ortadan kaybolmayacak. 
   
   Finans atölyesi    Sistemin özeti Ek gelir, iyi hayat    SONGÜL HATISARU 
   İnsanların hayatlarında önemli günler vardır. Ülkelerin hayatlarında da büyük dönüşümlerin yaşandığı veya yaşanmasına önayak olan önemli günler vardır. Bireysel emeklilik sisteminin resmen başladığı bugün o önemli güne benziyor. 
   Bireysel emeklilik şirketleri bugünden itibaren emeklilik sözleşmesi ve planların satışına başlayabilecek. Böylece bireyler için emekliliklerinde ek bir gelir imkanına kavuşacakları yeni bir dönem başlamış oluyor. Bu sistem aynı zamanda ekonomiye yeni kaynak şırınga edeceği Türkiye için de yeni bir dönemi başlatıyor. 
   Bireysel emeklilik sisteminin başarılı olması durumunda ekonomiye girecek uzun vadeli fonlarla birçok kronik sorunumuza çözüm üretilmiş olacak. En basit haliyle sisteme girenlerin gelir seviyesi artacak. Artan gelirin tüketime yönelmesiyle büyüme sağlanacak. Piyasaya uzun vadeli yatırım yapan yeni bir finansal oyuncu girdiği için Hazine'de daha düşük faizlerle borçlanabilecek. Bu ise faizleri düşürürken borçları da azaltacak. Bu etkilerin devreye girmesi için sistemin oturması ve burada toplanan fon büyüklüğünün belli hacimlere ulaşması gerekiyor. Bunun için gereken süre ise 3 - 5 yıl olarak telaffuz ediliyor. 
   
   Sayıları artacak 
   Türkiye'de emeklilikte yeni bir dönem başlarken, kimileri sistemin başlaması için erken olduğu görüşünde. Benim kanatim ise geç bile kalındığı yönünde. Çünkü Türkiye'de oy uğruna popülizm yapan politikacılar erken emeklilik yaşıyla kamu sosyal güvenliği modelinin iflasına neden olurken bu sistemin başlamasını da geciktirdiler. Ancak sistem bugün başlıyor ve bu tartışma da artık anlamsız. 
   Ak, Oyak, Anadolu, Koç Allianz, Yapı Kredi ve Garanti Emeklilik bugünden itibaren emeklilik sözleşmelerini ve planlarını satıyor. İzleyen günlerde sistemde yer alan Ankara, Başak, Commercial Union, Doğan ve Vakıf Emeklilik de bu altılıya katılacak. Sözleşmeler çerçevesinde katılımcılar bu alanda faaliyet gösterecek şirketlere gerek telefonlar, gerek finansal danışmanlar, gerekse acenteler yoluyla ulaşabilecek. Katılımcılar sözleşme çerçevesinde emeklilik planlarına dahil olarak geleceğini garanti altına alma yolunda ilk adımını atmış olacak. 
   
   Her detayı bulacaksınız 
   Planları oluşturan emeklilik yatırım fonlarında da ilk halka arzlar bugün gerçekleşiyor. İlk halka arz fiyatının 10 bin lira olması bekleniyor. Emeklilik fonlarının fiyatları zaman içinde menkul kıymet değerlemelerine bağlı olarak gün be gün değişiklik gösterecek. Emeklilik fonlarında fiyatlar oluştuktan sonra mevzuatın uygun gördüğü şekilde ve uygulamanın izin verdiği ölçüde fonların performansıyla ilgili tablolar ve bütün analizleri Milliyet gazetesinin Bireysel Emeklilik sayfasında sizlere ulaştıracağız. 
   
   
</TEXT>
</DOC>
