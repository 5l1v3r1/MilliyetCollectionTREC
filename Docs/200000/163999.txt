<DOC>
<DOCNO> 163999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/dunya/dun02.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'yı protesto 
</HEADLINE>
<TEXT>
Beş İranlı kendini yaktı 
     İran rejimine muhalif Halkın Mücahitleri Örgütü'ne HMÖ yönelik önceki gün Fransa'da gerçekleştirilen operasyonları Avrupa ülkelerinde protesto eden İranlılardan 3'ü kadın 5 kişi kendini yaktı. HMÖ'nün sempatizanlarından Marziye Babahani, Paris'te Fransız İçişleri Bakanlığı'na ait bir binanın önünde dün sabahki gösteride üzerine benzin dökerek kendini ateşe verdi. Polis, Babahani'nin aldığı yaralar sonucu öldüğünü bildirirken, hastane kaynakları ise, İranlı kadının durumunun kritik olduğunu duyurdu. Öğleyin Sedigiye Mohaceri adlı bir başka kadın ile akşam saatlerinde de Almanya'da mülteci olarak yaşayan Muhammed Sani adlı İranlı kendini yaktı. Dün akşam Londra'da Fransız elçiliği önünde Neda Hassani adlı İranlı kadın kendini ateşe verirken, İsviçre'nin başkenti Bern'de kendini yakmaya çalışan bir İranlı, polis tarafından engellendi. Önceki gün de Londra'daki Fransız elçiliği önünde İşmat Zandi de kendini ateşe verip ağır yaralanmıştı. 
     

</TEXT>
</DOC>
