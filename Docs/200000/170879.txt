<DOC>
<DOCNO> 170879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/yazar/guclu.html </URL>
<DATE> 2003/07/22/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Devlet adamlığı zor iş 
</HEADLINE>
<TEXT>

   
   Başbakan Erdoğan, dün "Devlet, okullardan elini çeksin, özel sektöre bıraksın" dedi. Bu sözleri sokaktaki bir vatandaş söylese, sırtında yumurta küfesi yok ki konuşuyor işte diyebilirsiniz. Ama söyleyen bir başbakan ise üzerinde uzun uzadıya düşünmek gerekir. 
   Özel okul ücretleri işçilerin, memurların bir yıllık kazançlarından daha fazla. Valiler, genel müdürler, benim diyen esnaf bile çocuğunu özel okula gönderemiyor. 
   Durum böylesine vahim iken, gelir düzeyi 30, 40 bin doları aşan ülkelerin başbakanları bile halkına böyle bir teklifte bulunmazken Başbakan Erdoğan'ın, devlet eğitimden yavaş yavaş elini çeksin şeklindeki söylemi en hafif deyimi ile düşünülmeden söylenmiş bir sözdür. 
   Osmanlı Maarif Nazırı Emrullah Bey, okullar olmasa maarifi ne güzel idare ederdim demişti. Yaklaşık 100 yıl aradan sonra bu kez Başbakan'ın okulları özel sektöre devredelim önerisi, devlet için bir züldür. 
   Başbakan Erdoğan ve Milli Eğitim Bakanı Hüseyin Çelik, özel okullarda öğrenci okutma projesi ile ilgili olarak Danıştay'ın aldığı yürütmeyi durdurma kararını, şiddetle eleştiriyorlar. Bu da yanlış. Hem hukuk devleti isteyeceksiniz hem de mahkemelerin aldığı kararları beğenmeyeceksiniz. Olmaz böyle şey... 
   Başbakan Erdoğan, aslında alkışlanabileceği bir konuda haksız konuma düşüyor. Tıpkı YÖK konusunda olduğu gibi. Eğer çıkıp da devletin üzerindeki eğitim yükünü elbirliği ile hafifletelim. Daha iyi eğitim için gelin hep birlikte elimizi cebimize atalım. Yüzde 2 dolayındaki özel okul oranını yüzde 10'lara çıkaralım deseydi, hem bizden hem de kamuoyundan destek bulurdu. 
   Ama bunları hiç söylemeden devlet zaten eğitim işini beceremiyor, bunu özel sektöre devredelim demek yanlışların en büyüğüdür. 
   Üstüne üstlük özel okulların, devlet okullarından başarılı olduğunu söylemek için de art niyetli olmak gerekir. Elbette başarılı özel okullar var. Ama hemen her kademede başarılı devlet okullarının sayısı çok daha fazla... 
   Eğitimin kaynak sıkıntısı olduğu kesin. Ama nedense hep eğitim, bilim, teknoloji akla geldiğinde devletin parası kalmıyor. Batık bankalara, duble yollara, sübvansiyonlara gelince milyarlarca doları su gibi akıtan iktidarlar, eğitim söz konusu olduğunda kesenin ağzını iyice daraltıyor. Bunun mantığını anlamak çok zor. 
   Kaldı ki hiçbir ülke özellikle temel eğitimini hiçbir şekilde özel öğretim kurumlarının eline bırakmaz. Çünkü hangi rejim ve hangi yönetim anlayışı söz konusu olursa olsun önce bir anayasal vatandaşlık profili ortaya koyar, sonra da ona uygun eğitim anlayışı geliştirir. Nitekim son yıllarda bunun yolu 13, 14 yıla varan bir temel eğitim ve insan haklarını esas alan çağdaş bir anlayıştan geçiyor. 
   Devlet, eğer özel okulculuğu geliştirmek istiyorsa öncelikle vergi oranlarını indirmelidir. Eğitimdeki yüzde 8'lik, yemek ve taşımadaki yüzde 18'lik KDV oranları ile diğer vergiler makul bir seviyeye çekilmelidir. Elektrik ve su da camilere olduğu gibi bedava verilmese de, katmerli tarife ile değil normal fiyatlar üzerinden kullandırılmalıdır. 
   Yine eğer eğitime katkıda bulunmak istiyorlar ise kendi çocuklarına olduğu gibi fakir fukaranın çocuklarına da burs olanağı sağlamalılar. 
   Özetin özeti Eğitimde yeni kaynak yaratmaya elbette evet. Ama bu konuda önce devlet üzerine düşeni yapmalıdır. Öğrencileri özel okullara yönlendirerek, en güzel devlet okullarını satarak yani eğitimi adım adım özelleştirerek bir yere varılmaz. Eğer ortada farklı amaçlar yok ise... 
   
      
   
</TEXT>
</DOC>
