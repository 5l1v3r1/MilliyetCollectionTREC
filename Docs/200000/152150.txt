<DOC>
<DOCNO> 152150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo26.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da hedef galibiyet, 'grip' sorun... 
</HEADLINE>
<TEXT>

     Birinci Süper Futbol Ligi'nde hafta sonunda İstanbulspor'u ağırlayacak olan Gaziantepspor, zorlu karşılaşmanın hazırlıklarını mutlak galibiyet parolasıyla sürdürüyor. 
     Teknik sorumlu Nurullah Sağlam, Birinci Süper Ligi'nde artık geriye sayımın başladığını, son 6 haftaya girilirken şampiyonluk ve ligde kalma yarışının son hız sürdüğünü söyledi. 
     Sağlam, zirve ve UEFA Kupası'na katılma yanında ligde kalma yarışında 9 takımının mücadele verdiğini, 9 takım arasında yer alan İstanbulspor'un rakiplerine oranla daha rahat gözükmekle birlikte matematiksel olarak henüz kendilerini rahat hissetmediklerini bildirdi. 
     İstanbulspor'un güçlü ve deneyimli bir oyuncu kadrosuna sahip olduğunu, kendilerinin ise genç, dinamik ve çok koşan bir ekip olduklarına dikkati çeken Sağlam, ''İstanbulspor ile yapacağımız maç, tecrübe ve dinamizmin mücadelesi olacak. Tecrübe mi kazanacak yoksa gençlik ve dinamizmi üstün gelecek Bunu hep beraber pazar günü göreceğiz'' diye konuştu. 
     İstanbulspor'un bu maçta alacağı puan veya puanlarla rakiplerine oranla daha avantajlı duruma geçeceğini kaydeden Sağlam, şöyle konuştu 
     ''Biz nasıl şu anda UEFA Kupası'na katılmayı kendimiz için garanti görmüyorsak, İstanbulspor da ligde kalmayı henüz garantileyemedi. İstanbulspor'un geçen hafta kazanması bizim için avantaj oldu. Biz de Trabzonspor'un Türkiye Kupası'nı kazanarak UEFA Kupası'nı garantilemesine sevindik. Çünkü Trabzonspor bizim için önemli bir rakipti. Ancak, ligin sonuna kadar hedefimizi kovalamayı sürdüreceğiz. Yarış henüz sona ermedi. 
     Her açıdan İstanbulspor ile yapacağımız karşılaşma her yönüyle çok zevkli ve çekişmeli geçecek. Futbolseverlere ziyafet çekeceğiz.'' 
     
     ''GRİP SALGINI'' 
     İstanbulspor maçının hazırlıklarını günde çift antrenmanla sürdüren Gaziantepspor'da, cezalı oyuncu bulunmazken, hafta başında başlayan grip salgınında Bouazizi, Erdal, İlhan, kaleci Kaya, Devran ve Mustafa Marangoz'un antrenmanlara çıkamadıkları ve tedavi gördükleri bildirildi. 
     Sağlam, önemli bir maç öncesi 6 oyuncusunun grip salgınına yakalandığını, diğer oyuncuların da salgına yakalanmamaları için bir dizi önlem aldığını söyledi. 
     Sağlam, İstanbulspor maçında taraftarlara büyük görev düştüğünü, takımı yalnız bırakmamalarını ve destek vermeleri gerektiğini sözlerine ekledi. 
     





</TEXT>
</DOC>
