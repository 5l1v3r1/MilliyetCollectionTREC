<DOC>
<DOCNO> 163723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo03.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan Olimpiyat Stadı'ndaki ilk resmi organizasyonda... 
</HEADLINE>
<TEXT>

     Avrupa Milletler Kupası 2. Lig B Grubu Atletizm Yarışları, 21-22 Haziran tarihlerinde yapılacak. 
     Atatürk Olimpiyat Stadı'nın ilk kez uluslararası bir organizasyona ev sahipliği yapacağı yarışlarda, 700'e yakın sporcu mücadele edecek. 
     Yarışlara erkeklerde Türkiye'nin yanı sıra Arnavutluk, Ermenistan, Azerbaycan, Bosna Hersek, Hırvatistan, Kıbrıs Rum Kesimi, Makedonya, Gürcistan, Moldova, Romanya ve Sırbistan Karadağ katılacak. 
     Bayanlarda ise Türkiye ile birlikte Arnavutluk, Ermenistan, Azerbaycan, Bosna Hersek, Hırvatistan, Kıbrıs Rum Kesimi, Makedonya, Gürcistan, Moldova, Estonya ve İsrail mücadele edecek. 
     
     SÜREYYA AYHAN DA YARIŞACAK 
     Avrupa Milletler Kupası 2. Lig B Grubu Yarışları'nda, geçen yılın başarılı atleti Süreyya Ayhan da yarışacak. 
     Uluslararası yarışlarda elde ettiği birinciliklerle adından söz ettiren Süreyya Ayhan, yarışlarda 1500 metrede mücadele edecek. 
     Bu arada Türkiye, erkeklerde 22, bayanlarda da 20 sporcuyla yarışlara katılacak. 
     
     PUANLAMA 
     Yarışlarda ilk sırayı alan takımlar, gelecek yıl 1. Lig'de yarışma hakkı elde edecekler. 
     Yarışlar sırasında her branşın birincisi takımına 12 puan kazandıracak. İkinci sporcu 11 puan kazandırırken, daha sonra sıralamaya göre her sporcu kendinden önceki sporcudan 1 eksik puan alacak. 
     Bu arada yarışı tamamlamayan veya diskalifiye edilen atletlere veya bayrak takımına puan verilmeyecek. Herhangi bir branşta berabere kalan atletlere, sıralamalarının puanları toplanıp, berabere kalan atlet sayısına bölünerek hesaplanan puanlar verilecek. Yarışma sonunda toplam puanda eşitlik olduğu taktirde, daha çok birincilik almış takım öne geçecek. Beraberlik bozulmamışsa, ikinciliklere, gerekiyorsa daha sonraki sıralamalara bakılacak. 
     
     YARIŞLAR ÜCRETSİZ İZLENECEK 
     Öte yandan sporseverler, kupa yarışlarını ücretsiz izleyebilecekler. 
     İstanbul Büyükşehir Belediyesi de yarışları izlemek isteyenler için biletli olmak üzere kentin çeşitli yerlerinden kalkacak otobüs seferleri düzenleyecek. 
     Otobüsler 21 ve 22 Haziran'da saat 14.00'ten itibaren Aksaray, Bakırköy, Beşiktaş, Halkalı Tren İstasyonu, Mecidiyeköy ve Yenibosna'dan hareket edecek. 
     
     YURDADÖN ''SPORCULARIMIZ BAŞARILI OLACAK'' 
     Atletizm Federasyonu Başkanı Mehmet Yurdadön, yarışlarda Türk sporcuların da başarılı sonuçlar alacağına inandığını söyledi. 
     Yurdadön, Türk sporcuların başarılı sonuçlar alacağını belirterek, ''Bayanlarda yüzde 90 1. Lig'e çıkacağımızı düşünüyorum'' dedi. 
     Özellikle geçen yılın başarılı atleti Süreyya Ayhan'ın da yarışlarda mücadele edecek olmasının kendileri için çok önemli olduğunu vurgulayan Yurdadön, ''Süreyya Ayhan, Avrupa Şampiyonu ve Dünya Kupası'nda dereceler aldıktan sonra ilk defa kendi seyircisinin önünde koşacak. Bu da bizim için bir artı olacak'' diye konuştu. 
     Yarışlar sayesinde Atatürk Olimpiyat Stadı'nın resmi açılışını da yapacaklarını kaydeden Yurdadön, şunları söyledi 
     ''İlk defa Atatürk Olimpiyat Stadı'nda büyük bir organizasyon gerçekleştirilecek. Bu organizasyonu başarıyla gerçekleştirerek Avrupa atletizm camiasında Türkiye'nin adını daha fazla duyurmuş olacağız. Yarışlar sırasında stadın boş kalmaması lazım. Bu bakımdan herkese büyük görev düşüyor. İstanbul halkına daha önemli görevler düşüyor. Onlardan destek bekliyorum. Gelip stadı doldursunlar ve sporcularını desteklesinler'' Yurdadön, yarışlarda Olimpiyat Oyunları ve Dünya Şampiyonası için baraj puanlarının da verileceğini söyledi. 
     Mehmet Yurdadön, yarışların sponsorluğunu da Vestel'in üstlendiğini sözlerine ekledi. 
     
</TEXT>
</DOC>
