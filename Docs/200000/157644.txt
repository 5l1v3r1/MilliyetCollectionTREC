<DOC>
<DOCNO> 157644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo01.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da Akçaabat Sebatspor coşkusu yaşanıyor... 
</HEADLINE>
<TEXT>

     İkinci Futbol Ligi A Kategorisi'nde Akçaabat Sebatspor'un ligin bitimine bir hafta kala Antalyaspor'u 4-0 yenerek 80. yılında Süper Lig'e çıkmayı garantilemesi, Trabzon'da coşkuyla kutlanıyor. 
     Maçın bitiş düdüğünün ardından kırmızı-beyazlı camiada büyük bir sevinç yaşanırken, kutlamalar daha sonra stat dışına taştı. Kırmızı-beyazlılar, Fatih Stadı'ndaki karşılaşmanın ardından Akçaabat'tan Trabzon'a gelerek şehir turu attılar. 
     
     BAKAN PEPE DE KUTLADI 
     Akçaabatlı olan Orman ve Çevre Bakanı Osman Pepe de, Akçaabat Sebatspor'un Süper Lig'i garantilemesinin ardından futbolcuları kutladı. 
     Pepe, kulüp başkanı Selami Yardım ile birlikte soyunma odasına giderek, kırmızı-beyazlı futbolcularla birlikte sevinç yaşadı. 
     
     TEKELİOĞLU ''HAK ETMİŞTİK'' 
     Teknik Direktör Sadi Tekelioğlu, maç sonrasında yaptığı açıklamada, bu sezon başarılı bir performans ortaya koyduklarını belirterek, ''Küçük bir ilçe takımı olarak bu sezonki başarımıza nokta koyduk. Hak ederek Süper Lig'e çıktık'' dedi. 
     Akçaabat Sebatspor'un küçük ekonomik şartlarda Süper Lig'e çıktığını da ifade ederek, ''Yönetim olarak, futbolcu olarak büyük özveri gösterdik. 35 bin nüfuslu olan ve 400 milyar liralık maliyeti olan bir takımız. Süper Lig'e çıkarak büyük bir başarı gösterdik'' diye konuştu. 
     Trabzonspor'da görev yaptığı dönemde başarısızlıklar yaşadığını ve bundan büyük üzüntü duyduğunu da ifade eden Tekelioğlu, ''O zaman ağlıyordum. Bu sezon sevinç gözyaşı döküyorum'' diyerek sözlerini tamamladı. 
     Öte yandan, kırmızı-beyazlılar, 50'şer milyar liralık prim elde ettiler. 
     
</TEXT>
</DOC>
