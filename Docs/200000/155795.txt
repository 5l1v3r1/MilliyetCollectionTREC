<DOC>
<DOCNO> 155795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sondun04.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Türk yürüyüşü haftaya yapılıyor... 
</HEADLINE>
<TEXT>

     Türk Amerikan Dernekleri Federasyonu TADF tarafından düzenlenen geleneksel Türk günü yürüyüşlerinin 22.cisi 17 Mayıs Cumartesi günü New York'ta yapılacak. 
     New York'ta yerel saatle 13.00'da TSİ 20.00 başlayacak olan yürüyüş, Dag Hammarskjold parkında yapılacak gösteri ve etkinliklerle sona erecek. 
     Bu yılki yürüyüşe, yurtdışındaki Türklerden sorumlu Devlet Bakanı Prof. Dr. Mehmet Aydın, AKP ve CHP Istanbul milletvekilleri Egemen Bağış ile Onur Öymen'in yanı sıra, Dünya Güzeli Azra Akın da katılacak. 
     Yürüyüş kolunun önünde Atatürk'ün portresini ise Iraklı bir Türkmen olan Osman Tatar Kerküklü'nün taşıyacağı öğrenildi. Ayrıca Amerikan Kongresi'ndeki Türk dostlarından Stephan Solarz'ın yürüyüş sonundaki etkinlikler kapsamında bir konuşma yapması bekleniyor. 
     TADF İcra Direktörü Evren Ay'ın verdiği bilgiye göre bu yılki yürüyüşe Elazığ halk ve TÜTAV folklor ekiplerinin yanı sıra New York polis bandosu dahil 12 bando, Galatasaray, Fenerbahçe ve Beşiktaş dernekleri ile çok sayıda Türk kuruluşunun temsilcileri katılacak. 
     Bu yılki yürüyüşün ilginç yanlarından bir diğerini de Amerika'daki kangal köpekleri dernekleri temsilcilerinin yürüyüşte köpekleriyle birlikte yer almaları oluşturuyor. 
     Yürüyüşe her yıl giderek daha fazla Türkün katılmasını gözönüne alan TADF yetkilileri, bu yıl 15 kişilik özel bir silahlı güvenlik gücü oluşturdular. Güvenlik gücünde FBI, New York polisi ve ABD Dışişleri Bakanlığı güvenlik servisi gibi kuruluşlarda hizmet verdikten sonra ayrılmış profesyonel güvenlik elamanlarının görev yapacakları bildirildi. 
     Federasyon yetkilileri, bu yılki yürüyüş ve Türk kültür festivali münasebetiyle Cumhurbaşkanı Ahmet Necdet Sezer'inki görüntülü olmak üzere, Başbakan Recep Tayyip Erdoğan ve Başkan George W. Bush'un birer mesaj yayınlayacağını bildirdiler. 
     Türk günü yürüyüşü ve Türk kültür festivali çerçevesinde düzenlenen balo ise 16 Mayıs gecesi New York Crowne Plaza otelde yapılacak. Baloda, Türkiye'nin tanıtılmasına yaptığı katkılardan dolayı Dünya Güzeli Azra Akın'a TADF yetkilileri tarafından bir ödül verilecek. 
     
</TEXT>
</DOC>
