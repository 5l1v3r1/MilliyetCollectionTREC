<DOC>
<DOCNO> 152805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sonspo05.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun ve İlhan "out", Zago ve Sergen "in" 
</HEADLINE>
<TEXT>

     Birinci Süper Lig'in son 5 haftasına lider giren Beşiktaş'ta forvet oyuncuları adeta gol orucuna girerken, Sergen Yalçın ile Carlos Antonio Zago attıkları gollerle takımlarını sırtlıyor. 
     Siyah-beyazlılarda forvette görev alan İlhan Mansız tam 8 maç, Ahmet Dursun ise 6 maçtır gol atamıyor. İlhan, en son Göztepe ile ligin 22. haftasında oynanan ve 7-3 Beşiktaş'ın galibiyetiyle kapanan karşılaşmanın 51. dakikasında gol atarken, Ahmet Dursun ise 24. haftada 1-0 Beşiktaş'ın üstünlüğüyle kapanan Ankaragücü maçının 42. dakikasında rakip fileleri havalandırdı. 
     İlhan, Göztepe maçının ardından Trabzonspor, Ankaragücü, Gaziantepspor, Denizlispor, Malatyaspor, Diyarbakırspor, Fenerbahçe ve cezalı olduğu Elazığspor, Ahmet Dursun ise Gaziantepspor, Denizlispor, Malatyaspor, Diyarbakırspor, Fenerbahçe ve son olarak da Elazığspor karşılaşmalarında gole hasret kaldılar. 
     
     SERGEN VE ZAGO FARKI 
     İlhan Mansız 759, Ahmet Dursun ise 588 dakikadır, takımlarını lehine gol atamazken, Beşiktaş'ı özellikle son 5 maçta Sergen Yalçın ile Carlos Antonio Zago taşıdı. 
     Sergen son 5 maçın 3'ünde rakip fileleri havalandırırken, Zago ise 2 gole imza atarak, Beşiktaş'ın liderlik koltuğunda kalmasını sağladı. 
     
     SERGEN TAKIMININ EN GOLCÜSÜ 
     Sergen Yalçın, takımı adına toplam 9 gol atarken, bu sezon siyah-beyazlıların en golcü futbolcusu oldu. 
     İlhan Mansız, Ahmet Dursun ve Daniel Gabriel Pancu 7'şer golle Sergen'i izlediler. 
     Sözleşmesi tek taraflı olarak feshedilen Nouma ise Beşiktaş'a bu sezon 4 gol kazandırdı. 
     
     PANCU 7 MAÇTIR ATAMIYOR 
     Beşiktaş'ta İlhan ve Ahmet Dursun'un yanı sıra, Rumen futbolcu Pancu'da da son haftalarda büyük bir düşüş yaşanıyor. 
     Ligde toplam 7 gole sahip olan Pancu, en son golünü 23. haftadaki Trabzonspor maçında atarken, son 7 maçta ise golle buluşamadı. 
     





</TEXT>
</DOC>
