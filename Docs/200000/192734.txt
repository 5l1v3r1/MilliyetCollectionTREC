<DOC>
<DOCNO> 192734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/ekonomi/eko06.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni enflasyon sepeti geliyor 
</HEADLINE>
<TEXT>

   ANKARA Milliyet 
   
   Devlet Bakanı Kürşad Tüzmen, 2005'te enflasyon hesaplamasında esas alınan ürünlerin bulunduğu enflasyon sepetinin yenileceğini bildirdi. TBMM Plan ve Bütçe Komisyonu Dış Ticaret Müsteşarlığı, Gümrük Müsteşarlığı ve ve Devlet İstatistik Enstitüsü 2004 yılı bütçelerini ve 2002 yılı kesin hesaplarını kabul etti. Görüşmeler sırasında söz alan milletvekilleri, enflasyon hesaplamasında kullanılan ürünlerin seçimini eleştirdi. 
   CHP Milletvekili Osman Kaptan, iftar çadırları önündeki kuyruklara ve açlık sınırının altında yaşayan milyonlara dikkat çekerek, "Ekonomi iyiye gidiyor ama bu insanlara ne zaman yansıyacak" diye sordu. Kaptan, enflasyon sepetinde, pinpon topu, soba borusu ve çalı süpürgesi gibi ürünler bulunduğuna dikkat çekerek, "Enflasyon hesaplaması ne zaman gerçekçi şekilde yapılacak" diye sordu. CHP Milletvekili Kazım Türkmen de, "Vatandaş enflasyona inanmıyor, annelerimizin kullandığı iğne, iplik, idare lambası hala kriter olarak alınıyor. Bunlar gerçekçi şekilde düzenlenip kamuoyuna açıklanmalı" dedi. 
   
   2005'te devreye girecek 
   Tüzmen de 2000 yılında sepet düzenlemesi için çalışma başlatıldığını ancak deprem gibi nedenlerle yanlış sepet oluşacağı kaygısıyla çalışmanın sonuçlanamadığını, 2005'ten itibaren yeni sepetin ortaya konacağını bildirdi. 
   Komisyonda artış yapılmaksızın kabul edilen 2004 yılı bütçeleri şöyle 
   Devlet İstatistik Enstitüsü 50 trilyon 60 milyar 500 milyon lira,Gümrük Müsteşarlığı 149 trilyon 165 milyar lira,Dış Ticaret Müsteşarlığı 69 trilyon 487 milyar lira. 
   
</TEXT>
</DOC>
