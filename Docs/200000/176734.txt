<DOC>
<DOCNO> 176734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/soneko20.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK İmar Bankası ile ilgili çalışmalar sürüyor 
</HEADLINE>
<TEXT>

     Bankacılık Düzenleme ve Denetleme Kurumu BDDK , İmar Bankası T.A.Ş. ile ilgili resmi kayıtlara ulaşılması yönünde çalışmaların devam ettiğini bildirdi. 
     BDDK''dan, İmar Bankası T.A.Ş. ile ilgili yapılan açıklamada, söz konusu Banka'nın 3 Temmuz 2003 tarihinde, ''yükümlülüklerini vadesinde yerine getirmediği, alınması istenen tedbirleri almadığı, faaliyetine devamı mevduat sahiplerinin hakları ve mali sistemin güven istikrarı bakımından tehlike arzettiği'' için, Bankalar Kanunu'nun ilgili maddesi gereği Tasarruf Mevduatı Sigorta Fonu'na TMSF alındığı hatırlatıldı. 
     Açıklamada, Banka'da olağandışı mevduat hareketinin 12 Haziran'dan sonra görülmeye başlandığı ifade edilirken, kurul üyelerinden ikisinin 13 Haziran tarihi itibariyle yasada öngörülen görev süresi dolduğu için ayrılmaları gerektiği, İbrahim Çanakçı'nın Hazine Müsteşarlığı'na atanması nedeniyle boşalan Kurul 2. başkanlığına da atama yapılmadığından, 13 Haziran 2003 tarihinden boş bulunan üyeliğe atama yapılan tarih olan 1 Temmuz'a kadar BDDK'da sadece 4 üye kaldığı kaydedildi. 
     Bankalar Kanunu'na göre toplantının yapılabilmesi için en az 5 üyenin bulunması gerektiğinin vurgulandığı açıklamada, bu nedenle Kurul'un toplanmasının dahi yasal olarak mümkün olamadığı vurgulandı. 
     Açıklamada, 1 Temmuz 2003 tarihinde Bakanlar Kurulu'nca Kurul'a bir üye atandığı ve bu üyenin 2 Temmuz 2003 tarihinde göreve başladığı hatırlatılırken, aynı gün, 26 Haziran 2003 tarihinde topluca istifa eden Banka yönetim kurulu üyelerinin yerine atama yapıldığı ve 3 Temmuz 2003 tarihinde de Banka'nın bankacılık işlemleri yapma ve mevduat kabul etme yetkisinin iptal edildiğinin altı çizildi. 
     
     İMAR BANKASI NEZDİNDE TESPİT EDİLEN HUSUSLAR 

     Açıklamada, İmar Bankası nezdinde tespit edilen hususlar ise şöyle sıralandı 
     ''-Banka resmi kayıtlarının büyük çoğunluğu BDDK, TMSF ve Banka yeni yönetimine teslim edilmemiştir. 
     -Banka'nın en son 25 Haziran 2003 tarihinde düzenlediği ve BDDK ile diğer kurumlara gönderdiği günlük özet bilançosuna göre toplam mevduat tutarı 7.544 miyar liradır. 
     -Ancak Genel Müdürlük ve şubelerde mudi bazında yapılan incelemeler neticesinde, Banka'nın ilgili kurumlara bildirdiği rakamın tasarruf mevduatının tamamını yansıtmadığı, gerçek rakamın yukarıdaki tutarın üzerinde olduğu tespit edilmiştir. 
     -Ayrıca, ele gerilebilin yakın tarihlerde yoğun olarak yurtdışı havaleler yolu ile çok sayıda hesap açıldığı, bilgi işlem sistemi üzerinden geçmişe yönelik işlemlerin yapıldığı, müşterilere Banka tarafından hazine bonosu satıldığı, ancak,satılan bonoların bulunmadığı saptanmıştır.'' Açıklamada, resmi kayıtlara ulaşılması yönünde çalışmaların devam ettiği kaydedilirken, Banka ile ilgili hususlarda mudilerin sorunlarının süratle çözümlenmesini temin etmek bakımından tüm kurumlar arasında tam bir koordinasyonun bulunduğu belirtilidi. 
     Açıklamada, ''Bu çerçevede Hükümet, Maliye Bakanlığı Hazine Müsteşarlığı, Merkez Bankası ve SPK ile ilgili tüm kurum ve kuruluşlarla birlikte, gerekli çalışmalar yürütülmektedir'' denildi. 

     
</TEXT>
</DOC>
