<DOC>
<DOCNO> 163968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo25.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Pınar Karşıyaka'nın sahası 2 maç kapandı 
</HEADLINE>
<TEXT>

     Basketbol Federasyonu Disiplin Kurulu, Pınar Karşıyaka'ya 2 maçını başka sahada oynama ve toplam 18 milyar lira para cezası verdi. 
     Kurul, 10 Mayıs'ta İzmir'de yapılan Pınar Karşıyaka-Türk Telekomspor Türkiye Basketbol Ligi maçında, seyircinin yabancı maddeler atması nedeniyle, daha önce verilen cezaları da göz önüne alarak Pınar Karşıyaka'ya 2 maçını başka sahada oynama ve 10 milyar lira para cezası verirken, küfürlü tezahürat nedeniyle 8 milyar lira daha para cezası uyguladı. 
     Disiplin Kurulu, 13 Nisan'da oynanan Erdemirspor-İÜSK Türkiye Bayanlar Basketbol Ligi maçında rakibine yumruk attığı gerekçesiyle, daha önce 4 maç müsabakalardan men cezası verdiği İÜSK'lı Bell Jordan'ın cezasını 2 maça indirdi. 
     Kurul, İÜSK'nın itirazı üzerine yaptığı incelemede, Jordan'ın rakibine attığı yumruğun isabet etmediği ve böylece teşebbüs safhasında kaldığı kanısına vararak, cezada yarı yarıya indirime gitti. 
     Bu arada, Efes Pilsen Kulübü'ne de Ülkerspor'la 7 Haziran'da oynanan Türkiye Basketbol Ligi play-off final serisi maçında, seyircisinin sahaya yabancı maddeler atması nedeniyle 500 milyon lira para cezası verildi. 
     
</TEXT>
</DOC>
