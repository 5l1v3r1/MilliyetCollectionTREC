<DOC>
<DOCNO> 197967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sondun25.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Garner itiraf etti Bazı hatalar yaptık 
</HEADLINE>
<TEXT>

     Irak'ın eski Amerikalı sivil yöneticisi emekli General Jay Garner, ABD öncülüğündeki güçlerin Bağdat'ın kontrolünü ele geçirmesinden sonra bazı hatalar yapıldığını söyledi. 
     Garner, BBC radyosuna verdiği demeçte, işgalin planlanması konusunda Amerikalı yetkililer arasında rekabet olduğunu belirtti ve kendisinden sonra gelen sivil yönetici Paul Bremer'ı eleştirdi. 
     Bremer'ın 23 Mayıs'ta Irak ordusunu tasfiye kararına atıfta bulunan Garner, bunun bir hata olduğunu, kendilerinin Irak ordusunu yeniden inşa çalışmalarında kullanmayı planladıklarını anlattı. Garner, Irak ordusu için bütçeden pay ayırdıklarını da kaydetti. 
     Irak'ın işgali konusunda ABD Dışişleri ve Savunma bakanlıkları arasındaki rekabetten de söz eden Garner, Dışişleri Bakanlığı'nın bir yıldır üzerinde çalıştığı Irak'ın geleceği projesini Şubat ayı sonunda öğrendiğini söyledi. 
     Geçici yönetimin Iraklılarla iletişim konusunda başarısız olduğunu savunan Garner, ancak kötü iletişimin Irak'ta koalisyon güçlerine karşı muhalefeti güçlendirdiği iddialarını rededederek, bu konuda Saddam yanlılarını ve uluslararası teröristleri suçladı. 
     Garner, 21 Nisan'da Bağdat'a gelmiş, 12 Mayıs'ta görevden alınmıştı. Garner'ın yerine Bremer getirilmişti. 
     
</TEXT>
</DOC>
