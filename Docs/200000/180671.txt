<DOC>
<DOCNO> 180671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/spor/spo15.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Hagi'den özeleştiri    LİGDE henüz galibiyet alamayan Bursaspor'un Teknik Direktörü Gheorghe Hagi, Ankaragücü karşısındaki yenilgiden kendisinin dahil herkesin sorumlu olduğunu belirtti. Yeni kurulan bir takım olduklarını ifade eden Rumen hoca, ekibe yeni katılan Erol ve Tamer'i de istediğini, yönetimin ise aldığını vurguladı. 
   
   'Adanaspor'u alacağız'    ADANASPOR'U devralmak için Başkan Çağdaş Ergin ile görüşen Futbol Federasyonu Başdanışmanı Gündüz Tekin Onay, "Çok büyük bir engel çıkmazsa belki 10 gün, belki de 1 ay sonra, ama kesinlikle kulübü alacağız" dedi. Onay, "Bugün Adanaspor var, yarın ise dünya takımı Adanaspor'un olacağına inanıyorum" diye konuştu. Öte yandan Turuncu - Beyazlılar'a Saffet Sancaklı da talip oldu. 
   
   Katada şampiyonuz    16. Uluslararası Ümitler ve Gençler Boğaziçi Karate Şampiyonası'nın ilk gününde Türkiye A Takımı kata dalında genç erkekler ve genç bayanlarda birinci oldu. Bağcılar Spor Salonu'ndaki şampiyonada Millilerimiz kumite dalında genç bayanlarda ikinci, genç erkeklerde ise Rusya ile birlikte üçüncü sırayı elde etti. 
   
   Cimnastikte şölen    17. Uluslararası Boğaziçi Artistik Cimnastik Turnuvası bugün İstanbul'da başlıyor. Ahmet Cömert Spor Salonu'nda 2 gün sürecek turnuvaya milli takımımız dışında, Ukrayna, Romanya, Arnavutluk, Cezayir, Türkmenistan, Moldova, Mısır, Gürcistan, Ürdün, Kazakistan, Fas, Finlandiya, Özbekistan, İngiltere, Avusturya, Azerbaycan ve KKTC'den toplam 69 sporcunun katılacak. Cimnastik Federasyonu Başkanı Atilla Örsel herkesi turnuvayı izlemeye davet etti. 
   
   Irak ile ilk işbirliği    IRAK ile sportif anlamda ilk işbirliği halterle gerçekleştiriliyor. Ankara'ya gelen Irak Halter Federasyonu Başkanı Ahmet Hassan Jellut dün Türkiye Halter Federasyonu Kenan Nuhut'la görüşerek yardım istedi. Buna olumlu bakan Nuhut, her türlü desteği vermeye hazır olduklarını dile getirdi. 
   
   Süper minikler    FRANSA'NIN başkenti Paris'te yapılan "Petit Danone Uluslararası Minikler Futbol Kupası'nda üç maçını da kazanan Türkiye minik futbol takımı ilk 16'ya girme hakkını elde etti. Teknik direktörlüğünü Rıdvan Dilmen'in yaptığı miniklerimiz dün Çek Cumhuriyeti ve Slovakya'yı 2-0'lık skorlarla geçti. Japonya maçının 1-1 berabere bitmesinden sonra, penaltı atışlarında 3-1'lik üstünlük sağlayan ekibimiz, yarın yarı finalde final için mücadele edecek. 
   
   Kuddusi Müftüoğlu Rüştü'nün maçında    UEFA, Selçuk Dereli ve Kuddusi Müftüoğlu'nu uluslararası maçlarda görevlendirdi. Müftüoğlu, 17-21 Ekim tarihleri arasında Moldova'daki 19 Yaşaltı Avrupa Şampiyonası 10. Grup maçlarında görev yapacak. Müftüoğlu ayrıca UEFA Kupası'nda, 24 Eylül'de Puchov Slovakya - Barcelona İspanya 1. tur ilk maçını yönetecek. Dereli ise UEFA Kupası'nda 15 Ekim'de Sochaux Fransa - Myllykosken Pallo - 47 Finlandiya karşılaşmasında görev alacak. 
   
   Ülkerspor, Çizme'de    YENİ sezon hazırlıklarını sürdüren Ülkerspor, Bormio'da yapacağı kamp çalışmaları için İtalya'ya gitti. 15 Eylül'e dek sürecek kampta ağırlık, kondisyon ve teknik çalışmalara ağırlık verecek olan Turuncu - Yeşilliler, 8 ve 13 Eylül'de Varese, 9 Eylül'de Cantu, 11 Eylül'de Union Mons ve 14 Eylül'de de Biella ile hazırlık maçları yapacak. 
   
   
</TEXT>
</DOC>
