<DOC>
<DOCNO> 175104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sontur27.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Adabank üzerindeki ihtiyati tedbir kalktı... 
</HEADLINE>
<TEXT>

     Şişli Cumhuriyet Başsavcılığı'nca ''Kara Paranın Aklanmasının Önlenmesine Dair Kanun'' kapsamında yürütülen soruşturmada mal varlıkları üzerine ihtiyati tedbir konulan Uzan Grubu'na ait 82 şirketten biri olan Adabank üzerindeki tedbir kaldırıldı. 
     Savcılıkça yürütülen soruşturma kapsamında Şişli 2. Sulh Ceza Mahkemesi'nin 16 kişiyle birlikte mal varlıkları üzerine ihtiyati tedbir koyduğu Uzan Grubu'na ait 82 şirket arasında yer alan Adabank'taki tedbire, Bankacılık Düzenleme ve Denetleme Kurulu BDDK itiraz etti. 
     İtirazı değerlendiren üst mahkeme konumundaki Şişli Nöbetçi Asliye Ceza Mahkemesi de, ''bankanın sahibinin Uzanlar olmasına rağmen, yönetiminin BDDK tarafından atanan kişilerce yürütülüyor olmasını'' dikkate alarak Adabank üzerindeki ihtiyati tedbir kararını kaldırdı. 
     Bu arada, üzerlerine tedbir konulan diğer 81 şirkete de, ''ticari faaliyetlerini sürdürebilmeleri amacıyla önümüzdeki günlerde mahkeme kararıyla kayyım atanabileceği'' belirtildi. 
     Öte yandan, BDDK tarafından off-shore hesaplara ilişkin raporların Şişli Cumhuriyet Başsavcılığı'na gönderildiği ve bu raporlarda İmar Bankası'ndan off-shore hesaplara para aktarıldığının belirtildiği öğrenildi. 
     
</TEXT>
</DOC>
