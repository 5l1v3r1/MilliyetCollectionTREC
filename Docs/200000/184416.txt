<DOC>
<DOCNO> 184416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sontur23.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS'li kan verilen çocuk diğer öğrencilerle birlikte okuyacak 
</HEADLINE>
<TEXT>

     İzmir Milli Eğitim Müdürü Kamil Aydoğan, Kızılay'dan alınan kan nedeniyle HIV virüsü taşıyan ve bu gerekçeyle okuldan uzaklaştırılmak istenen küçük Y.O'nun 7 , sınıfında diğer öğrencilerle birlikte eğitim göreceğini söyledi. 
     Aydoğan gazetecilere yaptığı açıklamada, HIV virüsü taşıdığı belirtilen öğrencinin, DEÜ Tıp Fakültesi Hastanesi ve Sağlık Müdürlüğü'nün verdiği raporlar doğrultusunda durumunun değerlendirildiğini, öğrencinin sınıfında, doğal ortamda öğrenim görmesine karar verdiklerini söyledi. 
     Vali Yusuf Ziya Göksu'nun talimatı üzerine bir çalışma başlattıklarını belirten Aydoğan, şunları söyledi 
     ''Aldığımız tıbbi raporlar doğrultusunda HIV virüsü taşıdığı belirtilen öğrencimizin, bu virüsü diğer çocuklara bulaştırmayacağını öğrendik. Çocuğun kendi akranlarıyla eğitiminin uygun olacağına karar verdik. Biz sınıf öğretmenleri ve rehber öğretmenler vasıtasıyla, öğrencimiz için bütün önlemleri aldık. Çocuğun okulda yaralanıp, kanını diğer çocuklara bulaştırmaması için gereken her türlü önlem alınacak. Kendi sınıfında akranlarıyla eğitime devamına karar verdik. Psikolog, rehber öğretmenler ve hekimler bu yönde görüş bildirdiler. Psikolojik olarak sağlıklı yaşaması için akranlarıyla birarada olmasına karar verildi.'' Aydoğan, daha önce çocuğun ailesiyle görüştüklerini ve tek başına eğitim görmesinin ihtimal dahilinde olduğunu, ancak bugünkü görüşmeler sonrasında, bu ihtimalin devre dışı kaldığını vurguladı. Velilere gerekli bilgilendirme ve bilinçlendirmenin yapıldığını, yapılmaya da devam edeceğini belirten Aydoğan, sınıfının değiştirilmesinin de ihtimaller dahilinde olduğunu, ancak şu anda kendi sınıfında ve arkadaşlarıyla eğitim görmesine karar verdiklerini bildirdi. 
     
     BABA NAZİF O'NUN GÖRÜŞÜ 
     Kararın kendisine telefonla bildirildiğini anlatan baba Nazif O. ''Akşam üzerine kadar bire bir eğitim diye direnen Milli Eğitim Müdürlüğü, çocuğun diğer arkadaşlarıyla aynı sınıfta okumasına izin veren kararını açıkladı. 5 gündür yaşadığımız onca sıkıntının bittiğine inanamıyorum'' dedi. 
     Kararın olumlu çıkmasında, medyanın önemli rol oynadığını söyleyen Nazif O, bu olayın, AIDS ile ilgili toplumda büyük bilinçsizlik olduğunu bir kez daha ortaya çıkardığını, konunun daha iyi anlaşılması için ulusal televizyon kanallarından gelen teklifleri değerlendireceklerini bildirdi. Nazif O, ''Ulusal kanalların program davetlerini kabul ederek, hem yaşadığım sıkıntıyı, hem de bu hastalığı dilimin döndüğünce anlatmaya çalışacağım'' diye konuştu. 
     Velilere de seslenen Nazif O, ''İçleri rahat olsun. Bu karar bir anda çıkmadı. Sağlık Bakanlığı ve Milli Eğitim Bakanlığı konuyu araştırdı, tüm dünyada bu var ve böyle çözülüyor'' dedi. 
     Diğer çocukların ailelerinin, karara direnmemelerini de isteyen Nazif O, bu olayın herkesin başına gelebileceğinin unutulmaması gerektiğini sözlerine ekledi. 
     
</TEXT>
</DOC>
