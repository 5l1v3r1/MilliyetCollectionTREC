<DOC>
<DOCNO> 154348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/siyaset/siy03.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
6 bakan Kaş'a gelmedi 
</HEADLINE>
<TEXT>

Kaş'ın tanıtımı için büyük önem taşıyan yemeğe altı bakan katılmadı. Yunanistan heyeti, günbatımını izlemeden ayrıldı 
     UTKU ÇAKIRÖZER YORGO KIRBAKİ Kaş 

     Yunan adası Meis'te güzel başlayan gün, Türk kasabası Kaş'ta buruk bitti. Meis'e giden AB'li bakanlardan altısı 20 dakika uzaklıktaki Kaş'a gelmeden ülkelerine döndü. 
     AB üyelerinden sadece İspanya Dışişleri Bakanı Anna Palacio, Meis'e gelmeden programı olduğu için heyetten ayrıldı. Almanya Dışişleri Bakanı Joshka Fischer, İngiltere Dışişleri Bakanı Jack Straw ve Fransa Dışişleri Bakanı Dominique de Villepin ile İrlanda, Finlandiya ve Estonya Dışişleri bakanları, Meis'te çekilen aile fotoğrafının ardından programdan ayrıldı. Yunanistan Dışişleri Bakanı Yorgo Papandreu, "7 bakan da daha önceden planlı olan programları nedeniyle Kaş'a gelemedi ve bunu bana önceden bildirdi. Onların katılmaması Türkiye'nin AB açısından önemini engellemez" dedi. 
     Yapılan programa göre Kaş'a gelen bakanlar ve eşleri, saat 19.17'de günbatımını izleme fırsatı bulacaktı. Dışişleri Bakanı Abdullah Gül ve yetkililer, geniş terası olan bir otel ayarladı. Türkiye'nin planı günbatımlarının en güzel seyredildiği Kaş'ı tüm dünyaya tanıtmaktı. Ancak, Yunanistan tarafı programı iki saat öne çekti. 
     Kaş'taki yemekte konuşan ve Kıbrıs'ın yeniden birleşmesini sabırsızlıka beklediklerini kaydeden Yunanistan Dışişleri Bakanı Papandreu, "Türklerle Rumlar ve Türklerle Yunanlılar birlikte yaşayamaz efsanesinin kırılması gerektiğini" söyledi. 

</TEXT>
</DOC>
