<DOC>
<DOCNO> 172216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/ekonomi/eko01.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil koleksiyonuna el konuldu 
</HEADLINE>
<TEXT>

   BDDK, cuma günü Sabah gazetesinin Samandıra tesisleri ve Bolu'daki çiftliğe yaptığı baskınlarda Önay Bilgin'in 49 arabasına el koydu 
      KADİFE ŞAHİN 
   
   Bankacılık Düzenleme ve Denetleme Kurumu BDDK , Bilgin ailesinden batık Etibank'ın borçlarını tahsil etmek için çalışmalarını hızlandırdı. 
   BDDK'nın girişimiyle devlete ve diğer alacaklılara 1.2 milyar dolar borcu bulunan Etibank'ın eski sahibi Dinç Bilgin'in oğlu ve bankanın eski üst düzey yöneticisi olan Önay Bilgin'in 49 araçtan oluşan otomobil koleksiyonuna el konuldu. 
   Geçen cuma günü, BDDK'nın başvurusu üzerine, Sabah gazetesinin Samandıra'daki tesislerine ve Önay Bilgin'in Bolu Gövem Köyü'nde bulunan villasına icra memurlarıyla birlikte operasyon düzenlendi. Çevresi tahta çitlerle kapalı ve sadece bir bekçinin bulunduğu villaya gelen Bolu İcra Müdürlüğü memurları, bir misafir evi, koruma evi, kapalı havuz, kapalı kamelya ve kazan dairesinde tek tek tespitte bulundu. 
   
   Avukatlar tespit yaptı 
   BDDK avukatları da Sabah'ın Samandıra tesislerinde 6183 sayılı Amme Alacaklarının Tahsili Hakkında Kanun uyarınca malvarlığı tespiti yaptı. Daha önce tesisteki tüm baskı malzemelerinin "leasing"li yani "kiralık" olduğu gerekçesiyle haciz uygulamasının yapılamadığı öne sürülmesine rağmen BDDK avukatları muhafaza amacıyla tek tek tespit yapıp kayda geçirdi. Baskı makinesi ve aksamları yediemine teslim edildi. 
   BDDK kaynakları, Bolu'daki evde ve Samandıra'daki Önay Bilgin'e ait aralarında Hummer ve klasik otomobillerin de bulunduğu 49 araçlık koleksiyonuna el konulduğunu bildirdi. BDDK'nın Dinç Bilgin ile Turgay Ciner'in logo ve devirler yoluyla mal kaçırma girişimlerine ilişkin hukuki mücadelesi de sürüyor. Bu operasyonu mal kaçırma girişimi olarak değerlendiren BDDK, bu tasarrufun iptali için İstanbul 1. Asliye Ticaret Mahkemesi'nde dava açmıştı. Mahkeme, ilk tedbir kararında Bilgin Yayıncılık'ın Basın İlan Kurumu nezdindeki alacaklarından 452.7 trilyonluk borcunu karşılayacak kısmına ihtiyati tedbir koymuştu. 
   60 trilyonluk vergi borcunu, vergi barışına başvurup ödemeyen Sabah Grubu ile Merkez Grubu arasındaki ilişki Maliye'nin 7 Temmuz'daki baskınında ortaya çıkmıştı. Sabah Grubu'nun hacizli mallarını almak için giden maliyeciler tüm malların Ciner'e ait Merkez Grubu şirketlerine geçirildiğini tespit edip, eli boş dönmüştü. 
   
   
</TEXT>
</DOC>
