<DOC>
<DOCNO> 179919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/siyaset/siy03.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet'ten 'PKK saldıracak' uyarısı 
</HEADLINE>
<TEXT>

   PKK'nın, İran'da Öcalan'ın onursal başkanlığında Demokratik Serhildan adıyla parti kurduğu, yöneticilere molotof kokteylli saldırılar yapabileceği belirtildi 
   TOLGA ŞARDAN 

   
   İçişleri Bakanlığı, yayımladığı genelgeyle Emniyet birimlerini, Topluma Kazandırma Yasası'ndan faydalanmayan terör örgütü PKK KADEK'in eylemlerine karşı alarma geçirdi. Genelgede İran'da toplanan teröristlerin Demokratik Serhildan Partisi DSP adıyla yine bir parti kurduğu kaydedildi. 
   Topluma Kazandırma Yasası'nın yürürlüğe girmesinin ardından özellikle Doğu ve Güneydoğu Anadolu Bölgesi'nde güvenlik birimlerine yönelik silahlı eylemler artış gösterdi. Bunun üzerine Emniyet Genel Müdürlüğü, 81 İl Emniyet Müdürlüğü'ne gizli genelge gönderdi. 
   Genelgede, KADEK mensuplarının DEHAP'ı, kendileri ile TBMM arasında "genel af" konusunda aracı olması için sıkıştırdıklarına dikkat çekildi. Genelgeye göre, parti avukatlarının Meclis'e sunulmak üzere hazırladığı dilekçenin kabul edilmemesi üzerine, Diyarbakır'daki bazı parti yöneticileri Suriye'de örgütün üst düzey sorumlularından Gani Yılmaz'la görüşmeyi planlıyor. KADEK'in Demokratik Halk İnisiyatifi Birinci Kongresi de İran'da gerçekleşti. Türkiye'den de temsilcilerin katıldığı kongrede oluşum, partileşme sürecini tamamlayarak Demokratik Serhildan Partisi adını aldı. 13 kişilik yönetim kurulu bulunan oluşumun sorumluluğuna da KADEK'in başkanlık konseyi üyesi Mustafa Karasu getirildi. Öcalan da onursal başkan kabul edildi. 
   
   Tokalaşan iki el 
   DSP'nin, KADEK'in Türkiye'deki siyasallaşması paralelinde örgütlenmesini yapacağı ve illegal faaliyet göstereceği belirtilen genelgede şöyle denildi "Serhildan eylemlerinde, kitlelerin harekete geçirilmesi ve eylemlerin Türkiye'deki güncel gelişmeler akabinde şekilleneceği, misilleme eylemlerine yönelebileceği, kamu kurumlarıyla yöneticilerine yönelik molotof kokteylli saldırılar gerçekleştirilebileceği anlaşılmıştır." 
   Genelgede, DSP'nin büyük kentlerde 'hücre'lerde örgütleneceği, İran ve Kuzey Irak'ta eğitilen kadrolarına sorumluluk verileceği belirtildi. Sorumlulara bağlı olarak eylem birimi, örgütlenme birimi, maliye birimi, savaş birimi ve basın birimi oluşturulacağına da dikkat çekildi. 
   Genelgede partinin Kürtçe adı "Partiye Serhildan Demokratik" PSD olarak da duyuruldu. Genelgede partinin amblemine de yer verildi. Amblem kırmızı zemin üzerinde güneş ve tokalaşan iki el figürünü içeriyor. 
   
</TEXT>
</DOC>
