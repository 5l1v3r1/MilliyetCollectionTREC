<DOC>
<DOCNO> 192185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sondun13.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da başörtüsüne karşı ilk yasa tasarısı... 
</HEADLINE>
<TEXT>

     Almanya'da, kamu kuruluşlarında ve okullarda öğretmenlere başörtüsü yasağı getiren ilk yasa tasarısı, Baden-Württemberg eyaletinin Hıristiyan Demokrat Birlik Partili CDU Eğitim ve Kültür Bakanı Anette Schavan tarafından hazırlanarak eyalet hükümetine sunuldu. 
     Okullarda öğretmenlerin başörtüsü takmasını yasaklayan, ancak Hıristiyan sembollerin bulundurulmasına izin veren yasa tasarısı, tarafsızlık ilkesine aykırı olduğu gerekçesiyle tepkilere neden oldu. 
     Alman hükümetinin Göç, Mülteci ve Uyum Sorumlusu Marieluise Beck, bir yasada başörtüsünün yasaklanmasının, din özgürlüğünü kısıtlaması nedeniyle Alman Anayasası'na aykırı düşebileceğini belirtti. 
     Almanya Müslümanlar Merkez Konseyi Başkanı Nedim İlyas da, Bakan Schavan'ı, İslamiyet'i anayasaya uygun görmediği gerekçesiyle eleştirerek, Müslümanların bu yasa tasarısıyla dezavantajlı konuma getirildiğini söyledi. 
     Hür Demokrat Parti FDP Yönetim Kurulu üyesi Mehmet Daimagüler de, Schavan'ın hazırladığı yasa tasarısının başörtüsüne karşı aşırı bir tepki olduğunu savunarak, ''Bayan Schavan, bu sorunun çözümü için uygun bir kişi değil. Kendisi, porselen dükkanındaki fil gibi davranıyor'' dedi. 
     Yasa tasarısını ''hukuki açıdan tartışmalı, toplumsal açıdan da aptalca ve tehlikeli'' bulduğunu ifade eden Daimagüler, Schavan'ın ve diğer bazı CDU milletvekillerinin politikasının Almanya'daki Müslümanların uyumuna değil, dışlanmalarına yönelik olduğunu kaydetti. 
     
</TEXT>
</DOC>
