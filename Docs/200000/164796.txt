<DOC>
<DOCNO> 164796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sontur17.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabiha Gökçen Uluslararası Havaalanı daha çok uçak istiyor... 
</HEADLINE>
<TEXT>

     Pendik Kurtköy'de kurulu Sabiha Gökçen Uluslararası Havaalanı SAW Genel Müdürü Emekli Hava Pilot Tümgeneral İbrahim Büyükyumukoğlu, havaalanının her ay 500-600 bin dolar zarar ettiğini ve bunun da devletten karşılandığını vurgulayarak, ''100'er yolcu taşıyan 10 uçak inip-kalksa, gelir ve giderimiz eşit olarak burayı işletebiliriz'' dedi. 
     Büyükyumukoğlu, Sabiha Gökçen Uluslararası Havaalanı'nın 700 milyon dolarlık bir yatırım olduğunu ve bugün için atıl durumda kalan bu yatırımın ülke ekonomisine bir an önce kazandırılması gerektiğini söyledi. 
     Yaklaşık 2 ay önce genel müdürlük görevine başlamasının ardından havaalanının tanıtılması için çalışmalara başladığını anlatan Büyükyumukoğlu, İstanbul'un nüfusunun yüzde 35'inin Anadolu Yakası'nda yaşadığına işaret etti. 
     Büyükyumukoğlu, ''Havaalanı etki alanı İzmit, Adapazarı, Bursa, Bilecik, Zonguldak, Eskişehir'e kadar genişliyor. Dolayısıyla, buralardaki insanlara bu havaalanının varlığını ve burayı kullanmak gerektiğini göstermek lazım'' diye konuştu. 
     Çevredeki ilçe belediye başkanlarını ziyaret ettiğini dile getiren Büyükyumukoğlu, ''sivil toplum örgütlerinden havaalanına sahip çıkmalarını, burada havaalanı varken 75 kilometre uzaklıktaki havaalanına gitmek zorunda kalmamak için yetkililere baskı yapmalarını istediğini'' kaydetti. 
     Sabiha Gökçen Uluslararası Havaalanı'nda teknolojinin tamamının ''2001 model'' olduğunu ve bunun ''sıfır'' anlamına geldiğini ifade eden Büyükyumukoğlu, Atatürk Havalimanı'ndan çok daha ucuza hizmet vermeleri nedeniyle tur operatörlerinin ilgisini çekeceklerini anlattı. 
     
     HAVA TRAFİĞİNİN YÖNLENDİRİLMESİ İSTEMİ... 
     Ulaştırma Bakanlığı'nın ''hava trafiğini bölme ve yönlendirme'' yetkisi bulunduğunu bildiren SAW Genel Müdürü Büyükyumukoğlu, şöyle devam etti 
     ''2490 sayılı Yasa, 'Ulaştırma Bakanlığı, hava trafiğinin yoğunlaştığı alanlardaki hava trafiğini başka havalimanlarına bölmek yetki ve zorunluluğundadır' diyor. Onun için, Ulaştırma Bakanımız hemen diyebilir ki, 'Ben charter, kargo uçaklarının Atatürk Havalimanı'na inmesini istemiyorum. Orada trafik çok yoğunlaştı. Charter uçakları Sabiha Gökçen'e insin.' Böyle olursa hem Atatürk Havalimanı'nda yoğunluk azaldığı için hizmet daha iyi olur, hem de buraya yatırılan 700 milyon doların atıl kalmaması sağlanır.'' Başbakan Recep Tayyip Erdoğan, Ulaştırma Bakanı Binali Yıldırım ve Milli Savunma Bakanı Vecdi Gönül'e durumu anlattığını söyleyen Büyükyumukoğlu, ''kendilerinin de yatırımın atıl kalmaması için gerekli tedbirleri almaya söz verdiklerini'' kaydetti. 
     İbrahim Büyükyumukoğlu, ''Gelecek günlere ümitle bakıyoruz. Sabiha Gökçen Hanımefendi gibi Türkiye'nin ilk kadın pilotunun isminin verildiği bu havaalanının, onun ruhunu şad edecek şekilde, devletten her gün yardım alarak değil karlı bir duruma geçerek, devlet bütçesine katkı yaparak hizmet etmesini istiyoruz'' dedi. 
     ''Şu anda durumun pek iyi olmadığına'' dikkati çeken Büyükyumukoğlu, yaz sezonunda kendi çabalarıyla biraz hareketlenme olduğunu, ancak havaalanının bireysel çabalardan çok devletin hava trafiğini buraya yönlendirmesiyle sorunun çözümlenebileceğini bildirdi. 
     
     ''AZ YOLCU, ÇOK BAGAJ'' 
     Büyükyumukoğlu, ''Sabiha Gökçen Uluslararası Havaalanı'na 100'er yolcu taşıyan 10 uçak inip-kalksa, gelirimiz ve giderimiz eşit olarak burayı işletebiliriz. Ama şu anda sadece bavul turizmi için Türkmenistan, Dağıstan, Azerbaycan, Ukrayna gibi ülkelerden geliyor. Bu uçaklarda da az yolcu, çok bagaj var'' diye konuştu. 
     ''11 Eylül'de New York'taki ikiz kulelere yapılan saldırı, global ekonomik kriz, Irak Savaşı ve SARS hastalığının sivil hava taşımacılığını etkilediğini'' belirten Büyükyumukoğlu, sözlerini şöyle sürdürdü 
     ''Bu etkenler olmasaydı, belki devlete ihtiyaç olmadan faaliyetimizi sürdürebilecektik. Fizibilite etütleri, Atatürk Havalimanı'nın 2003-2004 yıllarında yeterli olmayacağını öngörüyordu. Şu anda aylık giderimiz 1 milyon 100 bin, 1 milyon 200 bin dolar civarında. Gelirimiz de 500-600 bin dolar. Her ay 500-600 bin dolar zarar ediyoruz. Bu da devletten karşılanıyor.'' 
     
     TAV'IN ANLAŞMASI 
     Sabiha Gökçen Uluslararası Havaalanı Genel Müdürü İbrahim Büyükyumukoğlu, geçen yıl yoğun kış şartlarında Atatürk Havalimanı'na inemeyen THY'nin 17 uçağının, SAW'ın uygun olmasına rağmen İzmir, Antalya ve Ankara'ya yönlendirildiğini savunarak, ''Tahmin ediyorum 'alışkanlık haline gelmesin' diye... 'Hem burası ortaya çıkmasın, ortaya çıkarsa yarın-bugün kullanma ihtiyacı doğar' diye...'' görüşünü dile getirdi. 
     Atatürk Havalimanı Dış Hatlar Terminali'nin Tepe-Akfen-Vie TAV Konsorsiyumu'nca ''yap-işlet-devret'' yöntemiyle inşa edildiğini hatırlatan Büyükyumukoğlu, şöyle dedi 
     ''Anlaşmaya, yılda 4 milyon yolcunun gelip-gideceği konulmuş. Bu olmazsa DHMİ, onlara tazminat ödemek zorunda kalabilir. Bu da, oradan yolcunun Sabiha Gökçen'e kaçmasını engelleyen bir etken. Her iki taraftaki zararı da devlet karşılıyor. Burası kar etse de devlet oradaki zararı karşılayacak.'' Büyükyumukoğlu, SAW'a öncelikle kargo ve tarifesiz uçakların yönlendirilebileceğini, kış dönemiyle beraber Almanya'dan gelen charter firmalarının da SAW'a rağbet göstereceklerini ümit ettiklerini belirterek, ''31 Ekim'de kış dönemi başlıyor. 2 büyük kargo şirketiyle imza aşamasındayız. Bu, gelecek yaz döneminde daha iyi şeylerin olacağını gösteriyor'' diye konuştu. 
     Büyük kargo şirketlerinin de SAW'la ilgili projeleri olduğunu anlatan Büyükyumukoğlu, ''Tarifeli uçuşlarla ilgili de THY'nin kararını beklemekteyiz. Bu konuda fizibilite çalışmaları yapıyorlar'' dedi. 
     Büyükyumukoğlu, anketlerin, THY'nin küçük uçaklarla yaz aylarında Bodrum, Trabzon ve Antalya'ya yapacağı seferlerin dolu olacağını gösterdiğini vurgulayarak Frankfurt, Münih gibi yolcusu çok olan kentlere günde 1 kez SAW'dan uçak kaldırılabileceğini söyledi. 
     Afganistan'daki ISAF gücü için Kanada'nın askeri malzemesi olan 200 konteyner ile 400 aracın SAW'dan bu ülkeye gideceğini ifade eden Genel Müdür Büyükyumukoğlu, bunun da havaalanına hareketlilik kazandıracağını bildirdi. 
     İbrahim Büyükyumukoğlu, tasarruf önlemleriyle cari harcamalarda aylık 100 bin dolar azalma sağladıklarını, göreve geldiğinde 7 olan personel sayısının bugün 516'ya indiğini de sözlerine ekledi. 
     
</TEXT>
</DOC>
