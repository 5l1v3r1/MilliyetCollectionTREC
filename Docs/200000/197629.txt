<DOC>
<DOCNO> 197629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sonspo09.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk gole hasret kaldı... 
</HEADLINE>
<TEXT>

     Fenerbahçe'nin Hollandalı golcüsü Pierre Van Hooijdonk, son haftalarda gole hasret kaldı. 
     İlk haftalarda attığı frikik golleriyle dikkati çeken Hooijdonk, 9. haftadaki Bursaspor maçının ardından 4 haftadır gol atamıyor. 
     2-2 berabere sona eren Bursaspor maçında attığı 2 golle takımına 1 puan kazandıran Hollandalı yıldız, 10. haftada Adanaspor, 11. haftada Akçaabat Sebatspor, 12. haftada Çaykur Rizespor ve 13. haftada da ilk kez takımının başında kaptan olarak sahaya çıktığı Samsunspor maçında fileleri havalandıramadı. 
     
     İYİ BAŞLAMIŞTI 
     Hollanda'nın Feyenoord takımından transfer edilen Pierre Van Hooijdonk, ilk haftadaki İstanbulspor yenilgisinin ardından attığı gollerle takımına önemli katkı sağlamıştı. 
     Frikik atışlarında topun başına geçen Hooijdonk, ligin 2. haftasında Trabzonspor'a, 4. haftada Diyarbakırspor'a ve 5. hafta da Gaziantepsor'a frikikten gol atarak takımını galibiyete taşıdı. 
     7-1'lik Elazığspor maçında bir kez rakip fileleri havalandıran Hollandalı futbolcu, Galatasaray ile yapılan derbi maçta goller kaçırmasına rağmen, sarı-kırmızılı ekibe de 1 gol atmıştı. 
     Fenerbahçe'nin kazandığı 7. haftada Gençlerbirliği 1-0 ve 8. haftada ki Konyaspor 4-2 karşılaşmalarında gol atamayan Hollandalı yıldız, en son gollerini 9. haftada Bursaspor karşısında kaydetti. 
     Ligde 13. hafta sonunda, tüm maçlarda 90 dakika oynayan Hooijdonk, toplam 7 gol attı. 
     
</TEXT>
</DOC>
