<DOC>
<DOCNO> 156032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sontur23.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı Bu ülkede Cumhuriyet'in okulları var 
</HEADLINE>
<TEXT>

     Milli Eğitim Bakanı Hüseyin Çelik, ''Bu ülkede tarikat, marikat okulu yok. Cumhuriyet'in okulları var'' dedi. 
     Anadoluhisarı'ndaki Sabancı Öğretmenevi'nde basın mensupları ile ''tanışma toplantısı'' yapan Bakan Çelik, anne olan gazeteciler ile tüm annelerin ''Anneler Günü''nü kutladı. 
     Türkiye'de 60 bin okulda 18.5 milyon öğrenci olduğunu ve 650 bin öğretmenin görev yaptığını anlatan Çelik, eğitim sorunlarının herkesi ilgilendirdiğini söyledi. 
     Milli Eğitim Bakanlığı'na atanmasının ardından birçok kronik meseleye el attığını ve bu meselelerin toplumda bir sinerji oluşturularak çözülebileceğini kaydeden Çelik, medyanın desteğini istedi. 
     Çelik, konuya kesinlikle ideolojik bakmadıklarını ve milli eğitimin sorunlarının ideolojiyle değil çağdaş eğitimle çözülebileceğini vurgulayarak, ''Çağdaş eğitim, okullardaki tebeşirli karatahtayı kalemli tahtaya dönüştürmek değil'' diye konuştu. 
     Artık sözel-sayısal şeklindeki eğitimin ilkel kaldığını, çocuğun zekasının, kabiliyetinin keşfedilmesi için bilimsel yöntemler olduğunu anlatan Çelik, ''Çağdaş eğitim, içerik, müfredat, bireyin keşfedilmesidir'' dedi. 
     
     ''HER ŞEYİMİZ ŞEFFAF'' 
     Çelik, 10 bin öğretmeni hizmet içi kurslarla rehber öğretmen olarak yetiştireceklerini ve her ilköğretim okulunda çocukları yönlendirecek rehber öğretmen bulunacağını ifade ederek, 8 yıllık kesintisiz eğitimin devam edeceğini ve bu sürenin 12 yıla çıkarılmasını istediklerini bildirdi. 
     Taşımalı eğitimde 660 bin öğrencinin 32 bin araçla okullarına taşındığını ve bu öğrencilerin yemekle birlikte maliyetinin 250 trilyon lira olduğunu belirten Çelik, bunun düzeltilmesi gerektiğini söyledi. 
     Çelik, ''Ancak bazı şeyleri söyleyince birileri bunu çarpıtıyor. Bizim gizli bir gündemimiz, gizli bir ajandamız yok. Her şeyimiz şeffaf. Bu ülkede eğitim, Cumhuriyet'in temel ilkelerine dayanarak devam etmek zorundadır'' dedi. 
     
     ''ÖZEL EĞİTİM KURUMLARINDAN HİZMET ALMAMIZIN NERESİ KÖTÜ'' 
     Gelişmiş ülkelerde özel okulların milli eğitim içindeki payının yüzde 60'lara çıktığını dile getiren Bakan Çelik, Türkiye'de ise bu oranın yüzde 1.5 olduğuna dikkat çekti. 
     Özel eğitim kurumlarının yüzde 40 kapasite ile çalıştığını da hatırlatan Çelik, sözlerini şöyle sürdürdü 
     ''Benim İstanbul'da binlerce dersliğe ihtiyacım var. Özel eğitim kurumlarının da yüzlerce dersliği boş. Buralardan hizmet almamızın neresi kötü. Ben Anadolu'nun zeki, çalışkan, maddi durumu çok kötü olan çocuklarını sınava tabi tutacağım. Başarılı olan 10 bin çocuğu özel okula göndereceğim. Parasını devlet olarak biz ödeyeceğiz. Özel okulların boş kontenjanı yaklaşık 208 bin kişi.'' Sınavın Haziran ayı içinde yapılacağını ve sadece lise 1. sınıflara öğrenci alınacağını anlatan Çelik, ''Özel okullarla da fiyat pazarlığı yapacağız. İşimize gelmeyen okula göndermeyeceğiz'' dedi. 
     Çelik, ''Tarikat okullarını destekleyecekler'' şeklinde eleştiriler yapıldığını hatırlatarak, şunları kaydetti 
     ''Bu ülkede tarikat, marikat okulu yok. Bu ülkede, Türkiye Cumhuriyeti yasalarına göre kurulan, işleyen, denetlenen Cumhuriyet'in okulları var. Dananın altında kimse buzağı aramasın. 'Şu okulları, bu okulları' deyip de birbirimizle cebelleşip iç düşman yaratmanın kimseye faydası yok. Biz eğitimimizi nasıl kaliteli hale getiririz, bunun peşindeyiz.'' Vergi Yasası'nda yapılan değişiklikle işadamlarının okul ve yurt yapımı için harcadıkları her kuruşu gider gösterip vergiden düşebileceklerini ifade eden Çelik, bu değişiklikle de büyük bir hamle olmasını beklediklerini bildirdi. 
     
     MEZUNİYET TÖRENLERİ 
     Milli Eğitim Bakanı Hüseyin Çelik, 5 yıldızlı otellerde yapılan mezuniyet törenleriyle ilgili bir soru üzerine, bu tür etkinliklerin gerçekleştirilmesine ilişkin genelge hazırlanmayacağını belirterek, şöyle dedi 
     ''Bu, insanların kendilerinin düşünerek yapmaları gereken bir şey. Ancak 5 yıldızlı otellerde milyarlarca para harcama yerine, o mezunlar okullarının eksiklerini giderme gayreti içinde olsalar çok daha anlamlı olur. Bu törenler, öğretmenevleri gibi çok daha mütevazı yerlerde yapılabilir.'' Çelik, öğretmen maaşlarıyla ilgili bir soru üzerine de, kamuda çalışan bütün kesimlerin maaşlarının artırılmasını istediğini ve bu taleplerin de haklı olduğunu kaydederek, ancak bunun kaynak artışıyla mümkün olabileceğini söyledi. 
     Öğretmenlerle ilgili iyileştirme yapma niyetinde olduklarını, gelecek yıl kademeli öğretmenliğe geçileceğini anlatan Çelik, bu kademelerin de stajyer öğretmen, öğretmen, uzman öğretmen ve başöğretmen olarak düzenleneceğini belirtti. 
     ''Kadrolaşma'' iddialarının da doğru olmadığını ifade eden Çelik, 57. Hükümet döneminde okul ve şube müdürlüğü sınavlarını kazanan 9 bin kişinin atamalarının yapılacağını bildirdi. 
     Çelik, ''Atamalarda yandaşlık olsa bunu yapar mıyız Ama ben müsteşarımı da tayin edemeyeceksem, bakan olmamın anlamı yok'' dedi. 
     Bakan Çelik, Bingöl depreminden sonra gelen tayin isteklerinin ise ancak tayin dönemi gelenlerin yapılacağını, diğerlerinin yapılmayacağını kaydetti. 
     
     ''YÖK YASASI ÇIKACAK'' 
     ''YÖK Yasası''na ilişkin soru üzerine de, yasanın hazırlanmasında son noktaya gelindiğini bildiren Çelik, ''Bu yasa çıkacaktır. Yatmış falan değil...'' dedi. 
     Bakan Çelik, imam hatip liselerinin de sadece imam ve hatip yetiştiren okullar olmadığını anlatarak, bazı ailelerin dini bilgiler de alması için çocuklarını bu okullara gönderdiğini sözlerine ekledi. 
     
</TEXT>
</DOC>
