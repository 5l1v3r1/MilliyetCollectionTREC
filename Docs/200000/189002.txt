<DOC>
<DOCNO> 189002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun25.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak... İhtihar saldırısı düzenlemek isteyen bir kadın yakalandı... 
</HEADLINE>
<TEXT>

     Irak'ın başkenti Bağdat'ta intihar saldırısı düzenlemek isteyen bir kadının yakalandığı bildirildi. 
     Es Sabah gazetesi, kadının beline bağladığı patlayıcılarla Maliye Bakanlığı binası yakınlarında dün Irak polisi tarafından yakalandığını yazdı. 
     Gazete, Çalışma ve Sosyal İşler Bakanlığı binası yanında da, patlayıcı yerleştirilen bir arazi aracının bulunduğunu, patlayıcının ittifak güçleri ve Irak polisi tarafından etkisiz hale getirildiğini bildirdi. 
     
     ''GERÇEKLİK VE BARIŞ YOLCULUĞU'' BAŞLIYOR 

     Öte yandan Irak'ta çeşitli kesimlerin oluşturduğu bir grup, ''Gerçeklik ve Barış Yolculuğu'' başlatıyor. 
     Etkinliğin öncülerinden Avukat Ali Himeyyis, önce Bağdat'tan Kuveyt'e gideceklerini, ardından bazı Arap, Avrupa ve Afrika ülkelerini ziyaret edeceklerini söyledi. Himeyyis, ''Amacımız, Irak halkının önceki iktidar döneminde çektiği sıkıntıları, uğradığı soykırımı, baskı ve işkenceleri belgelerle açıklamak'' dedi. 
     Himeyyis, tüm dünya devletleri ve insani örgütlerden, Irak halkını desteklemelerini ve halkın yaşadığı sıkıntılardan kurtulması için yardım etmelerini isteyeceklerini ifade etti. 
     Avukat Himeyyis, Irak'ın yeniden yapılanma çalışmalarına katkı için yurtdışındaki Iraklıları da yurda dönmeye çağıracaklarını söyledi. 
     
     AMERİKAN KONVOYUNA SALDIRI 

     Bağdat'ın 60 km kuzeydoğusundaki Bakuba kasabası yakınlarında, bir Amerikan askeri konvoyunun geçişi sırasında mayın patlaması sonucu maddi hasar meydana geldi. 
     Bir görgü tanığı, bu sabah meydana gelen saldırıda can kaybının olmadığını, ancak konvoydaki bir aracın hasar gördüğünü belirtti. 
     Aynı tanık, askerlerin patlamadan sonra bölgeyi abluka altına alarak, Irak polisiyle birlikte 2 saat süreyle arama çalışmaları yaptığını kaydetti. 
     
</TEXT>
</DOC>
