<DOC>
<DOCNO> 172523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sondun21.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam yandaşlarına operasyon 24 saatte 176 gözaltı 
</HEADLINE>
<TEXT>

     Irak'ta Samarra, Felluce, Musul ve Bakuba kentlerinde Amerikan askerlerine saldırı düzenlendiği, Samarra'daki saldırıda 2 askerin yaralandığı bildirildi. 
     Koalisyon güçlerinin sözcüsü Brian Sharkey, başkent Bağdat'ın 100 km kuzeyindeki Samarra'da tanksavar roketiyle düzenlenen saldırıda 2 Amerikan askerinin yaralandığını söyledi. Saldırının bu sabah düzenlendiğini belirten Sharkey, ayrıntı vermedi. 
     Görgü tanıklarına göre, başkent Bağdat'ın 50 km batısındaki Felluce yakınlarında, Dicle'nın batı kıyısında da bir Amerikan tankına roket saldırısı düzenlendi. Saldırıda ölen ya da yaralanan olup olmadığı bilinmiyor. 
     Amerikalı bir askeri sözcü de kuzeydeki Musul kentinde bulunan bir üsse sabaha karşı havan topu saldırısı düzenlendiğini açıkladı. Sözcüye göre saldırıda sadece bir çöp kamyonu isabet aldı. 
     Başkentin 60 km kuzeydoğusundaki Bakuba kentine de havan topu saldırısı düzenlendiği, saldırıda havaalanındaki Amerikan askerlerinin hedef alındığı bildirildi. Görgü tanıkları, saldırıda ölen ya da yaralanan olmadığını söylediler. 
     ABD Başkanı George Bush'un büyük çatışmaların bittiğini açıkladığı 1 Mayıs'tan beri Irak'ta saldırılarda 50 Amerikan askeri öldürüldü. 
     
     SADDAM YANDAŞLARINA OPERASYON 
     Amerikan Merkez Komutanlığı, Irak'ta devrik lider Saddam Hüseyin yandaşlarının ve ülkede savaştan sonra suç işleyenlerin yakalanması için düzenlenen operasyonlarda son 24 saatte 176 kişinin gözaltına alındığını açıkladı. 
     Açıklamada, son 24 saatte 58 yere baskın düzenlendiği ve bu baskınlarda, 17'si cinayet, 2'si adam kaçırmak, 15'i hırsızlık ve 2'si de yağma eylemlerine karışmaktan aranan 176 kişinin yakalandığı belirtildi. 
     Açıklamaya göre, Musul yakınlarındaki bir kafeye operasyon düzenleyen 4. Piyade Tümeni askerleri 4 havan topu, 3 roketatar ve 2 binden fazla tanksavar roketi ele geçirdiler. Bağdat'ın 30 km güneyindeki Salman Pak bölgesine düzenlenen operasyonda da otların arasına saklanmış bin kadar bomba bulundu. 
     
</TEXT>
</DOC>
