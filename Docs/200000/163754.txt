<DOC>
<DOCNO> 163754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sontur03.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokaklarda Asmalı Konak'' sessizliği 
</HEADLINE>
<TEXT>

     Türk televizyon tarihinin en çok izlenen dizilerinden biri olan "Asmalı Konak"ın son bölümünün yayınlandığı saatte Türkiye'nin hemen hemen tüm illerinde cadde ve sokaklar sessizliğe gömüldü. Büyükşehirlerde dizi sırasında araç trafiği de yok denecek kadar azalırken, cadde ve sokaklarda sadece milli takımın önemli maçlarında yaşanan sakinlik yaşandı. 
     
     İzmirliler evlerine çekildi 

     Yaz aylarının gelmesiyle birlikte vatandaşların en çok ilgi gösterdiği İzmir'in en işlek yerlerinden Cumhuriyet Meydanı, Kordon ve diğer önemli parklarda, bu kez Asmalı Konak' sessizliği yaşandı. İnsanların büyük bir bölümü, dizinin başlamasına dakikalar kala evlerine çekildi. Bazı İzmirliler ise diziyi yemek için geldikleri restoranlarda veya oturdukları çay bahçelerinde izledi. Gecelerin en hareketli çalışanları taksi şoförleri bile müşterilerinin azalmasını fırsat bilerek televizyonlarının başında toplanıp diziyi izledi. Dizinin bitmesiyle birlikte İzmir, eski hareketliliğine yeniden kovuştu. 
     
     Sokakta seyrettiler 

     Dizinin son bölümü kaçırmak istemeyen Adanalılar da kahvelerde, cafelerde ve halka açık yerlerde kurulan televizyonların önlerinde toplandı. Dizinin hayranları ekran karşısına geçerek büyük bir sabırsızlıkla dizinin başlamasını bekledi. Adana Otogarı içerisinde bulunan sabahçı kahvesinde dışarıda kurulu olan televizyonun önü dizi başladıktan sonra vatandaşlarla doldu. Bu arada Barış Mahallesi'nde bir evde toplanan sokak sakinleri, hazırladıkları çay ve pasta eşliğinde dizinin son bölümünü izledi. Ev sahibi Emine Aybarcan, "Diziyi başladığı günden itibaren hiç kaçırmadan seyrettik. Bugün dün de büyük bir sabırsızlıkla dizinin başlamasını bekledik. İlginç karakterleri ve sürükleyici öyküsüyle Asmalı Konak, hafızalarımızdan hiç silinmeyecek" dedi. 

     
</TEXT>
</DOC>
