<DOC>
<DOCNO> 162150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/siyaset/siy20.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Gül AB’den adımlar bekliyoruz      ANKARA Milliyet 

     Dışişleri Bakanı Abdullah Gül, Türkiye’nin Kıbrıs konusundaki olumlu adımlarının devamı için AB’nin KKTC’ye yönelik ambargoyu kaldırmasının şart olduğunu söyledi. Gül, KKTC Başbakanı Derviş Eroğlu ile Dışişleri Bakanlığı’nda yaptığı görüşme öncesi Türkiye ve KKTC’nin kalıcı çözüm için olumlu adımlar atmaya kararlı olduklarını dile getirdi. "Ancak bu adımların tek taraflı olmaması gerek" diyen Gül şöyle konuştu "Bu anlamda AB’nin KKTC’ye uyguladığı ambargonun anlamlı şekilde kalkması şarttır. Eminim bununla ilgili gelişmeler söz konusudur. Şu anki açıklamalar henüz tam tatmin edici olmasa bile, bunların arka perdesi, uygulaması vardır. Dikkatli şekilde gözlemlemeye devam edeceğiz." 
     
Havada taciz iddiası Atina’yı karıştırdı      YORGO KIRBAKİ Atina 

     Ege’de Midilli yakınlarındaki Psara adası üzerinde iki Türk F - 16 savaş uçağının, Atina - İstanbul seferini yapan Olimpik Hava Yolları’na ait yolcu uçağına tehlikeli şekilde yaklaştığı ileri sürüldü. Boeing 717 pilotunun 29 bin feet yükseklikte Türk savaş uçakları ile karşı karşıya geldiğinde çarpışmanın önlenmesi amacıyla otomatik uyarı sistemini devreye soktuğu ve hızla yükselerek Türk uçaklarının izlediği rotadan çıktığı iddia edildi. Haberin duyulması üzerine Atina’da büyük gürültü koptu. Yunan hükümeti yetkilileri, Türk hükümeti için tek bir kelime söylemezken, askere yüklendi. Dışişleri Bakanlığı Sözcüsü Panos Beglitis, Türkiye’de iki vitesli bir iktidar sistemi bulunduğunu, Yunanistan’a yönelik tahriklerin de Türk askeri düzeninin, bu ülkenin hem dış hem de iç politikasında gündemi kontrolü altında tutmaya çalışan bir kesimi tarafından geldiğini iddia etti. 
     
Erdoğan Bush’la telefonda görüşürüz      Başbakan Recep Tayyip Erdoğan, ABD Başkanı George Bush’a Dışişleri Bakanlığı Müsteşarı Uğur Ziyal’le bir mektup göndereceği yönündeki haberler üzerine, "Mesaj göndermeye gerek yok. Mesaja gerek olursa direkt telefon açar, görüşürüz" dedi. Erdoğan, Lüksemburg Başbakanı Jean Claude Juncker’i kabulünde "Ziyal’le Bush’a mesaj gönderecek misiniz " sorusu üzerine, "Bu konu bugün dün herhalde gündemi çok meşgul etmiş. Ziyal, dış ilişkileri münasebetiyle ABD’ye gitmektedir. Bir mesaj göndermeye gerek yok" diye konuştu. 
     Başbakan Erdoğan’ın Irak Savaşı nedeniyle ilişkilerde soğukluk yaşanan ABD’ye eylülde gitmeyi planladığı da belirtildi. 
     
     

</TEXT>
</DOC>
