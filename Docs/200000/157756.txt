<DOC>
<DOCNO> 157756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/yasam/ayas.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüce Matrix adına 
</HEADLINE>
<TEXT>

Matrix, internet sitelerinde neredeyse bir mezhep halini aldı. Müritleri, Neo'yu Hz. İsa, ona ihanet eden Cypher'i de Yehuda olarak görüyor... 
     DIŞ HABERLER SERVİSİ 

     Başlangıçta yeniden doğdu. Öldürüldü, tekrar hayata döndü ve sonunda insanlığa vereceği yeni dersleri hazırlamak için gökyüzüne yükseldi. Şimdi yine döndü. 
     Bu bahsettiğimiz, geçtiğimiz cuma tüm dünya ile aynı anda Türkiye'de de gösterime giren Matrix'in başkarakteri Neo'dan başkası değil. Müritleri onu 'Neo' diye tanımlıyor, ölümlü adıysa Keanu Reeves. 
     Deri giysiler içindeki karakterlerin felsefe soslu maceraları 1999'da 450 milyon dolar hasılat getirirken, film de bilimkurgu sinemasının en güzel örneklerinden biri mertebesine yükselmişti. Filmin bir diğer ve çok daha çarpıcı bir başka başarısı da, 'Matrix'in Hıristiyanlık içinde neredeyse bir 'mezhep'e dönüşmesi olarak tanımlanabilir. 
     
     Hz. İsa'nın sanal hali 
     Üçlemenin ikinci halkası 'Reloaded', sinema salonlarına damgasını vururken, Hıristiyan dünyasında sayıları her geçen gün daha da artan Matrix müritleri, filmden dine ilişkin öyküler çıkarabilme peşinde. 
     "Keanu Reeves'in ne kadar yakışıklı olduğunu konu edinmeyen yüzlerce Matrix sitesi var" diyen, 'Kırmızı Hapı Yutmak Matrix'te Bilim, Felsefe ve Din' isimli kitabın editörü Glenn Yeffeth, "İnsanlar bu filmi Hz. İsa'nın öyküsünün yeniden anlatımı olarak görüyor" şeklinde konuşuyor. 
     
     Hik yesi sanki İncil'in kopyası 
     Internet arama motoru Google'da kısa bir arama yapıldığında Matrix ve dini tartışan ve 'modern zamanların mesihi' olarak Neo'nun rolünü sorgulayan yaklaşık 50 bin site, Yeffeth'in görüşlerini doğruluyor. 
     İlk filmde Neo'nun fişinin Matrix'ten çekilmesi ve ardından bir havuza düşmesi 'vaftiz ve yeniden doğuş' olarak yorumlanırken, Matrix ile savaşta Neo'ya ihanet eden 'Cypher' karakteri de, 12 Havari'den Hz. İsa'ya ihanet eden Yahuda'ya benzetiliyor. Neo'nun vurulduktan 72 saniye sonra hayata dönmesiyse, Hz. İsa'nın 72 saat yani üç gün sonra hayata dönmesiyle özdeşleştiriliyor. 
     
İlk dört günde 167 milyon dolar      Vizyona girmeden önce biletleri satılan Matrix serisinin ikinci filmi 'Matrix Reloaded' ilk dört günde 167.7 milyon dolar hasılat yaptı. The Matrix Reloaded gösterime girdiği ilk dört günde 135.8 milyon dolar ciro yaparken, ABD dışında gösterime girdiği yerlerde de 31.9 milyon dolar gelir elde etti. Türkiye'deki ilk dört günlük gelirse 1.7 milyon dolar oldu. 
     

</TEXT>
</DOC>
