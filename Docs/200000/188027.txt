<DOC>
<DOCNO> 188027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sontur15.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kopyalanmış" kredi kartlarıyla dolandırıcılık... 4 kişi yakalandı 
</HEADLINE>
<TEXT>

     Bursa'da, ''kopyalanmış'' kredi kartlarıyla dolandırıcılık yaptıkları belirlenen aralarında emekli astsubayın da bulunduğu 4 kişi yakalandı. 
     Bursa Emniyet Müdürlüğü Kaçakçılık ve Organize Suçlarla Mücadele Şube Müdürlüğü'nden yapılan açıklamaya göre, Adalet B., Yalçın T., Ramazan T. ve emekli astsubay Mustafa E.'nin Çarşamba Mahallesi'nde, başka bir kişi adına açtıkları işyerinde sahte kredi kartlarıyla dolandırıcılık yaptıkları ihbarını alan güvenlik güçleri, operasyon düzenledi. 
     Yurtdışındaki kişilere ait kredi kartlarının manyetik şerit bilgilerini, bir başkasının kartlarına kopyalayarak çeşitli banka şubelerinden aldıkları pos cihazlarından geçirip menfaat temin ettikleri belirlenen zanlılar, gözaltına alındı. Emniyetteki sorgulamalarında zanlıların, Fransa'da iki, Azerbaycan'da bir kişiye ait kredi kartlarını İstanbul'dan tanesi bin dolar karşılığında satın aldıklarını, bu kredi kartlarının manyetik şeritlerini sahte kredi kartlarına kopyalayarak bugüne kadar yaklaşık 23 milyar liralık işlem yaptıklarını itiraf ettikleri öğrenildi. 
     Zanlılar, sorgulamalarının tamamlanmasının ardından ''Cürüm işlemek için teşekkül oluşturmak, kopyalanmış sahte kredi kartlarıyla dolandırıcılık'' suçlarından adliyeye sevk edilecekleri bildirildi. 
     
</TEXT>
</DOC>
