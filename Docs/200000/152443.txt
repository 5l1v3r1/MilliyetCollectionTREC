<DOC>
<DOCNO> 152443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sontur25.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson "Irak'ın bütün şehirleri Irak halkına aittir" 
</HEADLINE>
<TEXT>

     ABD'nin Ankara Büyükelçisi Robert Pearson, Irak'ın bütün şehirlerinin Irak halkına ait olduğunu söyledi. 
     Pearson, Dışişleri Bakanı Abdullah Gül ve Bakanlık Müsteşar Yardımcısı Büyükelçi Ali Tuygan'la yaptığı ayrı ayrı görüşmelerin ardından gazetecilerin sorularını yanıtladı. 
     Görüşmelerinde ABD'nin Irak'taki geçici yönetimin başına getirmeyi planladığı emekli general Jay Garner'ın Kerkük'e ilişkin yaptığı belirtilen açıklamaların da ele alındığını söyledi. 
     Büyükelçi Pearson, ABD'nin son 1 yılda ''Irak'ın bütün şehirlerinin Irak halkına ait olduğu'' görüşünü çeşitli vesilelerle ifade ettiğini belirterek, Garner'ın ''Kerkük'ün Kürt şehri olduğu'' yönünde bir söz sarf edip etmediğini bilmediğini kaydetti. 
     Pearson, ABD'nin bu konudaki tavrının net olduğunu söyleyerek, ''Tavrımız net olmaya da devam edecek'' dedi. 
     Görüşmede, ABD Dışişleri Bakanı Colin Powell'ın ziyaretinin ardından sergilenen Türkiye-ABD işbirliğinden duydukları minnettarlığı aktardığını söyleyen Pearson, bu işbirliği çerçevesinde savaş boyunca Türkiye üzerinden 4 bin uçuş yapıldığını bildirdi. 
     Büyükelçi Pearson, Türkiye'nin Kuzey Irak'a yakıt, su, gıda gibi maddeleri temin etmesinden de memnun olduklarını ifade ederek, Türkiye üzerinden bölgeye gönderilen 100 bin tonluk temel ihtiyaç maddesinin gelecek altı ay içinde iki katına çıkarılmasının da planlandığını kaydetti. 
     Görüşmede insani yardım ve Kuzey Irak'ın güvenliği gibi konuları da ele aldıklarını ifade eden Pearson, çok sayıda ABD askerinin güneyden Kuzey Irak'a gelerek bölgede istikrar sağlanması için çaba gösterdiğini belirtti. 
     ''Türkiye ile ABD, Kuzey Irak'taki gelişmelere aynı çerçeveden bakıyor'' diye konuşan Pearson, Türk irtibat timlerinin bölgeden sınır dışı edildiğine ilişkin haberler hakkında ise yorum yapmadı. 
     Pearson, ABD'nin savaş sonrası oluşturulması planlanan uluslararası istikrar gücüne Türkiye'nin katılımına ilişkin soru üzerine de Türkiye'ye yönelttikleri soruların yanıtlarını beklediklerini belirterek, görüşmelerin sürdüğünü kaydetti. 
     





</TEXT>
</DOC>
