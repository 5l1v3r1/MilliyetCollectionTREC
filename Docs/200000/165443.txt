<DOC>
<DOCNO> 165443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur18.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç yüzücüleri taşıyan minibüs kaza yaptı 
</HEADLINE>
<TEXT>

     Eminönü'nde, İstanbul Yüzme İhtisas Kulübü 13-18 yaş takımı yüzücülerini taşıyan minibüs ile taksinin çarpışması sonucu 4 sporcu ile taksi sürücüsü hafif yaralandı. 
     Ortaköy'den araca binen genç yüzücüleri Ataköy Olimpik Yüzme Havuzu'na götürmek üzere yola çıkan Hacı Zorlu'nun kullandığı 34 ZG 9296 plakalı minibüs Eminönü'ne geldi. 
     Ardından Sahil Kennedy Caddesi üzerinden yoluna devam eden ve içinde 17 genç yüzücü bulunan minibüs, aynı yol üzerinde karşı yönden gelen Hüseyin Cancan'ın kullandığı 34 TAT 09 plakalı taksiyle çarpıştı. Çarpmanın etkisiyle Zorlu idaresindeki minibüs kontrolden çıkarak devrildi. 
     Minibüsteki yüzücülerden Caner Dinçer, Ece Şahin, Taygun Teceli ve Ceyda Kalay ile taksi sürücüsü Cancan yaralandı. Genç sporcular, kaldırıldıkları Alman Hastanesi'nde tedavi altına alındı. 
     Hafif yaralanan taksici Cancan ile kazayı hafif sıyrıklarla atlatan sporculardan Ertuğrul Cinli ve Ekin Köktürk, sağlık görevlilerince olay yerinde muayene edildi. 
     Minibüsteki diğer yüzücüler ile bu aracın sürücüsü ise, kazayı yara almadan atlattı. 
     Kaza sırasında minibüste bulunan bazı genç sporcular, gazetecilere olayı anlatırken, birbirlerine sarılarak kendilerini korumaya çalıştıklarını ifade ettiler. 
     Minibüs sürücüsü Zorlu ise, öğrencilerle neşe içinde yolculuk yaptıkları sırada karşı yönden gelen taksiyle çarpışıp devrildiklerini söyledi. 
     Taksici Cancan da, Aksaray'a müşteri bıraktıktan sonra Sirkeci'deki durağına giderken bir anda yoldan çıktığını anlattı. 
     İstanbul Yüzme İhtisas Kulübü Müdürü Tahsin Eyigör, yüzücülerin 2 ayrı minibüsle hareket ettiğini, aralarında milli sporcuların da bulunduğu ilk minibüsten yaklaşık yarım saat sonra kalkan ikinci aracın kazaya karıştığını söyledi. 
     Bu minibüsün, kulübün 13-18 yaş grubu A takımı yüzücülerini taşıdığını ifade eden Eyigör, hafif yaralanan genç sporcuların sağlık durumlarının iyi olduğunu belirtti. 
     
</TEXT>
</DOC>
