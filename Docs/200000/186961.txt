<DOC>
<DOCNO> 186961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/yazar/cemal.html </URL>
<DATE> 2003/10/07/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İstikrar deyince 
</HEADLINE>
<TEXT>

   
   Her şeyin başı istikrar Türkiye istikrarsızlıktan çok çekti. On yılda bir gelen askeri darbe ve müdahaleler istikrarsızlık kaynağıydı. 
   Siyaset sahnesindeki bölünmüşlük ve parti enflasyonu istikrarsızlıktı. Zayıf hükümetler de farklı değildi. Uzlaşma değil kavga üreten, çözüm değil sorun biriktiren yapı bir başka istikrarsızlık nedeniydi. 
   Bu yüzden çok çektik. 
   Krizden krize sürüklendik. 
   Demokrasi yerli yerine oturmadı. 
   Hukuk devleti işlemedi. 
   Hortumculuk hayat tarzı oldu. 
   Ekonomi dikiş tutmadı. 
   Örneğin, kalkınma yarışına bir zamanlar birlikte başladığımız Yunanistan, İspanya ve Portekiz bizi sollayıp geçtiler. Yaşam kalitesi başta olmak üzere neredeyse her alanda bizden çok ileri gittiler. 
   Çünkü istikrarı yakaladılar. 
   Ekonomiyi bu sayede büyüttüler. 
   Yabancı sermayeyi çektiler. 
   Aş ve iş sorununu çözdüler. 
   Biz maalesef kıvıramadık. 
   Şimdi bir fırsat var önümüzde. 1990'lardan beri ilk kez istikrar kapımızı çalıyor. Bunca yıldır ilk defa zayıf olmayan bir tek parti hükümetiyle yola çıkmış durumdayız. 
   Ekonomik program iyi gidiyor. 
   IMF ile büyük sorun yok. 
   Demokratikleşme adımları atılıyor. 
   AB'ye yaklaşan bir Türkiye var. 
   ABD ile ilişkiler tamir ediliyor. Irak'a asker gönderme de bu çerçevede... 
   Bunların tümü iyi işaretler. 
   Borsa rekor kırıyor. 
   Faizler indi, yüzde 30'da. 
   Enflasyonda rekor düşüş 
   30 yıldır ilk kez yüzde 20'nin altında... 
   İhracat çok iyi. 
   Büyüme toparlanıyor. 
   Bir an düşünün 
   Kıbrıs'ta çözüme belirleyici katkıyı yapmış ve 2004 sonunda AB'den müzakere tarihini almış bir Türkiye'yi gözünüzün önüne getirin. 
   Böyle bir Türkiye kanatlanır 
   Hiç kuşkunuz olmasın. 
   Ekonomi tümüyle kabuğunu yırtar. İşsizliğin çözülmesi açısından yaşamsal olan doğrudan yabancı sermaye yatırımlarıyla dış kaynak akışı müthiş hızlanır. Büyüme istikrarlı bir raya oturur. 
   Daha açık deyişle 
   Aş ve iş sorunu çözülmeye başlar. 
   Türkiye de karnı tok, sırtı pek insanların yaşadığı bir ülke haline gelir. Enflasyon belasından kurtulur, adaletsizliklerin üstüne yürüyecek gücü ele geçirir. 
   İyi olmaz mı 
   Umurunuzda mı Değil mi 
   Borsa çıkıyor, faiz iniyor, enflasyon düşüyor, ihracat yükseliyor, büyüme toparlanıyor, Kıbrıs çözülüyor, müzakere tarihi alınıyor vesaire... 
   Bunlar çok hayati konular. 
   Soyut değil çok somut sorunlar. 
   Umurunuzda mı, değil mi 
   Eğer değilse, halkın aş ve iş sorunu da umurunuzda değil demektir. Enflasyon ve hayat pahalılığı da umurunuzda değil demektir. Fırsat eşitsizliği, adaletsizlik de umurunuzda değil demektir. 
   Geçelim. 
   İstikrarı devam ettirip derinleştirmekten korkmayalım. 
   
      
   
</TEXT>
</DOC>
