<DOC>
<DOCNO> 162505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo15.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sağlık memuru' Erzurumspor'a başkan adayı oldu... 
</HEADLINE>
<TEXT>

     İkinci Futbol Ligi A Kategorisi'nden düşen Erzurumspor'da, yaklaşan kongre öncesi, sağlık memuru Nizam Kızıloğlu başkanlığa aday olduğunu açıkladı. 
     Nizam Kızıloğlu, Maksutefendi Sağlık Ocağı'nda görev yaptığını belirterek, 17 yıllık devlet memuru olduğunu ve 2 sezon öncesine dek Birinci Süper Lig'de mücadele eden Erzurumspor'a taze kan getirceğini söyledi. 
     Günümüzde futbolda artık milyon dolarların konuşulduğunu hatırlatan Kızıloğlu, kendisinin 1 evinden başka mal varlığının bulunmadığını, ancak alacağı destekle mavi-beyazlı takımı eski günlerine döndürmeyi planladığını kaydetti. 
     29 Haziran olarak belirlenen kongre öncesi liste çalışmalarını da tamamladığını ifade eden Kızıloğlu, şunları söyledi 
     ''Ben bir Erzurumlu'yum ve bu kentin takımı olan Erzurumspor'un kapısına kilit vurdurtmam. Biz taze bir kan olarak Erzurumspor'a küsen herkesi birlik olmaya çağırıyoruz. Erzurumlu güçlü işadamlarını da arkamıza aldık. Herkesi birlik olmaya çağırıyorum.'' 
     
     ''1.8 TRİLYONLUK RESMİ BORCA TALİBİM'' 
     Kızıloğlu, Erzurumspor'un şu an borç batağı içinde olduğunun herkes tarafından bilindiğinin altını çizerek, kendisinin 1.8 trilyon liralık resmi makamlara olan borçlara talip olduğunu kaydetti. 
     Mavi-beyazlı takımın 800 milyar lira SSK'ya, 1 trilyon lira da Maliye'ye borcunun bulunduğunu ifade eden Kızıloğlu, ''1.8 trilyon liralık resmi borca talibim. Bu parayı ödemek için ne gerekiyorsa yapacağım. Gerekirse Başbakan Erdoğan'ın kapısında yatacağım'' diye konuştu. 
     Kızıloğlu ayrıca, Erzurum'da valinin bir köye gitmesi durumunda hemen 1 koyun kurban edildiğini ifade ederek, ''Erzurum'da 1400 köy var. Her köy Erzurumspor'a bir koyun verse yeter'' dedi. 
     Erzurumspor Kulübü'nün 8 yıllık Başkanı Cemal Polat da, yapılacak kongrede aday olmayacağını belirterek, deneyimleriyle, gelecek yönetim kim olursa olsun yanlarında olacaklarını kaydetti. 
     Polat, Kızıloğlu ve ekibinin transfer ve diğer çalışmalar için yönetimin istifasını bekledikleri yönündeki iddialarını da değerlendirerek, ''Biz 29 Haziran'da kongre kararı aldık. Artık kimsenin birşey beklemesine gerek yok. Başkan adaylarına şimdiden başarılar diliyorum'' diye konuştu. 
     
</TEXT>
</DOC>
