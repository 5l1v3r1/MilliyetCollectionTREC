<DOC>
<DOCNO> 155036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sondun06.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hong Kong'ta SARS'tan ölüm oranı yüzde 20 
</HEADLINE>
<TEXT>

     Hong Kong'da SARS nedeniyle hastaneye kaldırılanların yaklaşık yüzde 20'sinin öldüğü belirlendi. 
     Dünyanın önde gelen bulaşıcı hastalıklar uzmanı Roy Anderson'ın başkanlığında yürütülen araştırmanın sonuçlarına göre, Hong Kong'da SARS'a yakalandığı belirlenen 1600'den fazla hastanın yaklaşık 200'ü ölürken, ölenlerin yarıdan fazlasının 60 yaşından büyük olduğu kaydedildi. 
     Ancak uzmanlar, bu bulguların hastalığı yakalananların yüzde 20'sinin öleceği anlamına gelmediğini belirtirken, Hong Kong'da SARS nedeniyle hastaneye kaldırılanların ortalama yaşının 50 olduğu ve virüsün 60 yaşından yukarı insanlarda daha öldürücü olduğu belirlendi. 
     Dünya Sağlık Örgütü DSÖ , ölüm oranının hastanın bulunduğu ülkeye göre yüzde 6 ila 10 arasında değiştiğini, ABD Salgın Hastalıkları Önleme Merkezi ise ölüm oranının yüzde 6,6 olduğunu belirtti. 
     DSÖ'den bir uzman, salgının bitmeye yakın olduğu ya da bittiği yerlerde ise ölüm oranının daha düşük olduğunu söyledi. 
     Londra'da Imperial College, Hong Kong Üniversitesi ve Hong Kong sağlık kurumlarından bilim adamları tarafından yapılan araştırmada, 60 yaşın altındaki kişilerde ölüm oranının yüzde 6,8'e kadar düştüğü belirlendi. 
     
</TEXT>
</DOC>
