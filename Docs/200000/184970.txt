<DOC>
<DOCNO> 184970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/soneko02.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Modacılar, karaktere göre ürün hazırlıyor... 
</HEADLINE>
<TEXT>

     Modaevleri ve tasarımcıların, ürünlerini hazırlarken, tüketicilerin karakter özelliklerine göre hareket ettikleri bildirildi. 
     Tüketicileri 4 gruba ayıran hazır giyim firmaları ve modaevleri, kişiliğe uygun ürünler yaratıyorlar. 
     Modaevleri ve hazır giyim firmaları, ürünlerini ve kataloglarını, ''neşeli, açık, ağırbaşlı-ciddi ve kibar'' olarak adlandırdıkları genel karakter özelliklerini dikkate alarak hazırlıyorlar. 
     Fransız moda firması PromoStyle danışmanlarından Lysiane de Royere, A.A muhabirine yaptığı açıklamada, tüketici davranışlarının, tasarımların şekillenmesinde taşıdığı öneme işaret etti. 
     Bugünün tüketici profilinde, ''neşelilik, açıklık, ağırbaşlı-ciddiyet ve kibar'' tutum ve davranışlarının ön plana çıktığını anlatan Royere, modadan mimariye kadar tüm tasarım ve ürünlerin de bu davranış modelleri dikkate alınarak hazırlandığını bildirdi. 
     Royere, genel hatlarıyla yapılan ayrımda, hayata iyimser ve neşeli açıdan yaklaşanların ''neşeli'', pozitif ve herşeye karşı merakı olanların ''açık'', kendini belli etmeyenlerin ''ağırbaşlı-Ciddi'', geçmişe saygılı ve her zaman en kaliteliyi isteyenlerin de ''kibar'' olarak adlandırıldığını kaydetti. 
     Buna göre, hayata iyimser yaklaşan, sağlıklı ve kolay bir hayat isteyen ''neşelilere'', renkli ve hayatın basit yönlerini ön plana çıkaran tasarımlar hazırlandığını, ''ciddilere'' açık gri pastel renkler ve ihtiyaca yönelik ürünler sunulduğunu anlatan Royere, ''açıklık'' davranışı sergileyenlerin ise herşeye karşı duydukları merakın, kendilerini hayatın en büyük ihtişamını sunan doğaya yönelttiğini ifade etti. 
     Royere, bu gruptaki insanlara doğaya karşı duydukları merak nedeniyle bitki örtüsünü ve hayvanları andıran karışık semboller içeren ürünler hazırlandığını dile getirdi. 
     ''Kibar'' olarak adlandırılan son grubun ise, her zaman herşeyin en iyisini istemesiyle ön plana çıktığını belirten Royere, bu grubun aynı zamanda geçmişe karşı çok büyük saygısı bulunduğunu ve bu kişilere, klasik çizgilerin modernlik duygusuyla birleştirilerek sunulduğunu söyledi. 
     
</TEXT>
</DOC>
