<DOC>
<DOCNO> 173992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sonspo08.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı Vahedi Fenerbahçe için İstanbul'da... 
</HEADLINE>
<TEXT>

     Fenerbahçe'nin prensipte anlaştığı İran Milli Takımı ve İran Birinci Ligi takımlarından İstiklal'in sol kanat oyuncusu Ali Rıza Vahedi, İstanbul'a geldi. 
     Menajeri İbrahim Talebi ile birlikte gelen Ali Rıza Vahadi'yi, Atatürk Havalimanı'nda Fenerbahçe Kulübü Dışilişkiler Koordinatörü Turgut Acar karşıladı. 
     Havalimanında kendisini karşılayan gazetecilere açıklamalarda bulunan İranlı futbolcu, Fenerbahçe'nin, Türkiye'nin en büyük ve en popüler kulübü, ayrıca çok büyük taraftar kitlesine sahip olduğunu bildiğini söyledi. 
     Kendisinin de İstiklal Kulübü ve İran Milli Takımı'nın en iyi oyuncularından birisi olduğunu kaydeden Vahedi, ''Aynı performansımı Fenerbahçe'de de göstermek istiyorum'' dedi. 
     İranlı futbolcunun bugün sağlık kontrolünden geçtikten sonra, sarı-lacivertli takımın akşam saatlerinde basına kapalı olarak yapacağı idmana çıkacağı bildirildi. 
     23 yaşındaki Vahedi, sözleşme imzalaması durumunda, Fenerbahçe'de forma giyecek ilk İranlı futbolcu olacak. 
     
</TEXT>
</DOC>
