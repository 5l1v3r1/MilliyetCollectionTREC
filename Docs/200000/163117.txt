<DOC>
<DOCNO> 163117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/spor/spo01.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
CORDOBA işleri arapsaçına çevirdi 
</HEADLINE>
<TEXT>

Yönetimin "Bir-iki gün içinde imzalar atılacak" açıklamasına rağmen Kolombiyalı kaleci "Gelecek sezon Beşiktaş'ta oynamama olasılığım daha yüksek" diye konuştu 
     MEHMET ÇİFTÇİ 

     Lucescu sabırsız 
     TRANSFERDE yaptığı ataklarla kamuoyunun gündemine oturan Beşiktaş'ta kaleci Cordoba krizi henüz çözülemedi. İkinci Başkan Hüsnü Güreli ile görüşen teknik direktör Mircea Lucescu, "Cordoba'nın transferini hemen bitirin" derken, Kolombiyalı kaleci ülkesinden umutsuz mesajlar gönderdi. Kalıp, kalmayacağı yılan hikayesine dönen Cordoba, "Boca Juniors'un çıkarlarına ters düşecek bir sözleşmeye asla imza atmam. Kaldı ki Beşiktaş transferi ağırdan alıyor" dedi. 
     
     'Teklifler var' 
     GELİŞMELERİ ülkesinden izleyen Kolombiyalı file bekçisi Oscar Cordoba, Arjantin medyasına yaptığı açıklamada, "Benim, önümüzdeki sezon Beşiktaş formasını giymeme şansım, giyme olasılığımdan çok daha yüksek. Beşiktaş ile her konuda anlaştım. Hiç bir sorunum yok. Bunu kulübüm de biliyor. Ancak bugüne kadar herhangi bir adım atılmaması sıkıntı yaratıyor. Şu an Avrupa'nın büyük kulüplerinden teklifler var" ifadelerini kullandı. 
     
     Alternatifi hazır 
     İKİNCİ Başkan Hüsnü Güreli ise Cordoba konusunda her türlü girişimi yaptıklarını ve 2.5 milyon dolarlık bonservis bedelini 1.5 milyon dolara kadar indirdiklerini kaydederek, "Cordoba olayı kısa sürede biter" derken, Kolombiyalı kalecinin olmaması halinde alternatif isimlerin yer aldığı vurgulandı. Bu arada Fenerbahçe'nin de istediği Hırvat kaleci Pletikosa'nın bu isimler arasında ilk sırayı aldığı da kaydedildi. 
     
İbrahim'in yedeği Servet      TEKNİK Direktör Mircea Lucescu'nun alınmasında ısrar ettiği Gaziantepspor'un başarılı oyuncularından İbrahim Toraman konusunda pazarlıklar sürüyor. Gaziantepspor'un astronomik rakamlar istemesi transferi çıkmaza sürüklerken, Beşiktaş yönetimi alternatif isimler arasında yer alan Servet Çetin'e rotayı çevirdi. Servet'e dün ilk resmi teklif yapıldı. 
     İKİNCİ Başkan Hüsnü Güreli, Denizlispor'un İstanbul temsilcisi Kadir Seyrek ile görüştü. Güreli, Servet karşılığında Denizlispor'a 700 bin dolar artı Tolga ve Zafer'in de bulunduğu üç oyuncu önerdi. Ancak Kadir Seyrek, Gürel'in bu önerisini yeterli bulmadı ve "Kongre aşamasındayız. Bu teklife kimse sıcak bakmaz ve Servet'in fiyatı bunun çok üstünde" yanıtını verdi. 
     
İlhan için ekstra ücret      DÜNYA Kupası'nda Uzakdoğu'nun gönlünü fetheden İlhan Mansız, Barış Turnuvası'nın da şimdiden en büyük yıldız adayı oldu. Turnuvaya katılacak takımlara 1 milyon 750'şer bin dolar ödeyen organizatörlerin, Koreliler'in yoğun isteği üzerine Beşiktaş ve İlhan Mansız'ın da bu turnuvada yer alması için 750 bin dolar ekstra ücret ödeyeceği öğrenildi. 
     
İlk rakip Seagnam      15 - 22 Temmuz tarihleri arasında Güney Kore'de düzenlenecek Barış Turnuvası'na katılacak olan Beşiktaş'ın programı belli oldu. Siyah - Beyazlılar, 15 Temmuz'da Kore'nin Seagnam Ilhwa takımıyla Seul'de, 17 Temmuz'da Fransız Lyon'la Ulsan'da, 19 Temmuz'da da Güney Afrika ekibi Kaizer Chiefs ile Busan'da karşılaşacak. 
     
     

</TEXT>
</DOC>
