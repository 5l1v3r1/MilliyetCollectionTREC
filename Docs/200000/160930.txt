<DOC>
<DOCNO> 160930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/yasam/yas10.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Anne-kıza çarpan sürücü tutuklandı      İSMAİL POLAT İstanbul 

     Suadiye'de önceki gün meydana gelen kazada anne ile 9 aylık kızının ölümüne neden olan sürücü, tutuklanarak cezaevine konuldu. Kazada ölen Nazire Ardahan ile kızı Zeynep'in cenazeleri aynı tabuta konularak, yakınlarının gözyaşları içinde toprağa verilmek üzere Giresun'a gönderildi. Kazaya neden olan otomobilin sürücüsü, Maltepe Üniversitesi Mimarlık Fakültesi 3. sınıf öğrencisi Muzaffer Fethi Kaleli 21 , mahkemedeki sorgusunda, Fenerbahçe'de arkadaşlarıyla iki bira içtikten sonra kız arkadaşını eve bırakmak için oradan ayrıldığını söyledi. Sahil yolunda 70-80 km. hızla giderken bir ticari otomobilin aracını sıkıştırdığını öne süren Kaleli, "Direksiyon hakimiyetini kaybederek kaldırıma çıktım. Olanlara çok üzgünüm" dedi. Kaleli'nin yüzde 76 promil alkollü olduğu ve olay yerinde 45 metre fren izi bulunduğu belirlendi. 
     
Fırat, kaymakam ve eşini yuttu      ERZİNCAN DHA 

     İliç Kaymakamı Yüksel Borazanoğlu ile yedi ay önce evlendiği eşi Neslihan'ın, iki hafta önce aldıkları otomobille Fırat Nehri'ne uçtukları anlaşıldı. Kaymakam Borazanoğlu 29 cumartesi günü saat 09.30'da eşi Neslihan'la 30 birlikte, iki hafta önce aldığı 06 ZTB 68 plakalı otomobiline binerek Erzincan'a gitmek üzere yola çıktı. Ancak yanına koruma görevlisi almayan Kaymakam Borazanoğlu önceki gün makamına gelmeyince arama çalışmaları başladı. Erzincan'a 20 kilometre uzaklıktaki Cebesoy İstasyonu yakınlarındaki köprü üzerinde bir tampon parçası bulununca aramalar bu bölgede yoğunlaştırıldı. 
     
     Önce tampon bulundu 
     Çevrede Neslihan Borazanoğlu'na ait çanta, kimlik ve evlilik cüzdanı çıkınca, çiftin Fırat'ın kolu Karasu'ya düştüğü belirlendi. 50 metrelik bir uçurumdan takla atarak Karasu'ya düştüğü anlaşılan otomobilin, Elazığ'dan gelecek balıkadamların yapacağı araştırma sonrası çıkarılacağı kaydedildi. Erzincan Valisi Refik Arslan Öztürk, "Eşiyle Fırat'a düştüğü belirlendi. Henüz otomobile ve içindekilere ulaşamadık" dedi. 
     
700 yıllık Selçuklu çinileri bulundu      PROF. Dr. Rüçhan Arık başkanlığında Büyük Selçuklu Sultanı Alaeddin Keykubad tarafından yaptırılan Kubad Abad sarayında gerçekleştirilen kazılarda, 13. yüzyıla ait zengin figürlü 500'e yakın çini bulundu. Yaklaşık 700 yıldır toprak altında bulunan 8 köşeli yıldız ve haç biçiminde üretilmiş çiniler arasında, yorgan altında yatan bir çifti tasvir eden çini ilgi uyandırdı. 
     
Trafik canavarına teknoloji kıskacı      JAPON Honda firması, kaza olacağını fark edip sürücüyü uyaran bir sistem geliştirdi. Kısa adı CMBS collision mitigation brake system olan sistem, bilgisayara bağlı bir dizi hassas algılayıcıdan oluşuyor. Ön çamurluktaki algılayıcılar tehlikeyi fark edince, önce sesli bir uyarıcı harekete geçiyor. 
     
Şoföre sinyal      BU sinyal, şoförün aracın yavaşlamasına yetmediği takdirde, bir motorun hareket ettirdiği kol, sürücünün emniyet kemerine 3 kez vuruyor. Aynı anda frenleme sistemi kendi kendine devreye girip aracın hızını kesiyor. 
     

</TEXT>
</DOC>
