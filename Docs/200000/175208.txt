<DOC>
<DOCNO> 175208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun15.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerlerinin Saddam'ı bulma operasyonu yine hüsranla bitti 
</HEADLINE>
<TEXT>

     Irak'taki Amerikan askerlerinin devrik lider Saddam Hüseyin ve yandaşı gerillaları yakalamak için dün başlattığı Yıldırım Operasyonu yine sonuçsuz kaldı. 
     Amerikalı askeri yetkililer, başkent Bağdat'ın 130 kilometre kuzeyinde nüfus yoğunluğunun az olduğu bölgelerde helikopterler ve tanklar eşliğinde yapılan operasyonda, büyük miktarda silah ve cephane ele geçirildiğini, ancak Saddam Hüseyin'in izine rastlanamadığını belirttiler. 
     Yetkililer, operasyonun, Saddam Hüseyin yandaşlarının Tikrit'teki baskınlar nedeniyle Bağdat'ın kuzeyindeki iki kasaba civarına kaçtıkları istihbaratı üzerine dün Amerikan 4. Piyade Tümeni askerleri tarafından başlatıldığını kaydettiler. 
     Saddam Hüseyin'in doğum yeri Tikrit'te karargah olarak kullanılan eski bir başkanlık sarayında gazetecilere açıklama yapan Yarbay William McDonald ise gerillalar ve Saddam Hüseyin yandaşlarına yönelik operasyonda bazı bilgiler ve ilerlemeler sağladıklarını söyledi. 
     McDonald, operasyonda belli bir kişiyi hedef almadıklarını ifade ederek, Amerikan askerlerine saldırmaları için adam toplayan bazı Iraklıları aradıklarını kaydetti. 
     Amerikalı yetkililer, operasyon sırasında çok sayıda Iraklının yakalandığını, yakalananlardan ikisinin daha sonra serbest bırakıldığını bildirdiler. 
     
</TEXT>
</DOC>
