<DOC>
<DOCNO> 153137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/siyaset/siy20.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Ben yatmadan kimse yatmayacak      ABDULLAH KARAKUŞ Ankara 

     Başbakan Recep Tayyip Erdoğan, önümüzdeki yıl yapılacak yerel seçimler için İstanbul teşkilatını şimdiden alarma geçirdi. Hafta sonu Abant'ta İstanbul il örgütü ile yapılan toplantıda Erdoğan, İstanbul Büyükşehir Belediye Başkanlığı'nın kendisi için çok önemli olduğunu belirterek, "Bu seçimler için gece gündüz çalışın. Ben yatmadan kimse yatmayacak, sürekli çalışılacak" talimatı verdi. Erdoğan, Abant kampında, İstanbul teşkilatlarıyla parti çalışmalarını değerlendirdi. Yerel seçimlerde İstanbul'daki bütün belediye başkanlıklarını AKP'nin alması gerektiğini belirten Erdoğan, "yatmak yok" dedi. Erdoğan, "Ayaklarınızı yere sıkı basın ve sıkı çalışın. Gözler hep bizde. Nasıl genel seçimleri büyük bir farkla aldıysak, bu seçimleri de almalıyız. Özellikle İstanbul teşkilatından büyük gayret ve çalışma bekliyorum" diye konuştu. 
     
'Milli Görüş' kavgası Meclis'e      SALİHA ÇOLAK Ankara 

     Yeni kurulan TBMM Yurtdışındaki Vatandaşların Sorunlarını Araştırma Komisyonu, AKP ve CHP'nin "Milli Görüş" tartışmasına sahne olacak. Almanya ile teröre karşı işbirliği anlaşmasından çıkarılan Milli Görüş'ün, Dışişleri genelgesiyle devletle kaynaşması sağlanmaya çalışılırken, Araştırma Komisyonu da büyük çoğunluğu Almanya olacak görev alanı nedeniyle konuya el atmak durumunda kalacak. 
     Yıllarca Almanya'da Alevi dernekleri yöneticiliği yapan CHP İstanbul Milletvekili Ali Rıza Gülçiçek ile Milli Görüş'te görev yapan AKP Ordu Milletvekili Eyüp Fatsa'nın önergelerinin kabul edilmesiyle kurulan komisyon, yurtdışındaki vatandaşların sorunlarını yerinde incelemek üzere Almanya'ya da gidecek. 
     
Olağanüstü bir durum yokmuş      TBMM Başkanı Bülent Arınç, olağanüstü bir durum olmadığını belirterek, "MGK toplantısı kendi gündemi içinde cereyan edecektir" dedi. Bosna - Hersek'e hareketinden önce Esenboğa Havaalanı'nda soruları yanıtlayan Arınç, "Geçen hafta gergin günler yaşandı. Bu gerginlik MGK'ya yansır mı " sorusu üzerine şunları söyledi 
     "Türkiye'de hemen her ay MGK toplantısı yapılıyor. Bu toplantılarda sayın Cumhurbaşkanımızın belirlediği gündemler görüşülüyor. Toplantı sonrasında bildiğiniz gibi bir bildiri yayımlanıyor. Olağanüstü bir durum olduğunu sanmıyorum, MGK toplantısı kendi gündeminde cereyan edecektir." 
     Başbakanlığa ait özel "Ata" uçağıyla Bosna - Hersek'e hareket eden Arınç'ı, Esenboğa Havaalanı'ndan TBMM Başkan Vekili Sadık Yakut ile diğer yetkililer uğurladı. 
     
Ankara'dan Şam'a tavsiye      UTKU ÇAKIRÖZER Ankara 

     Dışişleri Bakanı Abdullah Gül, bugün görüşeceği Suriye Devlet Başkanı Beşar Esad ve Suriye Dışişleri Bakanı Faruk - El Şara'ya, bölgede yeni bir çatışma yaşanmaması için ABD ile işbirliği yapma tavsiyesinde bulunacak. 13 Nisan'daki ziyaretini, Washington ile Şam arasında Iraklı yöneticilerin barındırılması nedeniyle yaşanan gerginlik üzerine erteleyen Gül, ABD Dışişleri Bakanı Colin Powell'ın gideceği yönündeki haberler üzerine bugün Suriye'de olacak. Esad ve Şara'ya ABD'ye karşı sağduyulu hareket etmeleri tavsiyesinde bulunacak olan Gül, "Bölge savaştan yeni çıktı. Yeni bir gerginlik ve çatışmaya olanak vermeyelim. ABD ile uzlaşmanız için yardıma hazırız" diyecek. 
     
AB'nin son üyesi Türkiye olacak      İRFAN SEZER Münih 

     ANAP eski Genel Başkanı Mesut Yılmaz, Türkiye'nin AB'ye girmesinin ardından birliğin kapılarının kapanacağını ve genişlemenin sona ereceğini savundu. "Türkiye'nin Avrupa Kimliği" konulu konferans için Almanya'ya Yılmaz, konferans öncesi soruları yanıtladı. Yılmaz, "Görüldüğü gibi müzakerelere başlamamız için bir tarih telaffuz edildi" dedi. AB'nin 2005'i öngördüğünü dile getiren Yılmaz, "Zamanlamayla uğraşanlar, Türkiye'yi 5 - 6 yıl bekletmek istiyor" diye konuştu. 
     


SİYASET 


















</TEXT>
</DOC>
