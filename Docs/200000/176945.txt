<DOC>
<DOCNO> 176945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sondun21.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin yönetiminden Kudüs saldırganlarının tutuklanması emri... 
</HEADLINE>
<TEXT>

     Filistin yönetimi, Kudüs'te dün 20 kişinin ölümüne yol açan intihar saldırısının sorumlularının yakalanarak tutuklanması için güvenlik güçlerine talimat verdi. 
     Enformasyon Bakanı Nebil Amr, gazetecilere yaptığı açıklamada, dünkü saldırının sorumlularının bulunması için güvenlik güçlerine talimat verildiğini belirtirken, Başbakan Mahmud Abbas'ın bugün, saldırıyla ilgili görüşmek için bakanlar kurulunu toplayacağını bildirdi. 
     Bakan Amr, kabine toplantısında, dünkü saldırının sorumluluğunu üstlenen örgütlerin militanlarına karşı alınacak diğer güvenlik tedbirlerinin ele alınacağını belirtti. 
     Filistin Başbakanlığı'ndan yapılan açıklamada ayrıca, saldırının sorumluluğunu üstlenen Hamas ve İslami Cihad örgütleriyle her türlü ilişkinin kesildiği doğrulandı. 
     Adı açıklanmayan Filistinli üst düzey bir güvenlik yetkilisi, Reuters ajansına, dün gece yapılan güvenlik toplantısının ardından Filistin Yönetimi'nin Hamas ve İslami Cihad'la her türlü diyalogu durdurmaya karar verdiğini bildirmişti. 
     
     ABBAS GEZİLERİNİ İPTAL ETTİ 
     Bu arada, Filistin Başbakanı Abbas'ın Pazartesi günü İtalya'ya, ardından Oslo barış anlaşmalarının 10'uncu yıldönümünde Norveç'e yapmayı planladığı geziyi dünkü saldırı üzerine iptal ettiği açıklandı. 
     Filistin'in Roma temsilcisi Nimer Hammad, Abbas'ın Pazartesi günü Roma'da AB dönem başkanı İtalya'nın Başbakanı Silvio Berlusconi ile ertesi gün de Papa II. Jean Paul ile planlanan görüşmelerinin iptal edildiğini bildirdi. 
     Başbakanlık bürosu da, gelişen olağanüstü durum nedeniyle Abbas'ın İtalya ve Norveç gezilerinin iptal edildiğini doğruladı. 
     
</TEXT>
</DOC>
