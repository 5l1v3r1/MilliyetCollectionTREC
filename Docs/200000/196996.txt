<DOC>
<DOCNO> 196996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/yazar/yilmaz.html </URL>
<DATE> 2003/11/21/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
HSBC yeni binaya taşınacaktı 
</HEADLINE>
<TEXT>

   
   Eskiden Demirbank binasıydı. Fon'a geçen bankanın yeni sahibi HSBC, Bankacılık Düzenleme ve Denetleme Kurumu'nun BDDK buradaki kiracısıydı. 
   Merkezi Londra'da bulunan HSBC, BDDK'ya 1. Levent'deki genel müdürlük binası için 250 bin dolar aylık kira ödüyordu. HSBC, Maslak'ta yeni bir binaya taşınmanın hazırlıklarını yapıyor, iç dekorasyonunu tamamlıyordu. Üç - dört ay sonra HSBC çalışanları 1. Levent'te olmayacaktı ve belki o bomba orada patlamamış olacaktı 
   BDDK'nın 35 milyon dolar fiyatla satışa çıkardığı binaya, HSBC 20 milyon dolar teklif etmişti... 
   
   Büyük özenle yapıldı    Bina çok özellikliydi. Demirbank Yönetim Kurulu Başkanı Halit Cıngıllıoğlu'nun çok özendiği bir inşaat olmuştu. 
   Kapatılan bankalardan Töbank'tan, 1992 tarihinde 25 milyar liraya satın alınan 2198 metrekarelik arsada inşa edilen bina, 1999 Nisan ayında tamamlanmıştı. 
   Binayı Koray inşaat yapmıştı. Dış mimar Koray İnşaat'ın yöneticilerinden Haluk Tümay'dı. Bankanın iç mimarı ise Eren Talu... 
   Binanın bugün paramparça olan dış yüzeyindeki beyaz taşlar Japonya'dan gelmişti, Türkiye'de üretilmeyen boyutlardaki dış camlar ise ABD'den ithal edilmişti. 
   Toplam 17 bin 764 metrekare alanda, 8'i yerin altında, 15'i yerin üzerinde toplam 23 katlı binanın 200 kişilik konferans salonu, 70 araçlık otoparkı, fitness center, kuaför, bar gibi sosyal birimleri de vardı. 
   Binanın yer altındaki bölümlerinde kalan Demirbank'ın kurucusu Nuri Cıngıllıoğlu Konferans Salonu'nda, öldürülen işadamı Üzeyir Garih konferans vermiş, ünlü basketbolcu Hidayet, Demirbank ile sözleşme imzalanmıştı... 
   Dün bu katlarda göz gözü görmüyordu yukarı katlarda ise hasar daha büyüktü, tavanlar çökmüştü... 
   Ve HSBC çalışanları kayıp vermişti iki - üç belki 10... Kimse net bir sayı veremiyor. 
   HSBC Bank yöneticilerinden biri ile konuşuyorum kendisi patlama anında banka dışında, olaydan sonra bankaya geliyor. Çalışanlar ile ilgileniyor, öğlen 14.30 sıralarında yaptığım görüşmeye göre, yaralılar ve tüm çalışanlar binadan çıkartılmıştı. Ölü sayısını o da tam veremiyordu Birkaç İsimler söylendiğinde acı daha da büyüyecek. 
   Demir Sigorta Yönetim Kurulu Başkanı Sema Cıngıllıoğlu'nun çalışma ofisi halen, tepesinde HSBC yazan Esentepe'deki Özsezen İş Merkezi'nde. Banka Fon'a geçmeden önce Demirbank'a bağlı bazı birimler de buradaydı. Olaydan sonra hemen binayı terk eden Cıngıllıoğlu'nun aksine, HSBC tepe yönetimi Levent'teki çalışma ortamını Esentepe'deki bu ofislere taşıdı. 
   Bu binanın görüp göreceği en kötü gün 6 Aralık 2000 ile sınırlı kalmadı. O gün Fon, Demirbank'a el koymuştu. 
   Dün ise bu binada yüreğim dolandı o anda o yerde bulunmaktan öte bir "kusurları" olmayan pırıl pırıl genç bankacıların terör ateşine düşmeleri çok acıydı tüm terör kurbanları gibi... 
   İyi günler dilemek istiyorum 
   
      
   
</TEXT>
</DOC>
