<DOC>
<DOCNO> 185908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/spor/aspo.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, zenginler kulübü Chelsea'yı perişan etti 
</HEADLINE>
<TEXT>
   Ada'ya bir-iki 
   İngiliz sicimine, Sergen ile iki düğüm atan Kara Kartal, trilyonluk rakibine diz çöktürdü, İlhan Mansız'ın sorumsuz kırmızısıyla eksik kalmasına rağmen, rakibine duvar ördü 
      
   90 dakika 
   BİLAL MEŞE 

   Gazetecilik yaşamımda hiç kimseye ön yargılı yaklaşmadım... İlhan Mansız'ı ne zaman eleştirsek "Vay siz takımı karıştırmaya çalışıyorsunuz" diye karşımıza dikilenlere ben de KIRMIZI KART çıkarıyorum artık Onu, ilk yarıda gördüğü karttan sonra çıkarmayan, sonuna kadar güvendiğim Lucescu'ya da SARI KART gösteriyorum. Mansız'ın gördüğü iki sarı karta bakın Onun adına utanç duydum, tam tamına 40 dakika Stamford Stadı'nda müthiş bir direniş veren onurlu futbolculara üzüldüm. Bu iki kartın adını ben koyamıyorum, zorlanıyorum, dilim varmıyor İHANET kelimesini kullanmaya 
   
   Neyse bu ÇİRKİN tablodan sıyrılıp, Kartal'ın Stamford Bridge Stadı'nda verdiği onur savaşı ve Şampiyonlar Ligi'ndeki müthiş ZAFERE gelmek istiyorum. Doğrusu, kalesinden, savunmasına, orta sahasından ileri ucuna kadar ortaya konulan 40 dakikalık DİRENİŞ muhteşemdi. Bu tabloyu iki golle süsleyen Sergen Yalçın'a buradan kucak dolusu sevgiler... 
   Stamford Bridge Stadı'nda başlama düdüğüyle birlikte kulakları yırtan bir uğultu ve 20 dakikalık bir Chelsea KASIRGASINA tanık olduk. Ne var ki, Beşiktaş hem savunmada hem de orta alanda akıllı futboluyla Chelsea'nin hücum gücünü kırmasını iyi bildi. 18. dakikada Veron, 20.dakikada Lampard biraz yüreğimizi hoplattı, hepsi o kadar. 
   Karamsarlığımız 24. dakikada yerini umuda bıraktı. Soldan kazanılan serbest atışı İlhan Mansız bu kulvarda hareketlenen İbrahim'in koşu yoluna gönderdi. Tecrübeli futbolcu yerden nefis kesti, Sergen gelişine soluyla nefis vurdu, savunmaya çarpan top filelerle kucaklaştı 0 - 1 
   Dakika 29 ve yine bir Sergen klasiği... Cordoba'nın uzun degajıyla hareketlenen Sergen, Desailly'nın hatasını affetmedi ve kaleciye rağmen topu ikinci kez filelere gönderdi 0 - 2 
   Beşiktaş, 50. dakikada İlhan Mansız'ın ikinci sarı kartı görmesinden sonra zorunlu olarak savunmaya gömüldü. Chelsea tüm hatlarıyla Kartal'ın kalesine yüklenirken, yüreğimiz ağzımıza geldi zaman zaman. Ancak savunmaya orta alan desteği de gelince, Kartal'ın kalesi adeta ETTEN DUVARA dönüştü. Dakikasını hatırlamıyorum ancak Gallas'ın sakat sakat oyunu tamamlaması, Kartal'ın sonuca ulaşmasında bir avantaj gibi görünse de, ortaya konulan DİRENİŞ inanılmazdı. Beşiktaş'ı Şampiyonlar Ligi'nde üç puana taşıyan başta Sergen Yalçın olmak üzere sahada kalan, alın terini Kartal'ın başarısı için döken bütün oyunculara SAYGI duyuyorum, onlarla GURUR duyuyorum. 
   
   Avrupalı Beşiktaş    Mircea Lucescu, "Büyük ekipler böyle olur" diyerek futbolcularının müthiş bir zafer kazandığını söyledi, "Bu galibiyet bir başlangıç olacak" ifadesini kullandı 
   ORHAN YILDIRIM 

   Göklere çıkardı 
   CHELSEA deplasmanında alınan zaferin mimarı Beşiktaş Teknik Direktörü Mircea Lucescu, Siyah - Beyazlı ekibi göklere çıkardı. Takımının 90 dakika boyunca oyundan kopmadan mücadele verdiğini ve disiplinden uzaklaşmadığını vurgulayan Rumen teknik adam, "Aslında bu galibiyet fazla büyütülmemeli. Çünkü kolay değil, Chelsea, Beşiktaş gibi güçlü bir takımla oynadı ve yenildi" dedi. 
   
   "Biz idare ettik" 
   KAZANILAN bu başarıyı, "Avrupalı Beşiktaş'ın başlangıcı" olarak yorumlayan Mircea Lucescu, "Büyük ekipler işte böyle olur. Oyunu istediğimiz gibi idare ettik. Rakibimizi bireysel olarak çok çok iyi tanıyorduk" dedi. Rumen çalıştırıcı, İlhan'ın ilk sarı kartta yanlış yaptığını, ikinci düdüğü ise duymadığına inandığını söyledi. 
   
      Ne yaptın İlhan    Beşiktaş'ın yıldızı, hakemin ofsayt düdüğünden sonra topa vurunca oyundan atıldı 
   
   Gereksiz ve anlamsız 
   SİYAH - Beyazlı takımın gol yollarındaki etkili ismi İlhan Mansız, Chelsea maçının 50. dakikasında büyük bir sorumsuzluk örneği göstererek takımını 10 kişi bıraktı. Yıldız futbolcu, hakemin ofsayt düdüğünden sonra inatla pozisyonu sürdürmesinin cezasını kırmızı kartla ödedi. İlhan Mansız, 14 Kasım 2002'de de Alaves maçında oyundan atılmış ve iki maç ceza almıştı. 
   
   Soyunda odasında şok 
   SEYİRCİLERİN yuhalama sesleri arasında soyunma odasına giren İlhan'ın maçın son düdüğüne kadar kimseyle konuşmadığı bildirildi. Golcü futbolcunun gözünü tavanda sabit bir noktaya dikip, büyük bir şok yaşadığı öğrenildi. İlhan Mansız, kart cezası nedeniyle 22 Ekim'de Sparta Prag ile deplasmanda oynanacak olan karşılaşmada forma giyemeyecek. 
   
   Maçın hakemi    Adil yönetim 
   Portekizli hakem Cordoso ortada bir maç yönetti. Tribünlerin baskısından fazla etkilenmedi. Özellikle ilk yarıda pozisyonları iyi süzdü. İkinci 45 dakikada bir ara ibresini İngilizlere çevirmesine rağmen, göze batan hata yapmadı. İlhan Mansız'a gösterdiği kartlarda sonuna kadar haklıydı. Ama kart konusunda Chelsea'yi fazlaca pas geçti. 
   
   Notlar    İlk kez aynı kadro 
   BEŞİKTAŞ Teknik Direktörü Mircea Lucescu, Trabzonspor karşısında iyi futbol oynayan, fark atan kadroyu bozmadı. İlk kez iki maç üst üste aynı 11'i sahaya süren Rumen çalıştırıcı, iki gole imza atan Ahmed Hassan'ı yine yedek kulübesinde oturttu. 
   
   Sahada taktik 
   KARŞILAŞMANIN başlamasına bir saat kala Stamford Bridge Stadı'nın zeminini bir süre inceleyen Lucescu, savunmanın gedikli futbolcularından Zago ile bir süre sahanın ortasında konuştu. Rumen hocanın Sambacı'ya, rakibin kanat toplarının tehlikeli olduğunu belirtti. 
   
   Olağanüstü güvenlik 
   CHELSEA - Beşiktaş maçı öncesinde Stamford Bridge Stadı'nda ve çevresinde olağanüstü güvenlik önlemleri alınması dikkat çekti. Saha dışında ve içinde binin üzerinde özel güvenlik görev yaparken, çok sayıda polis olası olaylara karşı önlem aldı. 
   
   Eski dostlar 
   KARTAL'I üst üste üç kez şampiyon yaparak erişilmesi güç bir rekora imza atan eski çalıştırıcı Gordon Milne, Siyah-Beyazlı takımı Chelsea'da yalnız bırakmadı. Eski teknik adamlardan Toshack da tribündeydi. Maçtan sonra soyunma odasında futbolcuları kutlayan Galli hoca, "Sergen yine muhteşemdi" dedi. 
   
   Maç bereketi 
   LONDRA'DAKİ güneşli hava, yerini yağmura bıraktı. Karşılaşmanın başlamasına yarım saat kala başlayan yağış, zemini de etkiledi. 
   
   Bu ne muhabbet 
   TAKIMLAR sahada ısınırken, iki ekibin teknik direktörü Lucescu ile Claudio Ranieri, kenarda koyu bir sohbete daldı. İki çalıştırıcı, 25 dakika boyunca durum değerlendirmesi yaptı. 
   
   Trafiğe takıldılar 
   SİYAH - Beyazlılar, Londra trafiğinde kaldı. Takımın stada hareketi, iş çıkışına rastladığı için Beşiktaş kafilesinin otobüsü uzun süre beklemek zorunda kaldı. 
   
   Protesto 
   BEŞİKTAŞ'IN Londra'ya gelişi sırasında malzemelerin garip bir gerekçeyle altı saat süreyle polisce tutulmasına büyük tepki gösteren Başkan Serdar Bilgili, Chelseali yöneticilerin verdiği resepsiyona katılmayarak protesto etti. Bilgili, bazı yöneticilerini göndermekle yetindi. 
   
   G GRUBU Lazio 2 1 1 - 4 2 4 BEŞİKTAŞ 2 1 - 1 2 2 3 Chelsea 2 1 - 1 1 2 3 S.Prag 2 - 1 1 2 3 1 
   22 EKİM Chelsea - Lazio, S.Prag - Beşiktaş 
</TEXT>
</DOC>
