<DOC>
<DOCNO> 160939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/yazar/gureli.html </URL>
<DATE> 2003/06/04/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
'Koruma'nın kalkınmaya etkisi 
</HEADLINE>
<TEXT>

     Çevrenin, tarih ve kültür varlıklarının korunması tek başına birer amaç değil, sürdürülebilir gelişmenin ve ekonomik kalkınmanın ortak aracı olmalıdır. 
     Cumhurbaşkanı Sezer toplantıda "Yurttaşların etkin katılımından" söz etti. Erzincan Valisi Refik Öztürk "İmece anlayışına uygun çalışmanın önemini" vurguladı. Gümüşhane Valisi H. Basri Güzeloğlu "Kalkınmayı hep kamudan beklemenin yanlışlığını belirterek, Kelkit Projesi'nin bu yanlışın dışında önemli bir girişim olduğunu" söyledi. Giresun Valisi Mustafa Kara, birlikten kuvvet doğar anlayışıyla Kelkit Havzası'ndaki belediyeler arasında birlik kurulmasını önerdi. Sivas Valisi Hasan Canpolat "Kelkit Havzası Platformu doğru soruları sorup, doğru cevap almanın başlangıcıdır" dedi. Tokat Valisi Ayhan Nasuhbeyoğlu özel sektörü bir an önce somut katılıma çağırdı. ÇEKÜL Başkanı Prof. Sözen de bu çağrıyı geniş boyutlarıyla açımladı. 
     Aslında bu katılımı, bölgede doğan ve yörelerini unutmayan Aydın Doğan, Hüseyin Özdilek, Yılmaz Kayalar, Mustafa Barutçuoğlu gibi işadamları başlatmışlardı bile. Çağrılar, bölgede doğmuş öteki işadamlarınaydı. Nitekim Aydın Doğan toplantıya gönderdiği mesajda, Kelkit'te kurduğu Organik Tarım Kompleksi ile buna insan gücü yetiştirecek Yüksek Meslek Okulu'nun tamamlanmak üzere olduğunu, Kelkit'i organik tarım merkezi haline getirmeyi amaçladığını belirtiyordu. Aydın Doğan, Kelkit Platformu'nun önemini şöyle vurguluyordu 
     "Anadolu'nun birçok bölgesinde, ekonomik, sosyal ve kültürel kalkınma için bu tip çalışmalar başladı. Yıllardır bölgesel kalkınma çabalarını devletten bekledikten sonra böyle bir girişim beni çok umutlandırdı. Çünkü bölgesel olaylarda asıl güç, o bölgenin insanlarının heyecanı ve azmi oluyor. ... Bu çalışmayı bütün kalbimle destekliyorum. ... Eğer bugünkü heyecanımızı sürdürebilirsek, bu çalışmanın geniş potansiyele sahip bu coğrafyaya büyük yarar sağlayacağına inanıyorum." 
     
Bir şiir      Sabahattin Yalkın "güzelyazılar" dergisinin Mart - Nisan sayısında "Şiirin Gamı"nı yazmış. Do şiirin doğuşunu, Re soluğunu, Mi imini, Fa rengini, Sol dilini, La sesini, Si şiirini anlatıyor. İşte, "LA Şiirin sesi " 
     "Sonsuzu gökten aldım düşüm yaptım hu Işığı güneşten aldım yıldızım yaptım hu Suyu buluttan aldım kanım yaptım hu Yaşamı topraktan aldım aşkım yaptım hu Aşı başaktan aldım tohumum yaptım hu Seni bedeninden aldım bedenim yaptım hu" 
     
     

</TEXT>
</DOC>
