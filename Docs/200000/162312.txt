<DOC>
<DOCNO> 162312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sontur12.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman heyet Bandırma'da depremle tanıştı... 
</HEADLINE>
<TEXT>

     Balıkesir'in Bandırma İlçesi'nde dün akşam meydana gelen 5.1 büyüklüğündeki deprem ilçe halkında paniğe neden olurken, ''kardeş kent'' ziyareti çerçevesinde ilçede bulunan bir Alman heyete de hayatları boyu unutamayacakları bir deneyim yaşattı. 
     Sarsıntının olduğu saatte, Bandırma Kaymakamı İsmail Gürsoy, Belediye Başkanı Halil Ünlü ve diğer yetkililerle birlikte bir restoranda akşam yemeği yiyen, Almanya'nın Kamen kentinden gelen heyet, daha önce hiç deprem yaşamadıkları için güçlük çekti. 
     Belediye Başkanı Halil Ünlü, deprem anında Alman konukların ne olduğunu anlamakta zorlandıklarını ve kendilerine ''deprem olduğunu'' söyleyene kadar da ''başlarına gelenin adını koyamadıklarını'' söyledi. 
     Almanya'nın Düsseldorf şehri yakınlarındaki Kamen'den gelen 14 kişilik heyette Janie Teuppenhayn adında bir de jeoloğun bulunduğunu belirten Ünlü, bu jeoloğun, mesleki açıdan en çok heyecan duyan kişi olduğunu ifade etti. 
     Ünlü, deprem sırasında konukların panik havasından uzak olduklarını, sadece bir şaşkınlık geçirdiklerini belirterek, yaşadıkları bu deneyimi ''sarhoşluk'' hissine benzettiklerini söyledi. 
     Depremin ardından Kaymakam İsmail Gürsoy, Belediye Başkanı Halil Ünlü ile diğer yetkililerin kriz masasında görev almaları nedeniyle yemek erken biterken, Alman heyet, kısa bir süre dışarıda kaldıktan sonra konakladıkları otele döndü. 
     
</TEXT>
</DOC>
