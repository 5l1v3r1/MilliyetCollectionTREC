<DOC>
<DOCNO> 185557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/soneko25.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Nokia'nın N-Gage yarışma TIR'ı İstanbul'da... 
</HEADLINE>
<TEXT>

     Tüm dünyada 7 Ekim günü satışa sunulacak olan Nokia'nın çok oyunculu mobil oyun konsolu N-Gage'nin Avrupa'yı dolaşarak finalistleri belirlediği TIR, Türkiye seçmeleri için İstanbul'a geldi. 
     Levent MetroCity'nin önüne kurulan TIR içine oyun konsolunun monte edildiği alanlarda yarışmacılar, hem N-Gage oyun konsolu ile tanışma hem de yarışma fırsatı elde ediyor. 
     Elemelere, 18 yaşından büyük herkes ücretsiz olarak katılabiliyor. 
     Elemelerin ilk günü bugün saat 20.00'de sona erecek. Yarın ise Taksim Meydanı'nda 10.00 ile 18.00 saatleri arasında elemelerin son kısmı yapılacak. İki gün sonunda en yüksek oyun puanı yapan oyuncu, 4 Ekim'de Paris'te gerçekleştirilecek olan N-Gage Challenge finaline katılma hakkı kazanacak. 
     7 Ekim tarihinde kullanıcılarla buluşacak olan N-Gage, Bluetooth ve GPRS üzerinden çok sayıda oyuncunun katılımına olanak sağlayan kablosuz ilk mobil oyun konsolu olma özelliğini taşıyor. Bir oyun konsolu olmasının yanı sıra, aynı zamanda MP3 ve stereo FM radyo özelliğine sahip bir cep telefonu da olan Nokia N-Gage, 137 gram ağırlığına sahip bulunuyor. 
     Nokia Komünikasyon şirketi Genel Müdürü Alessandro Fiorentino, oyun konsolunun ve yarışmanın tanıtımı nedeniyle düzenlenen toplantıda yaptığı konuşmada, N-Gage'yi Türkiye'deki oyun severlerle şimdiden tanıştırmaktan büyük mutluluk duyduğunu söyledi. 
     Fiorentino, Finlandiya'da 9 Ağustos'ta yola çıkan ve tüm Avrupa'da oyun severlerle buluşan N-Gage turunun, bugün ve yarın İstanbul'da gerçekleştirilecek organizasyonlarla sona ereceğini kaydetti. 
     Toplantının ardından, bu akşam gösterime girecek olana oyun konsolonun reklam filmi izlendi. 
     Nokia N-Gage, etkinlik kapsamında bugüne kadar 16 ülke, 56 şehirde 72 organizasyon gerçekleştirdi. 
     
</TEXT>
</DOC>
