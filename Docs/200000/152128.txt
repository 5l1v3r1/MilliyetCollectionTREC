<DOC>
<DOCNO> 152128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo04.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Babalarının kulübünde güreşecekler... 
</HEADLINE>
<TEXT>

     Güreş Federasyonu Başkanı Osman Şansal, şirketi adına kulüp kurarak, 3 oğluna da bu kulüp çatısı altında güreş yaptırmayı planladığını açıkladı. 
     Federasyon başkanlığına seçildiği günden bu yana kulüpleşmeye ve güreş liglerine büyük önem verdiğini ifade eden Osman Şansal, A.A muhabirine şunları söyledi 
     ''Özellikle Türk güreşinin geleceği açısından büyük önem taşıyan Yıldızlar Ligi, günden güne gelişiyor. Bu lige katılan takım sayısı her yıl büyük artış gösteriyor. Ben de şirketim adına bir kulüp kurmayı planlıyorum. Gelecek sezon Yıldızlar Ligi'nde yer alacak bu kulüpte oğullarımın da forma giymesini istiyorum.'' İzmir Yamanlar Koleji'nde okuyan 13 yaşındaki büyük oğlu Selman'ın geçen yıl Okullararası Türkiye Şampiyonası'nda sıkletinde birinci olduğunu hatırlatan Şansal, 11 yaşındaki Furkan ve 8 yaşındaki Burakcan'ın da güreş yaptığını bildirdi. 
     
     ORDUYA GÜREŞ KOMPLEKSİ 
     Şansal, Ankara Etimesgut'taki Zırhlı Birlikler Okulu ve Eğitim Tümen Komutanlığı bünyesinde yapımı süren müstakil güreş kompleksinin de birkaç ay içinde tamamlanarak hizmete açılacağını kaydetti. 
     Yapımına yaklaşık 1.5 yıl önce başlanan tesisin, 1 spor salonu ve 45 yatak kapasiteli kamp merkezinden oluştuğunu belirten Şansal, tesisten Kara Kuvvetlerigücü Güreş Takımı sporcuları ile Ordu Milli Takımı'nın yararlanacağını anlattı. 
     Şansal, güreş kompleksine eski Genelkurmay Başkanlarından emekli orgeneral Hüseyin Kıvrıkoğlu'nun adının verileceğini sözlerine ekledi. 
     





</TEXT>
</DOC>
