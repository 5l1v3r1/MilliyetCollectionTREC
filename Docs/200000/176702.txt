<DOC>
<DOCNO> 176702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sondun28.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Corriere della Sera "Türkiye'nin AB üyeliği İtalya'yı bölecek" 
</HEADLINE>
<TEXT>

     İtalya'nın merkez sağ görüşlü en yüksek tirajlı gazetesi Corriere della Sera, Türkiye'nin AB'ye üyeliği konusunun İtalya'yı ikiye böleceği öne sürdü. 
     Gazetenin Angelo Panebianco imzalı başmakalesinde, erken seçim olmaması halinde İtalya'da 2006 yılında genel seçimlerin yapılacağı hatırlatılarak, ''Ülkenin gelecek seçimlerde, soğuk savaş döneminde olduğu gibi dış politika ve uluslararası ittifaklar konusunda bölüneceği'' savunuldu. 
     Dış politikada Başbakan Silvio Berlusconi liderliğindeki merkez sağın, Irak savaşındaki gibi ABD yanlısı bir politika izlediğine işaret edilen makalede, solun ise halen AB Komisyonu Başkanlığı görevini yürüten ve gelecek seçimlerde sol ittifakın lideri olması için hazırlıklar yapılan Romano Prodi'yi örnek alarak, Fransız-Alman tutumunu desteklediği kaydedildi. 
     ABD yanlısı olan İngiltere ve İtalya'nın Türkiye'nin AB'ye girmesinden yana, ABD karşıtı olan Fransa ve Almanya'nın ise buna karşı olduğu ileri sürülen makalede, Berlusconi'nin Türkiye'nin AB üyeliğini desteklemesi nedeniyle, bu konunun İtalya'yı çok kısa sürede ABD yanlısı ve karşıtı şeklinde ikiye bölebileceği kaydedildi. 
     Makalede, ABD'nin, Irak savaşı sırasında Türkiye ile bozulan ilişkileri iyileştirmek için, ''açıkça ve her zaman olduğu gibi Türkiye'nin AB'ye girişinden yana olduğu'' ifade edilerek şöyle denildi 
     ''Türkiye, Ortadoğu'da İsrail'in en iyi müttefiki. Türkiye'nin AB'ye girişi, birlik içinde geleneksel olarak İsrail'den çok Filistinlilere yakın olanların hoşuna gitmeyecek. AB'nin başlıca ülkeleri, 2004 yılı sonunda Türkiye'ye müzakerelere başlama tarihi verilip verilmemesine karar verecekleri gün bölünecekler. Avrupa'da Türkiye konusundaki bölünme, Fransız yanlıları ve ABD yanlıları arasında yeni şiddetli provokasyonlar yaratarak, İtalya'ya da sıçrayacak.'' 
     
</TEXT>
</DOC>
