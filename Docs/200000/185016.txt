<DOC>
<DOCNO> 185016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/dunya/dun01.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Baskıyla karar vermeyiz 
</HEADLINE>
<TEXT>

   "Irak'a asker gönderme konusu bize bağlı, ABD'yi ilgilendirmez" diyen Dışişleri Bakanı Gül, 8.5 milyar dolarlık kredinin PKK'yla mücadeleyi etkilemeyeceğini vurguladı 
      SEMA EMİROĞLU New York 

   
   Dışişleri Bakanı Abdullah Gül, Türkiye'nin Irak'a asker gönderme konusunu TBMM içinde tartışıp karar vereceğini belirtirken, bunun "herhangi bir ülkenin baskısı ya da zorlamasıyla olmayacağını" bildirdi. 
   New York'ta bir haftadır BM Genel Kurulu'nun 58'inci dönem açılış toplantılarına katılan ve 40'ı yakın temaslarda bulunan Gül, dün Türkevi'nde bir basın toplantısı düzenledi. Bir soru üzerine her ülkenin asker göndermekle ilgili kararını kendi şartları içinde alacağını, Türkiye'de de konunun TBMM'nin ekim ayında açıldığında gündeme geleceğini kaydeden Gül, "Bu Türkiye'ye bağlı, ABD'yi ilgilendirmez" dedi. Gül, Türk askerinin Irak'ın hangi bölgesinde konuşlandırılacağı konusunun ise askeri heyetler arasında ele alındığını bildirdi. 
   
   Aleyhimizde olursa krediyi almayız 
   Dışişleri Bakanı, Kuzey Irak'ın teröristler için bir üs olmamasının Türkiye açısından önem taşıdığını da vurgularken, "ABD'nin Türkiye'ye 8.5 milyar dolarlık krediyi vermesinden PKK ile mücadeleden vazgeçme gibi bir sonuç çıkaran varsa bunu da hayretle karşılarım" dedi. 
   Bu yöndeki kararın ABD Kongresi'nde aylar önce açıklandığını, geçmişte de ABD'nin Türkiye'nin Irak'a 30 - 40 bin askerle girmesini istediğini, ancak TBMM'nin bunu reddettiğini hatırlatan Gül, "Türkiye'nin aleyhine bir angajman kesinlikle söz konusu değildir. Öyle bir şey varsa krediyi reddetmemiz mümkün" diye konuştu. 
   
   
</TEXT>
</DOC>
