<DOC>
<DOCNO> 181753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur14.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayvalık'ta saatte 108 kilometre hızla esen fırtına ağaçları söktü 
</HEADLINE>
<TEXT>

     Balıkesir'in Ayvalık İlçesi'nde sabah saatlerinde etkili olan ve saatte 108 kilometre hızla esen fırtına nedeniyle, 3 caminin minareleri yıkıldı, elektrik direkleri devrildi ve ağaçlar söküldü. 
     Ayvalık Kaymakamı Ayhan Boyacıoğlu, yaptığı açıklamada, sabah saatlerinde etkili olan fırtınanın, pek çok ev ve işyerinin çatı ve kiremitlerinin uçmasına, bacaların yıkılmasına neden olduğunu söyledi. 
     İlçede hayatı felç eden şiddetli fırtına nedeniyle Saatli, Hayrettin ve Yenimahalle Camii'nin minarelerinin yıkıldığını belirten Kaymakam Boyacıoğlu, ''Eski zeytinyağı fabrikalarının yüksek bacaları, evlerin çatı ve bacaları ile çok sayıda ağaç devrildi. Elektrik direklerinin yıkılması ve tellerin kopması nedeniyle ilçedeki pek çok yere elektrik verilemiyor. Alibey Adası sahilinde de 10 kayık battı. Can kaybı yok. Sadece düşen parçalardan hafif yara alan vatandaşlar var'' dedi. 
     Boyacıoğlu, hasar tespiti için Kriz Masası oluşturduklarını, ayrıca Bayındırlık İl Müdürlüğü'nden yardım istediklerini bildirdi. 
     
</TEXT>
</DOC>
