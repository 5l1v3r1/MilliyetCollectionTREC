<DOC>
<DOCNO> 152582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/soneko17.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazin tablo... Bir gümrük çalışanına bir müşavir... 
</HEADLINE>
<TEXT>

     Gümrük Müsteşarı Nevzat Saygılıoğlu, 1918 sayılı Kaçakçılığın Men ve Takibine İlişkin Kanun'un önümüzdeki hafta Bakanlar Kurulu imzasıyla Meclis'e gideceğini söyledi. 
     Saygılıoğlu, Türkiye Gümrük Müşavirleri Dernekleri 7. Ortak Toplantısı'nda yaptığı konuşmada, kanun ile ilgili çalışan komitenin çalışmalarını tamamladığını ve ilgili kurum ve kuruluşlardan görüşlerin alındığını ve başbakanlığa gönderildiğini anlattı. 
     Başbakanlık'ta özellikle güvenlik birimleri ile gümrük çalışanları arasındaki ilişkiler açısından çalışmaların devam ettiğini anlatın Saygılıoğlu, ''Yarın son tur tamamlanıp, önümüzdeki hafta Bakanlar kurulu imzasıyla Meclis'e gidecek'' dedi. 
     Saygılıoğlu, 1932'den beri 20'ten fazla yama ile yamalanan ve artık yamanmaz hale gelen, herkesi potansiyel suçlu gören 1918 sayılı kanunun, AB mevzuatına ve yeni gümrük mevzuata uygun bir yapıya kavuşturmayı amaçladıklarını söyledi. 
     2 bin 137 müşavir, 4 bin 439 müşavir yardımcısı olmak üzere toplam 6 bin 576 karnesi verilmiş ve karnesi verilecek olanlarla birlikte toplam 8 bin 219 mensuplarının bulunduğunu anlatan Saygılıoğlu, 8 bin 200 dolayında da gümrük çalışanın bulunduğunu kaydetti ve ''Yani bir gümrük çalışanına bir gümrük müşaviri düşüyor'' dedi. 
     Kayıtdışı ekonominin boyutları kavranmak isteniyorsa gümrük noktasının mutlaka mercek altına alınması gerektiğine işaret eden Saygılıoğlu, ''Bu sene yasal olarak 100 milyar dolara yakın bir işlem olacak. 40 milyar dolar ihracat, 54 milyar dolar ithalat'' dedi. 
     
     ''KAYIP VE KAÇAKLARDA SIKINTILAR VAR'' 
     Müsteşar Saygılıoğlu, Gümrük Müsteşarlığı olarak kayıp ve kaçaklar açısından sıkıntılar yaşadıklarını belirtirken, özellikle sigara kaçakçılığı, başta denizden olmak üzere mazot, motorin kaçakçılığı ve Uzak Doğu'dan gelen malların ithalatı ile ilgili sıkıntıların devam ettiğini anlattı. 
     Uzak Doğu'dan gelen mallara karşı çok daha dikatli ve duyarlı olduklarına dikkat çeken Saygılıoğlu, Uzak Doğu ve Dubai dahil Orta Doğu'dan gelen malların fiziki muayeneye tabi tutulduğunu, mensucat ürünleri başta olmak üzere menşeine, fabrikasının adresine kadar bir soruşturma sisteminin devreye girdiğini ve bazı sektörlerin de topluca incelemeye aldıklarını anlattı. 
     Maliye Bakanlığı ile yapılan ortak çalışmayla ithalatla birlikte Türkiye'de kazanılan paranın da izlendiğini söyledi ve ''Uzak doğudan gelen mallara karşı duyarlılığımız devam edecek. Neden Çünkü Türkiye ekonomisinin haksız rekabete uğramaması için, gümrük mevzuatına aykırı tavırların, hareketlerin önüne geçilmesi için'' diye konuştu. 
     





</TEXT>
</DOC>
