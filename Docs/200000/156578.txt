<DOC>
<DOCNO> 156578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sondun23.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ILO "SARS korkusu turizmde 5 milyon iş kaybına yol açabilir" 
</HEADLINE>
<TEXT>

     Uluslararası Çalışma Örgütü ILO , SARS korkusunun, ekonomik gerilemeyle birlikte dünya turizm sektöründe bu yıl 5 milyon iş kaybına yol açabileceğini bildirdi. 
     ILO, hastalık yüzünden dünya turizmindeki gerilemenin, 11 Eylül saldırılarından sonra sektörde meydana gelen iş kayıplarını 11,5 milyona çıkaracağı tahmininde bulundu. 
     Örgüt, bunun turizm ve seyahat sektöründe 2001'den beri her 7 işten birinin kaybedilmesi anlamına geldiğini bildirdi. 
     İLO'nun tahminine göre SARS'tan en çok etkilenen Çin, Hong Kong, Singapur, Tayvan ve Vietnam'da turizm sektöründeki iş kayıpları yüzde 30'dan fazla olacak. 
     Asya ve Pasifik bölgesindeki Avustralya, Fiji, Endonezya ve Tayland gibi ülkelerde de, rezervasyonlardaki düşüşle birlikte iş kayıplarının yüzde 15 olacağı tahmin ediliyor. Dünyanın diğer yerlerindeki ortalama iş kaybının ise yüzde 5 olması bekleniyor. 
     Seyahat ve turizm sanayii, küresel gayri safi hasılanın yüzde 4'ünü, istihdamın ise yüzde 3'ünü karşılıyor. 
     ILO'ya göre, son yıllardaki olaylardan darbe alan sektörde istihdam açısından toparlanma ihtimali zayıf. Sektörde işini kaybedenler ise çoğunlukla kalifiye olmayan işçiler, yarım gün çalışanlar, kadınlar, göçmenler ve gençler. 
     
</TEXT>
</DOC>
