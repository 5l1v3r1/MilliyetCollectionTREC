<DOC>
<DOCNO> 164735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sondun18.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şalom Gazze ve Beytüllahim'in denetimini vermeye hazırız 
</HEADLINE>
<TEXT>

     İsrail Dışişleri Bakanı Silvan Şalom, Gazze ve Beytüllahim'in denetimini Filistinlilere devretmeye hazır olduklarını söyledi. 
     Ürdün'de yapılan Dünya Ekonomik Forumu'na katılan Şalom, Filistinlilerin sorumluluğu almaya hazır olması halinde Gazze ve Beytüllahim'in denetimini bırakmaya hazır olduklarını belirtti. 
     Şalom, Ürdün Dışişleri Bakanı Marvan Muaşer ile görüşmesinden sonra yaptığı açıklamada, ''İsrail, Gazze ve Beytüllahim'i terk etmeye hazır. Bu toprakların sorumluluğunu almaya hazır olup olmadıklarına karar vermek Filistinlilere düşüyor'' dedi. 
     Şalom, ilk kez Bahreyn veliaht prensi Şeyh Salman bin Hamad El Halife ile görüştüğünü belirterek, ''Ürdün Kralı Abdullah, Mısır, Katar ve diğer ülkelerin dışişleri bakanlarıyla da görüşmelerim olacak'' dedi. 
     İsrailli bakan, bu görüşmelerin, anlaşmazlığa son vermek amacıyla Arap dünyasıyla yoğun diyalog içinde olduklarının bir göstergesi olduğunu da kaydetti. 
     
</TEXT>
</DOC>
