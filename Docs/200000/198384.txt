<DOC>
<DOCNO> 198384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun39.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da deli dana hastalığı yeniden hortladı... 
</HEADLINE>
<TEXT>

     Hollanda'da iki ayrı çiftlikte kısa adı BSE Bovine Spongiforme Encephalopathie olan deli dana hastalığı belirlendi. 
     Tarım Bakanlığı'ndan verilen bilgiye göre, Gelderland ve Noord Brabant bölgelerinde birer çiftlikte 7 ve 6 yaşlarında iki sığırda deli dana hastalığı görüldü. 
     Sığırlarda deli dana hastalığı olduğu, kesimden sonra yapılan testler sırasında ortaya çıkarıldı. 
     Deli dana hastalığının belirlendiği sığırların bulunduğu çiftliklerde derhal araştırma başlatıldığı ve diğer sığırlarda hastalık belirtisi görülmediği bildirildi. Ancak hastalık riski taşıması nedeniyle her iki çiftlikte 100'e yakın sığır önlem amacıyla itlaf edildi. 
     Hollanda'da ortaya çıkarılan bu son iki BSE hastalığıyla bu yıl içinde görülen vaka sayısı 18'e yükseldi. 
     Hastalığın ilk kez belirlendiği 1997 yılından bu yana görülen vaka sayısıysa 70 oldu. 
     BSE hastalığı taşıyan etlerin yenmesi halinde, insanlarda öldürücü olan Creutzfeld-Jacob hastalığı görülebiliyor. 
     
</TEXT>
</DOC>
