<DOC>
<DOCNO> 163360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur21.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis ve izinli asker kavgası... 
</HEADLINE>
<TEXT>

     Edirne'de, polis memuru ile yolda karşılaştığı 3 kişi arasında çıkan kavgada, polis memuru 3 yerinden bıçakla, izinli olarak Edirne'de bulunan er ise kolundan tabancayla yaralandı. Yaralılar Trakya Üniversitesi Tıp Fakültesi Hastanesi'nde tedavi altına alındılar. 
     Edirne Emniyet Müdürlüğü'nden edinilen bilgiye göre, gece geç saatlerde oturduğu lojmana giden polis memuru İsa Biberoğlu ile Edirne'de izinli bulunan er İsmail Coşkun ve 2 arkadaşı arasında, henüz belirlenemeyen nedenden dolayı tartışma çıktı. Küfürleşme sonucu polis memuru ile 3 kişi arasında çıkan kavgada, Biberoğlu 3 yerinden bıçakla, er Coşkun ise kolundan tabancayla yaralandı. 
     Yaralı Biberoğlu, Trakya Üniversitesi Tıp Fakültesi Kalp Damar Servisi Yoğun Bakım Ünitesi'nde, er Coşkun ise ortopedi servisinde tedavi altına alındı. 
     Olayla ilgili soruşturmaya başlanıldığı bildirildi. 
     
</TEXT>
</DOC>
