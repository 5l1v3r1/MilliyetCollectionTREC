<DOC>
<DOCNO> 154453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur07.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'ten ilginç istekler... 
</HEADLINE>
<TEXT>

     TBMM Dilekçe Komisyonu, sorunlarının çözümü için Meclis'e bin 736 vatandaş başvurdu. Bu dilekçelerden 967'si incelenerek, gerekli işlemler yapıldı. 
     Alınan bilgiye göre, dilekçelerden 25'i mevzuata uygun olmadığı için işleme alınmadı, diğerleri ise yazışma ve inceleme aşamasında bulunuyor. 
     Değişik kentlerde yaşayan vatandaşların başvuruları arasında iş istemi, görev yeri değişikliği, çeşitli sorunlara ilişkin şikayetlerin yanı sıra ilginç istekler de yer alıyor. Bu iteklerlerden bazıları şöyle 
     Silifkeli İhsan Kent ''Yaşamını klarnet çalarak kazandığını, dişlerinin olmaması nedeniyle sanatını icra edemediğini'' belirterek, dişini yaptırmak için yardım istedi. 
     Bu kişinin başvurusu Silifke Kaymakamlığı'na iletilerek Sosyal Yardımlaşma ve Dayanışma Vakfı'nca incelendi. İhsan Kent'in emekli memur olması nedeniyle yardım prosedürünün işletilemeyeceği sonucuna varıldı. 
     
     HOBİ İÇİN 10 DÖNÜM ARAZİ 

     Bolu'dan başvuran SSK emeklisi Hasan Algül, ''Boş vaktini değerlendirmek için 10 dönem civarında bir Hazine arazisinin tespit edilerek, kendisine satılmasını'' istedi. 
     Maliye Bakanlığı ile yapılan yazışmada, Hazine'ye ait ve bir kamu hizmeti için gerekli olmayan taşınmaz malların ilgili yasa uyarınca ihale yöntemiyle satıldığı belirtildi. Bakanlık yazısında, başvuru sahibinin tapu kayıtlarını içeren bir dilekçe ile taşınmazın bulunduğu yerdeki ilgili birime başvurması önerildi. 
     
     KAMPANYADAN ALINAN TELEFON 

     Osmaniye'den başvuran Osman Salman, kampanyadan aldığı cep telefonunun hattını kapatamadığını, konuşmadığı süreler için ücret talep edildiğini belirterek, mağduriyetinin giderilmesini istedi. 
     Ulaştırma Bakanlığı'nca yapılan incelemede, başvuru sahibinin GSM hattının isteği üzerine kapatıldığı, faturalarının incelenmesi sonucunda herhangi bir usulsüzlüğe rastlanmadığı saptandı. Araştırmada, hattın kapatılmasından sonra düzenlenen 14 milyon 600 bin liralık faturanın da iptal edildiği belirlendi. 
     
     İHRACATÇI ÖZEL VAGON İSTEDİ- 

     Bursa'dan başvuran Mehmet Yıldız ise TCDD'yi şikayet etti. İran ve Suriye'ye ihracat yaptığını belirten Yıldız, ''TCDD'nin yeterince ve zamanında vagon tahsisi yapmadığı için ihracatta aksamalar olduğunu'' öne sürdü. 
     Yapılan araştırmada, Yıldız'ın, vagonlarının kapı ölçülerinden büyük sunta ihracatı yaptığı, bu nedenle taşımalarda sürekli olarak ''habis'' tipi vagon istediği bu vagonların sayısının 150 adet olduğu ve başvuruların da sıraya konulduğu belirlendi. 
     Komisyon'da, TCDD'ye ihracata yönelik isteklerde vagon tahsisi konusunda daha hassas davranılması ve olanaklar ölçüsünde habis tipi vagon sayısının artırılmasının önerilmesi kararlaştırıldı. 
     
     ''YERİME OĞLUMU ALSINLAR'' 

     Zonguldak'tan başvuran İsmail Yılmaz ise Ereğli Demir-Çelik Fabrikaları'ndan ERDEMİR emekli olduğunu, yerine oğlunu yerleştirmek istediğini belirterek kendisine yardım edilmesi isteminde bulundu. 
     ERDEMİR'den Komisyon'a gönderilen yazıda, şirkette zaman zaman takas uygulaması yapıldığı, bu uygulamanın çalışan personelin kriterlere uygun çocuklarını kapsadığı belirtildi. Yazıda, İsmail Yılmaz'ın ERDEMİR'e başvurduğu tarihte şirkette çalışmadığı için talebinin karşılanamadığı belirtildi. 
     
     SİGORTASIZ ALMAN ÖĞRETMEN 

     İstanbul'dan başvuran Luise Zach, 1986 yılında Alman Hükümeti tarafından, Almanca öğretmenliği yapmak üzere görevlendirildiğini ve 1991 yılına kadar çalıştığını, ancak SSK primlerinin yatırılmadığını belirterek, 601 günlük primlerinin dönem bordrosunun kendisine verilmesini istedi. 
     Milli Eğitim Bakanlığı'nca yapılan incelemeden sonra Komisyon'a gönderilen yazıda, Luise Zach'ın Ankara Anadolu Lisesi'nde sözleşmeli olarak görev yaptığı, sigorta primlerinin maaşıyla birlikte Altındağ Malmüdürlüğü'ne ödendiği kaydedildi. 
     Yazıda, ''Sigorta hizmetlerine esas teşkil edecek dört aylık döneme ait bordro ve bildirgelerin ilgili okul müdürlüğünce SSK Ankara Sigorta Müdürlüğü'ne yatırılmadığı, primlerinde eksiklik olduğu, ilgili okulun bu ödemeyi yapması için SSK Ankara Sigorta Müdürlüğü'nce mahkeme kararının istendiği'' ifade edildi. Yazıda, ''Dilekçe sahibinin okul müdürüne mahkeme kararını bildirmesi halinde mağduriyetinin önleneceği'' belirtildi. 
     
     ORDU'DAN ATILAN ALBAYIN İSTEMİ 

     Türk Silahlı Kuvvetleri'nde veteriner albay olarak görev yaparken 1985 yılında Yüksek Askeri Şura kararıyla Ordu'dan atılan Gülcemal Karakoç, resen emekli edildiğini belirterek, ''Yasa gereği kendisine emekli kartı verilmediğini ve ilgili yasa maddesinin değiştirilmesini'' istedi. 
     Komisyon'un Milli Savunma Bakanlığı ile yaptığı yazışmada, başvuru sahibinin ''Disiplinsizlik ve ahlaki durum'' nedeniyle emekliye ayrıldığı, açtığı davanın da Askeri Yüksek İdare Mahkemesi'nce reddedildiği belirlendi. Gülcemal Karakoç'a, ''Yasalarda kişiye özel yapılacak değişikliğin Anayasa'nın eşitlik ve genellik ilkesine aykırı olacağı'' bildirildi. 

     
</TEXT>
</DOC>
