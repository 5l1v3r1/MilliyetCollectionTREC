<DOC>
<DOCNO> 187909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/siyaset/siy02.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Hükümet kesinlikle düşmez 
</HEADLINE>
<TEXT>

   CHP İstanbul Milletvekili Derviş, "Meclis'te durumu iyi olan AKP, erken seçime gitmez" dedi 
      KAAN KAYA Muğla DHA 

   
   CHP Milletvekili Kemal Derviş, çok büyük bir olay olmadığı takdirde erken seçim olmayacağını belirterek, "AKP'ye alışalım, hükümet düşmez" dedi. 
   AKP'nin bu kadar büyük bir çoğunluğu tekrar yakalayabileceğini sanmadığını kaydeden Derviş şöyle konuştu "AKP iktidarı kesinlikle seçime gitmez. Meclis'te durumları çok iyi. Türkiye yıllarca koalisyon hükümetlerine alıştı. Şu anda da tek partili iktidara alışmakta zorlanıyoruz. Herkes 'altı ay içinde bu hükümet düşer mi' diye düşündü ama düşmez. Onlara zaman vermeli ve onlara alışmalıyız. Biz de üzerimize düşen muhalefet görevini tam anlamıyla yerine getirmeliyiz." 
   Marmaris'te çarşıyı gezerken "Sizi artık partinin başında görmek istiyoruz" diyen vatandaşlara gülümseyen Derviş "Aman aman" demekle yetindi. Derviş, vitrinlerde euro'lu etiketleri görünce, "Ooo biz Marmaris'te euro'ya çoktan geçmişiz. TL'den sıfır atılırsa, bol sıfırlı rakamlardan da kurtulup biraz daha rahatlarsınız" diye konuştu. Kurultayda çok iyi bir listenin çıkarılması gerektiğini vurgulayan Derviş, "İnsanlar ertesi gün gazetelere baktığında 'İşte bu olmalıydı' demeli. Seçim kazanabilecek bir yönetim şart. Bunu kazanamayacaksan, orada ne işin var" şeklinde konuştu. Basının CHP'ye tavır aldığını öne süren Derviş, "CHP destekli özel televizyon kanalı kurulmalı" dedi. 
   
   
   
   
   
</TEXT>
</DOC>
