<DOC>
<DOCNO> 192697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sonspo06.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Ümit Karan da çift kalede oynadı... 
</HEADLINE>
<TEXT>

     Birinci Süper Futbol Ligi'nde dün akşam Beşiktaş ile derbi maçta karşılaşan Galatasaray'da, Avrupa Şampiyonlar Ligi'nde deplasmanda Yunanistan'ın Olympiakos takımı ile yapacağı maçın hazırlıklarına ara vermeden başlandı. 
     Florya Metin Oktay Tesisleri'nde, teknik direktör Fatih Terim yönetiminde gerçekleştirilen antrenmanda, derbi maçta ilk 11'de oynayan futbolcular, ayrı sahada koşu, diğer futbolcular da çift kale maç yaptılar. 
     Ayak parmağında ezilme olan Hakan Şükür antrenmana katılmadı. Dinlendirildiği bildirilen bu futbolcunun yarınki çalışmada yer alabileceği öğrenildi. 
     
     ÜMİT KARAN ÇİFT KALE MAÇTA DENENDİ 
     Sakatlığı nedeniyle uzun süredir takımdan ayrı kalan Ümit Karan, çift kale maçın bir bölümünde yer aldı. 
     Antrenmana hafif koşu yapan oyuncularla birlikte başlayan Ümit, daha sonra teknik heyet tarafından çift kale maça dahil edildi. Yaklaşık 10 dakika çift kale maçta yer alan sarı-kırmızılı futbolcu, zorlandığı için maçı bırakarak, kulüp doktoru Bülent Bayraktar ile birlikte çalışmasını takımdan ayrı sürdürdü. 
     
     ÖMER SAKATLANDI 
     Çift kale maçta kaleci Aykut ile girdiği ikili mücadele sonrası sakatlanan Ömer, antrenmanı tamamlayamadı. Hakan Ünsal da izin alarak maçı son bölümlerinde bırakarak soyunma odasına gitti. 
     Öte yandan, derbi maçta sahaya atılan yabancı maddelerden dolayı kulağından yaralanan kulüp doktoru Bayraktar'ın bugün işitme testinden geçeceği bildirildi. 
     Galatasaray, Olympiakos maçının hazırlıklarını yarın akşam yapacağı çalışmayla sürdürecek. 
     
</TEXT>
</DOC>
