<DOC>
<DOCNO> 177814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sondun16.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkol komasına girme yaşı 6'ya düştü 
</HEADLINE>
<TEXT>

     İngiltere'de yayınlanan The Observer gazetesi, ülkedeki hastanelerin acil servislerine aşırı alkol aldığı için getirilen kişiler arasında 6 yaşındaki çocukların bile bulunduğunu öne sürdü. 
     İngiltere'de giderek artan alkolizm sorununun çocukları da içine çektiğini ve her ay yüzlerce çocuğun aşırı alkol yüzünden hastanelere getirildiğini belirten gazete, konuyla ilgili araştırmanın ülke çapında 50 hastanede yapıldığını duyurdu. 
     Araştırma sonuçlarının alkol yüzünden hastanelere getirilen çocukların yüzde 62'sinin alkol kullanımı konusunda limitlerin çok üzerine çıktığını, yüzde 30'unun ise kendini bilmez durumda olduklarını gösterdiğini belirten gazete, ''Özellikle tatil dönemlerinde aileleri tarafından sokaklara salınan çocuklar, başıboş kalmanın da etkisiyle alkolle tanışıyor'' ifadesini kullandı. 
     Özellikle meyve kokteyli tarzında hazırlanmış ve şişelenmiş alkollü tatlı içeceklerin kullanımının gençler ve çocuklar arasında giderek yaygınlaştığını belirten Observer, ''Hükümetin 1998 yılında çıkartacağını vaat ettiği, ancak hala hazırlayamadığı alkolle mücadele yasasının bir an önce çıkartılması gerek'' uyarısında bulundu. 
     
</TEXT>
</DOC>
