<DOC>
<DOCNO> 188986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun09.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Türkiye istekliliğini iletti, zorlukları aşmaya çalışıyoruz 
</HEADLINE>
<TEXT>

     ABD Dışişleri Bakanı Colin Powell, Türkiye'nin Irak'a asker katkısında bulunma isteğini ifade ettiğini ve şimdi bununla bağlantılı ''bazı zorlukları'' aşma üzerinde çalıştıklarını söyledi. 
     ABD Dışişleri Bakanlığı, Powell'ın BBC televizyonuna verdiği özel demecin metnini yayınladı. BBC'ye verdiği demeçte Irak'ta ABD'nin yalnız olmadığını belirten Powell, şu anda 32 ülkenin Irak'ta ABD'ye destek verdiğine dikkati çekti. Powell, asker gönderme konusunda da, ''Türkiye katkıda bulunma istekliliğini ifade etti. Ve biz de bununla bağlantılı bazı zorlukları aşmak için çalışıyoruz'' ifadesini kullandı. 
     Irak'ta Saddam Hüseyin rejiminin devrilmesinden ABD'nin ''gurur duyduğunu'' söyleyen Powell, BM'den Irak tasarısının geçip geçmeyeceği yönündeki bir soru üzerine de, ''artan şekilde bu tasarının geçeceğine güveniyorum. Sanırım bu tasarı bir fark yaratacak ve uluslararası toplumun yeniden bir araya geldiğini gösterecek'' dedi. 
     Madrid'de gelecek hafta yapılacak olan Irak için bağış konferansının, BM tasarısıyla ivme kazanacağını umduğunu belirten Powell, ''bize yardım eden 32 ülke var. ABD yalnız değil'' diye konuştu. 

     
</TEXT>
</DOC>
