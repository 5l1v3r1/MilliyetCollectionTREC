<DOC>
<DOCNO> 173113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/siyaset/siy03.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Uyum'a hayran 
</HEADLINE>
<TEXT>

   Gül, 7. Uyum Paketi'nin kabul edilmesi üzerine kendisini arayan AB Komisyonu Sorumlu Üyesi Verheugen'in hayranlık duygularını ilettiğini söyledi 
      ANKARA Milliyet 

   
   Dışişleri Bakanı Abdullah Gül, 7. Uyum Paketi'nin TBMM'den geçmesinin ardından Avrupa'dan olumlu yankılar geldiğini, AB Komisyonu'nun Genişlemeden Sorumlu Üyesi Günter Verheugen'in de kendisini arayarak "hayranlıklarını" ilettiğini söyledi. Gül, Dışişleri Bakanlığı'ndan ayrılırken "7. Uyum Paketi ile ilgili Avrupa'dan tepki geldi mi " sorusuna, "Avrupa'da ancak bu kadar olumlu hava olabilir" yanıtını verdi. Hep olumlu yankılar aldıklarını dile getiren Gül, "Az önce Verheugen aradı, çok açıkça hayranlıklarını söyledi" dedi. Gül, görüşmede kendisinin de atılan adımların ve uygulamanın önemli olduğunu belirttiğini ve Türk hükümetinin kararlılığını ilettiğini söyledi. 
   "Hükümet, 2004'te müzakerelere başlanmasının Türkiye açısından çok önemli olduğunu biliyor" diyen Gül, "Bütün şartları yerine getirmek konusunda çok kararlıyız" dedi. Bu çerçevede iktidar ve muhalefetin birlikte çalıştığını ifade eden Gül, "Türkiye'de önemli şeyler oluyor ve bunlar anlayış içinde yapılıyor. Bunların Avrupa'ya olumlu yansıması memnun edici" diye konuştu. 
   Bu olumlu havanın Kıbrıs sorununun çözümüne ne gibi etkileri olacağına" ilişkin soruya da Gül, "Sıkıntılar muhakkak var. Asfalt bir yolda yürümüyoruz. Ama yolları gayet iyi şekilde döşeyerek problemleri çözerek gidiyoruz" karşılığını verdi. 
   Kıbrıs konusunun önemine işaret eden Gül, bu konuda çalışma ve hazırlıkların yapıldığını belirterek, Kıbrıs'ın başlı başına AB'nin şartlarından biri olmadığını, müzakerelere başlama şartının Kopenhag siyasi kriterlerini yerine getirmek olduğunu kaydetti. 
   Gül, "Türkiye'nin Irak'a asker göndermesi konusunda ABD ile görüşmelere başlamak için Yüksek Askeri Ş ra'nın YAŞ sonuçlanmasını mı bekliyorsunuz " sorusuna da şu yanıtı verdi 
   "Biz kendi çalışmamızı yapıyoruz. YAŞ da, şu anda kendi içinde önemli kararlar alıyor. Ama bu demek değildir ki, işler yürümüyor. Bunun 1 - 2 günlük mesele olmadığını söylemiştim." 
   
   Türkiye, Brüksel kapısında    GÜRSEL KÖKSAL Frankfurt 

   7. Uyum Paketi, Alman basınında geniş yer buldu. Haberler, genelde "Silahlı Kuvvetler'in politikadaki etkisinin sınırlandığı" şeklinde yer aldı. Süddeutsche Zeitung gazetesi, "Brüksel, Türkiye'nin yeni reform paketini övüyor" başlıklı haberinde, Verheugen'in yaptığı açıklamalara yer verdi. "Türkler Brüksel önünde" başlıklı yorumda da, "Türkiye, Avrupa'ya doğru politik bir adım daha attı" denildi. Yorumda, "Avrupalılar şimdi kendi politikalarının bu başarısından dolayı korku içinde" denilirken, "Asıl, Avrupa'nın Türkiye'nin entegrasyonu için yeterli olgunlukta olup olmadığı" sorusunun sorulması gerektiği ifade ediliyor. 
   
   
</TEXT>
</DOC>
