<DOC>
<DOCNO> 178603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/spor/spo02.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Overmars çıkarması 
</HEADLINE>
<TEXT>

   Fenerbahçe Asbaşkanı İlhan Ekşioğlu, dün sürpriz bir şekilde İspanya'ya gitti, Hollandalı yıldızın transferi için Barcelona Kulübü ile görüşmelere başladı 
      MEHMET ÇİFTÇİ 

   
   Daum istiyor 
   BREZİLYA pazarındaki temaslarından istediği sonucu alamayan Fenerbahçe, gözünü yeniden İspanya'ya çevirdi. Sarı - Lacivertliler daha önce Galatasaray'ın da gündeminde olan Barcelona'nın Hollandalı yıldızı Overmars için atağa kalktı. Daum'un isteği üzerine Asbaşkan İlhan Ekşioğlu, gizlice İspanya'ya gitti ve Katalan ekibiyle pazarlıklara başladı. 
   
   Kiralık formülü 
   FENERBAHÇE'NİN bonservis ücreti çok yüksek olan Overmars'ı bir yıllığına kiralamak istediği, ancak Sarı - Lacivertliler'in önerisinin Barcelona'ya cazip gelmediği iddia edildi. Görüşmelerin bugün de süreceği bildirildi. Overmars ise teklifi doğrularken, Daum ile telefon görüşmesi yaptığını ve kulüplerin anlaşmasını beklediğini açıkladı. 
   
   Daum cezaya sert çıktı 
   TEKNİK Direktör Daum, Fenerbahçe'ye verilen bir maçlık saha kapatma cezasının çok yanlış ve ağır olduğunu söyledi. Alman teknik adam, "Bunu yapan 100 kişi. Her taraftara bir kimlik kartı verilmeli ve olay çıkaranlar fişlenmeli. Şükrü Saracoğlu'nu dolduran 55 bin taraftarın suçu ne Bu kararı kesinlikle doğru bulmuyorum. Olaylar nedeniyle kulüp ceza almamalıydı" dedi. 
   
   Federasyon bölündü    PFDK'nın, Fenerbahçe'nin sahasını bir maç kapatması ortalığı karıştırdı. Kurul içinde fikir ayrılıkları yaşanırken, yurtdışında olan Haluk Ulusoy'un karardan haberdar olmadığı vurgulandı 
   CEMAL ERSEN 

   
   Ulusoy'u kızdırdılar 
   FENERBAHÇE'YE verilen bir maç saha kapatma cezasının, Futbol Federasyonu içinde "krize" yol açtığı öğrenildi. Gözlemci ve temsilci raporlarını dikkate alan PFDK'nın bu cezasından, yurtdışında bulunan Başkan Haluk Ulusoy'un haberdar olmadığı ortaya çıktı. Ulusoy'un böylesi bir karar aşamasında gelişmelerden bilgilendirilmemesine büyük tepki gösterdiği öğrenildi. 
   
   'Örnek teşkil edecek' 
   GÖZLEMCİ ve temsilci raporlarının yanı sıra olay görüntülerini de inceleyen ve Sarı - Lacivertli kulübe saha kapatma cezası veren PFDK'nın kurul üyeleri arasında da görüş ayrılığı yarattığı kaydedildi. Cezanın diğer kulüplere de örnek olması düşüncesiyle verildiği iddia edildi. Fenerbahçe bugün Tahkim Kurulu'na itiraz edecek. 
   
</TEXT>
</DOC>
