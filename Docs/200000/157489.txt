<DOC>
<DOCNO> 157489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sonspo04.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Kings, Mavericks'e 112-99 yenildi, Hidayet 6 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA konferans yarı finallerinde, 7 maçlık serinin son mücadelesinde, Hidayet Türkoğlu'nun 6 sayı attığı maçta Sacramento Kings, deplasmanda Dallas Mavericks'e 112-99 yenilince, 4-3 üstünlük sağlayan Mavericks tur atladı, Kings ise elendi. 
     Gecenin tek maçı, Batı Konferansı'nda Kings ile Mavericks arasındaydı. 
     Dallas'da yapılan maça yedek oyuncu olarak başlayan ve 19 dakika oyunda kalan Hidayet Türkoğlu, 6 sayı attı, 2'si hücumdan 5 ribaunt aldı, 2 asist ve 3 blok yaptı. 7 şuttan 2'sini değerlendiren Hidayet, 2 sayılık atışlarda 6'da 2 isabet sağlarken, 1 kez denediği 3 sayılık atışta topu çemberden geçiremedi, faul atışlarında ise 2'de 2 yaptı. 
     Play-off turunda üst üste 2 yıldır son anda yitirerek büyük bir düş kırıklığı yaşayan Sacramento Kings'de, Mike Bibby 25 sayı ve 5 asist, Jim Jackson da 24 sayı ve 5 ribauntla oynarken, Sırp forvet Predrag Stojakoviç, 17 sayı ve 9 ribaunt, Bobby Jackson ise 12 sayı, 5 ribaunt ve 5 asistlik performans gösterdi. 
     1988'den bu yana ilk kez konferans finaline kalan Mavericks'de ise Alman forvet Dirk Nowitzki, 30 sayı ve 19 ribauntla yıldızlaşırken, yedek Nick Van Exel'den 23 sayı ve 5 ribaunt geldi. Evsahibi ekipte Michael Finley 18 sayı, Kanadalı oyun kurucu Steve Nash de 18 sayı, 7 ribaunt ve 13 asistle galibiyete büyük katkı yaptı. 
     Mavericks, böylece konferans finalinde San Antonio Spurs ile oynamaya hak kazandı. 
     Ligde konferans finallerinde ilk 2 maç, yarın ve 21 Mayıs Çarşamba günü sabaha karşı Doğu'da New Jersey Nets ile Detroit Pistons arasında New Jersey'de yapılacak. 
     
</TEXT>
</DOC>
