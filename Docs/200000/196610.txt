<DOC>
<DOCNO> 196610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/soneko40.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin-ABD anlaşmazlığı...Pekin, misilleme işaretleri veriyor... 
</HEADLINE>
<TEXT>

     ABD'nin, Çin tekstil ürünlerinin ülkeye girişine yeniden kota uygulama kararı alması, Washington ile Pekin arasındaki ticari anlaşmazlıkları derinleştirdi. 
     ABD yönetimi, kota kararını ''ABD şirketlerini korumaya yönelik bir hareket'' olarak savunurken, kararı ''serbest ticaret ilkelerinin ihlali'' olarak yorumlayan Pekin yönetimi, ''başta Dünya Ticaret Örgütü DTÖ olmak üzere, Çin sanayiinin çıkarlarını korumak için her türlü zeminde gerekli adımların atılacağını ve DTÖ nezdinde dava açma hakkını saklı tuttuğunu'' bildirdi. 
     Çin yönetimi, ABD'nin hareketine karşı vereceği tepkinin biçimi hakkında daha fazla açıklama yapmazken, buğday ithal etmek için önümüzdeki günlerde ABD'ye hareket edecek olan Çin heyetinin ziyaretinin ertelendiği açıklandı. 
     ABD'li üreticilerden 3 milyon tona kadar buğday almayı düşünen Çin, ithalata yetkili heyetin ziyaretinin neden ertelendiği hakkında bir açıklama yapmadı, ziyaret için yeni bir tarih de vermedi. 
     Çin, ABD hükümetinin üzerindeki baskılarını yumuşatmak için, son günlerde ABD pazarında büyük alımlara girişmişti. 
     Ancak ABD'nin getirdiği kota uygulamasının, Çin'in ABD'li üreticileri rahatlatmaya yönelik bu politikasını gözden geçirmesine yol açabileceği kaydediliyor. 
     İki ülke arasındaki ticari anlaşmazlığın temelinde ABD'nin dış ticaretinde yıllardın verdiği muazzam açık yatıyor. 
     Ülkeler bazında en büyük açığı da Çin ile ticaretinde vermeye başlayan ABD, ikili ticaretin dengelenmesi için, Çin'i ulusal parası yuanın değerini artırmayı da içeren bazı tavizler vermeye zorluyor. 
     ABD, Çin'i ulusal parasının değerini yapay biçimde düşük tutarak ürünlerinin göreli fiyatlarını ucuzlatıp, dünya pazarında haksız rekabet üstünlüğü kazanmakla suçluyor. 
     
</TEXT>
</DOC>
