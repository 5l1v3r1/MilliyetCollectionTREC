<DOC>
<DOCNO> 160702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/yasam/yas03.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynı yolda 3 kaza 3 ölü 
</HEADLINE>
<TEXT>

O - 1 Karayolu'nda aynı yerde bir saatte üç kaza yaşandı. Üç kişi can verirken, 5 kişi de yaralandı 
     DİNÇER ŞEREF, M. AKİF ERDEM İstanbul 

     İstanbul'da O - 1 Karayolu'nun Merter - Sefaköy kesimi dün ardarda üç kazaya sahne oldu. 
     İlk kaza, Taksim'den Bakırköy'e giden Hamdullah Doğan'ın kullandığı 34 TZF 60 plakalı dolmuşa, özel bir otomobilin arkadan çarpmasıyla yaşandı. Sağ taraftan darbe alan dolmuş, takla atarak yol kenarına devrildi. Dolmuş yolcularından ağır yaralanan Hayati Can, eşi Çiğdem Can 26 ve dört yaşındaki kızları Sude, hastaneye kaldırıldı, ancak genç anne Çiğdem Can kurtarılamadı. 
     
     Bir yaya da kurban 
     İkinci kaza yaklaşık yarım saat sonra, 23.30 sıralarında meydana geldi. 
     Topkapı yönüne giden Vedat Mollaş'ın kullandığı 34 PU 256 plakalı otomobil, aynı bölgede aşırı hız nedeniyle kontrolden çıkarak orta refüje çarptı. Ardından takla atıp karşı şeride geçerek iki otomobile daha çarpan otomobildeki Mollaş, olay yerinde can verdi, iki arkadaşı yaralandı. 
     Bölgedeki üçüncü kazayı ise, Yenibosna yönüne giden Sedat Bakmaz'ın kullandığı 34 BYM 88 plakalı otomobil yaptı. Bakmaz, metro üstgeçidi altında karşıdan karşıya geçen 35 yaşlarında bir kişiye çarptı. Kimliği belirlenemeyen yaya can verirken, hafif yaralı Bakmaz, tedavisinin ardından gözaltına alındı. 
     

</TEXT>
</DOC>
