<DOC>
<DOCNO> 189342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sonspo20.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Şu anda şartlar eşit görünüyor... 
</HEADLINE>
<TEXT>

     UEFA Kupası 2. turunda Fransa'nın RC Lens takımıyla eşleşen Gaziantepspor'da, rakibin güçlü olduğu görüşü hakim. Teknik Direktör Nurullah Sağlam, ''İki maçta da işimiz gerçekten çok zor olacak'' derken, Profesyonel Futbol Şube Sorumlusu Asım Atmaz, çok güçlü bir ekip ile karşılaşacaklarını, ilk maçta iyi sonuç elde etmeleri durumunda şanlarının yükseleceğini söyledi. 
     Gaziantepspor Teknik Direktörü Nurullah Sağlam, 2. turda mevcut rakipler arasında daha kolay ekipler bulunduğunu, ancak kurada Fransa'nın RC Lens takımı ile eşleştiklerini, rakibin her yönüyle güçlü ve zorlu olduğunu söyledi. 
     Fransa futbolunun son yıllarda atak yaptığını ve dünyada söz sahibi olmaya başladıklarını anlatan Sağlam, şu değerlendirmede bulundu 
     ''Fransa futbolu son yıllarda Türk futbolu gibi atağa kalktı. RC Lens kulübü Fransa'nın en güçlü 4 takımından biri. Kadrosunda 13 yabancı oyuncu bulunuyor. Oynanan futbol olarak birbirimize benzediğimizi söyleyebilirim. Tek farkları, kadrolarına baktığınızda bizden daha güçlü olarak gözüktükleri. İki maçta da işimiz gerçekten çok zor olacak. RC Lens takımını henüz tam anlamıyla inceleyemedik. Doğrusu bu turda çok güçlü bir ekip çıkmamasını istiyorduk, çünkü 2. turu da geçmeyi hedeflemiştik. İlk maçta kendi sahamızda gol yemeden alacağımız bir galibiyet bizi üst tura taşıyabilir. Bence bu turu geçmeye inanan, bunun için oynayan ekip kazanacaktır.'' Profesyonel Futbol Şube Sorumlusu Asım Atmaz da RC Lens'in güçlü bir ekip olduğunu, işlerinin daha da zorlaştığını vurgulayarak, ''Hayal görmemek lazım. Biz ayakları yere basan bir takımız. Çok güçlü bir ekip ile oynayacağız. İlk maçta iyi bir sonuç elde edersek şansımız yükselir, aksi halde işimiz çok güçleşir. Şanslar şu anda eşit gibi görünüyor'' diye konuştu. 
     
</TEXT>
</DOC>
