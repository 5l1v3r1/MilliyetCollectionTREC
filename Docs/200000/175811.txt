<DOC>
<DOCNO> 175811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/guncel/gun11.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kemeri çözdüm' diye konuşmadım 
</HEADLINE>
<TEXT>

      ANKARA Milliyet 

   
   CHP Adana Milletvekili Tacidar Seyhan, 29 Temmuz'da ailesiyle geçirdiği trafik kazası sonrasında bazı haberlerde kendisine ait olmayan ifadelere yer verildiğini söyledi. Seyhan, Basın Konseyi'ne başvurusunda, Konya-Ankara karayolunda geçirdikleri kazada oğlu Engin'i kaybettiğini, yaralanan eşinin de Ankara Trafik Hastanesi'ne kaldırıldığını anımsattı. 
   Kendisinin kullandığı araçla yaşadıkları kaza sonucu oğlunu yitirmenin şoku içinde olduğunu vurgulayan Seyhan, hastanede bulunduğu sırada kazayla ilgili açıklama yapmak zorunda kaldığını anlattı. Seyhan, çıkan haberlerle "rencide olduğunu ve acısını yaşamasının bile engellendiğini" vurguladı. Gazetelerde düzeltme yapılmasını da sağlayamadığını kaydeden Seyhan, olay günü hastane önünde yaptığı açıklamanın görüntü kaydını da Basın Konseyi'ne gönderdi. 
   Seyhan, "Oğlum Engin'in emniyet kemerini ben çözdüm. Bundan dolayı hayatımın en büyük hatasını yaptım" ifadelerinin kendisine ait olmadığını kaydetti. 
   
   
</TEXT>
</DOC>
