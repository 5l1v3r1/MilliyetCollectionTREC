<DOC>
<DOCNO> 199005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/soneko05.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, oy kaygısıyla çelik vergisinden vazgeçiyor... 
</HEADLINE>
<TEXT>

     ABD Başkanı George W. Bush'un, çelik vergisinden vazgeçmezse, başta narenciye olmak üzere birçok üründe yaptırım uygulama tehdidinde bulunan Avrupa Birliği AB karşısında, 20 aydır uyguladığı çelik vergisini kaldırmayı planladığı duyuruldu. 
     The Washington Post gazetesinin haberine göre Bush, bu kararını kısa süre içinde açıklayacak. 
     Dünya Ticaret Örgütü, ABD'nin, kendi çelik üreticilerini korumak için çıkardığı çelik vergisini usule aykırı bulmuştu. AB ise bu karardan cesaret alarak Bush yönetimini, hemen 15 Aralık'ta başlayacak şekilde Florida narenciye ürünleri, motosiklet, çiftlik makineleri, tekstil, ayakkabı ve diğer bazı ürünlerde toplam 2.2 milyar dolara kadar varacak ek vergi yaptırımı uygulamakla tehdit etmişti. 
     Bush yönetimi, Kasım 2004 ABD başkanlık seçiminde bir dönem daha seçilerek yerini korumaya yönelik politikalar takip ederken, yerel çelik üreticisini koruma yönünde atılan çelik vergisi adımı da, bu çerçevede değerlendirilmişti. Ancak Bush yönetiminin, kaliteli ve ucuz çelik üreten dünya ülkelerine uyguladığı çelik vergisi, iç piyasada çelik tüketicisi şirketlerin zarar görmesine neden olmuş, Michigan'daki otomotiv üreticileri ayaklanmıştı. 
     ABD Başkanı Bush'un, zaten rahatsız olan Michigan gibi bölgelerin vatandaşlarını kaybetmenin yanı sıra AB'nin narenciye tehdidi üzerine Florida gibi geçen başkanlık seçimlerinin tıkandığı önemli eyaletlerde sıkıntı yaşamaya tahammülü olamayacağı için, çelik vergisinde geri adım atmak zorunda kaldığı belirtiliyor. 
     Washington Post gazetesi, Bush'un kararının ne zaman açıklanacağının belli olmadığını ancak bu hafta açıklama gelebileceğini bildirdi. 
     AB ülkeleri dışında Japonya da, çelik vergisinden vazgeçmediği takdirde ABD'ye ek vergi getirmeyi planladığını duyurdu. 
     Siyasi olarak kaybetmekten çekinen Bush yönetimi, çelik vergisini kaldırırsa da, Pennsylvania, West Virginia ve Ohio gibi önemli çelik üreticisi eyaletleri karşısına almış olacak. Amerikalı çelik üreticileri, yabancı ülkelerden ABD'ye giren ucuz çelik yüzünden birçok fabrikanın kapatılmak üzere olduğu ve işsizlik sorununun patlayacağı gerekçesiyle Bush yönetimine baskı yaparak ucuz çelik üreten rakip ülkelere karşı çelik vergisi çıkarılmasını sağlamıştı. 
     Bush, 2000 başkanlık seçiminde, Ohio ve West Virginia'da, Demokrat Partili rakibi Al Gore'a karşı kazanmış, Pennsylvania ve Michigan gibi eyaletlerde ise kaybetmişti. ABD Başkanı bugün Michigan'a giderek ekonomik konuları ele alacağı bir konuşma gerçekleştirecek. 
     Bush, 2002 Mart ayında, Amerikan piyasasına ucuz çelik sağlayan Avrupa, Asya ve Güney Amerikalı çelik üreticilerine yüzde 8 ila yüzde 30 arasında değişen çelik vergileri getirildiğini açıklamıştı. Bu karara yönelik uluslararası muhalefet karşısında Bush yönetimi gerileyerek, aralarında Türkiye'nin de bulunduğu bazı ülkeleri, çelik vergisinden belli kalemlerde muaf tutmuştu. 
     
</TEXT>
</DOC>
