<DOC>
<DOCNO> 169594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur08.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesaba itiraz etti, bodyguardlar ve bir müşteri döverek öldürdü 
</HEADLINE>
<TEXT>

     Semih KÖKEN KEMER Antalya , DHA 
     ANTALYA'nın Kemer İlçesi'nde 33 yaşındaki Abdülvehap Arslan, eğlendiği diskoda hesaba itiraz edip etrafa küfür yağdırınca 7 bodyguard ve bir müşteri tarafından dövülerek öldürüldü. Olayla ilgili 8 kişi gözaltına alındı. 
     Olay dün sabah saat 04.00 sıralarında meydana geldi. İki Rus kadınla Club Aura Disko'da eğlenen Abdülvehap Arslan'a 250 milyon lira hesap geldi. Hesaba itiraz edip tartışan Arslan'ı yaka paça dışarı atan diskonun korumaları üzerinde bulunan 200 milyon lirayı aldı. Bunun üzerine aşırı derecede alkollü olan Arslan, diskonun kapısında küfürler savurdu, korumalar da öldüresiye dövdü. 
     Bu sırada diskoda Arslan'ın arka masasında eğlenirken tartışmalara tanık olan Kemer Ocakbaşı Restoran'ın sahibi Ahmet Katlı da dışarı çıkarak kavgaya karıştı. Rastgele küfür savuran Arslan'a müşteri Katlı da vurdu. Katlı'nın son darbesiyle yere düşüp başını betona vuran Arslan, olay yerinde öldü. 
     Polis, olaya karışan diskonun 7 bodyguardı ile Ahmet Katlı'yı gözaltına aldı. Abdülvehap Arslan'ın yanında bulunan iki Rus kadın da ifadeleri alınmak üzere emniyete götürüldü. Yapılan incelemede Arslan'ın beyin kanaması sonucu öldüğü belirlendi. Mardin nüfusuna kayıtlı olan Arslan'ın cesedi Kemer Devlet Hastanesi morguna kaldırıldı. Gözaltına alınan zanlıların emniyetteki sorgusu sürüyor. 
     
</TEXT>
</DOC>
