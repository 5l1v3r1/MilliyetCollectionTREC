<DOC>
<DOCNO> 180090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur26.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ köpeklere karşı çözüm buldu Değnek 
</HEADLINE>
<TEXT>

     Ardahan'da kaçak elektrik kullanımını önlemek için köylerde denetim yapan TEDAŞ ekipleri, köpek korkusu nedeniyle değnek taşıyorlar. 
     Ardahan TEDAŞ İl Müdürü Nevzat Bozkuş, kaçak elektrik kullanımını önlemek için yoğun çaba harcadıklarını ve oluşturdukları ekiplerin şehir merkezinin yanı sıra köylerde de denetimler yaptığını söyledi. 
     Köylerde yapılan denetimlerde zaman zaman ekiplerin köpeklerin saldırısına uğradığını anlatan Bozkuş, ''Elemanlarımız köpeklerin saldırısından korunmak için yanlarında değnekler taşıyorlar'' dedi. 
     Kaçak elektrik kullanan bazı köylülerin de bilerek ekip elemanlarının üzerine köpekleri saldığını anlatan Bozkuş, şunları söyledi 
     ''Kaçak elektrik kullanan köylüler zaman kazanmak için ekiplerimizin üzerine köpekleri salıyorlar. Bu nedenle ekip elemanlarımız köylere denetime çıktıkları zaman yanlarına sopa alıyorlar.'' Köpek saldırıları nedeniyle bazı görevlilerin yaralandığı öğrenilirken, kaçak elektrik denetiminde görevli elemanların işyerlerinde masalarının arkasında değneklerin bulunması ise dikkat çekiyor. 
     
</TEXT>
</DOC>
