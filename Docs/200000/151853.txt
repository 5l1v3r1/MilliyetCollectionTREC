<DOC>
<DOCNO> 151853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/soneko02.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ekonomi, 'faiz, enflasyon ve borsa üçgeni' arasında çırpınıyor" 
</HEADLINE>
<TEXT>

     Sanayi ve Ticaret Bakanı Ali Coşkun, Türkiye'de yaşanan krizlerin, sistemden kaynaklandığını belirterek, ''Ekonomi, 'faiz, enflasyon ve borsa şeytan üçgeni' arasında çırpınıp duruyor'' dedi. 
     Bakan Coşkun, Antalya Esnaf ve Sanatkarlar Odaları Birliği'nin AESOB verdiği akşam yemeğine katıldı. Yemekte, Antalya merkez ve ilçelerindeki odaların başkanları da yer aldı. 
     Coşkun, burada yaptığı konuşmada, esnafın, rejimin temelini oluşturduğunu ifade ederek, bu düşünceden hareketle sivil toplum örgütlerine büyük önem verdiklerini dile getirdi. 
     Türkiye'nin bugünkü duruma, yanlış yönetilmesinden dolayı geldiğini belirten Coşkun, ''Ülkemiz darboğazlardan geçti. Nedeni, beceriksiz ve basiretsiz yönetimlerdir'' dedi. 
     Bunun doğal sonucu olarak 3 Kasım 2002'de AK Parti'nin tek başına iktidar olduğunu dile getiren Coşkun, ancak tek başına iktidar olmanın şımarıklığı içerisinde olmadıklarını kaydetti. 
     
     ''DEVLETİ ASLİ GÖREVİNE DÖNDÜRECEĞİZ'' 
     Sadece sayısal güçle iktidarı yürütme amacında olmadıklarının altını çizen Bakan Coşkun, demokrasinin tüm unsurları ile işbirliği ve uyum içerisinde çalışmak istediklerini bildirdi. 
     Devletin yeniden yapılandırılması gerektiğine inandıklarını ve bu konuda çalışma yaptıklarını anlatan Coşkun, şunları söyledi 
     ''Bugün Türkiye'de ekonomi, 'enflasyon, faiz ve borsa şeytan üçgeni' arasında çırpınıp duruyor. Ülkede ihracat azaldı, 500 bin esnaf kepenk kapattı, sanayi durdu, hayat pahalılığı ve işsizlik aldı başını gitti. Bunlar, sistemin doğurduğu sonuçlardır. Bunlar, devletin hantal yapısından kaynaklanmıştır. Devleti yeniden yapılandırmadan bu krizden çıkamayız. Biz, bunu yapmaya kararlıyız. 38 bakanlığı 22'ye indirdik. Yerel Yönetimler Yasası'nı çıkaracağız. Devleti asli görevine en kısa zamanda döndüreceğiz.'' Öncelikli gündemlerinin hayat pahalılığı ve işsizlik olduğunun kaydeden Bakan Coşkun, ''Hedefimiz güçlü devlet, zengin milleti yaratmaktır'' diye konuştu. 
     Hayat pahalılığını önlemek için enflasyonu düşürmenin yeterli olmayacağına değinen Coşkun, pahalılık ve enflasyonun kardeş olduğunu belirterek, öncelikli olarak halkın alım gücünü yükseltmek gerektiğine değindi. 
     IMF ve Dünya Bankası'ndan bir an önce kurtulmak istediklerini de anlatan Bakan Coşkun, şunları kaydetti 
     ''Türkiye, IMF ve Dünya Bankası ile 7 kocalı değil, 9 kocalı Hürmüz'e dönmüştür. Bunlardan kurtulacağız. Yeni yeni kaynaklarla bunu yapacağız. Neyle Vergi Barışı Yasası'yla, Orman ve Hazine arazilerini kullanıcılarına satarak yapacağız. Kendi kaynaklarımızla yapacağız. Ama bunu başaracağız.'' Alınacak önlemler ve çıkarılacak yasalarla ekonominin kısa sürede düzeleceğini ifade eden Coşkun, kapanan 500 bin kepengin yeniden açılmasını sağlayacaklarını belirterek, bunun da en azından 1.5 milyon kişinin istihdamı anlamına geleceğini söyledi. 
     Kayıtdışı ekonominin büyüdüğünü, bunun için de önlem alacaklarını bildiren Coşkun, 2003 yılında büyüme hızını yüzde 5-7 olarak hedeflediklerini, bunun da en az 400-600 bin kişiye iş bulunması anlamına geleceğinin altını çizdi. 
     
     GAZETELERİN PROMOSYONLARI 
     Gazetelerin promosyon kampanyalarına da değinen Coşkun, 13 Haziran'dan itibaren gazetelerin promosyon yapamayacağını belirterek, ''Gazeteler, promosyonla sizin ekmeğinizi elinizden alıyordu. Tencere, tava, elektronik cihaz satarak haksız rekabet yaratıyorlardı. Bunları önledik. 13 Haziran'dan sonra artık bunu yapamayacaklar. Dolayısıyla bu haksız rekabet de önlenmiş olacak'' dedi. 
     Yabancı sermayenin önündeki engelleri kaldırarak, Türkiye'yi cazip hale getireceklerini de kaydeden Coşkun, kaçak işçi çalıştırılmasının önleneceğini vurguladı. 
     Sanayi ve Ticaret Bakanı Coşkun, Devlet Bakanı ve Başbakan Yardımcısı Abdüllatif Şener'le ilgili basında çıkan haberleri de değerlendirerek, sözlerini şöyle tamamladı 
     ''Bugün basında Sayın Başbakan'ın, Abdüllatif Şener'e hükümet sözcülüğü için izin vermediği yazıldı. Bunlar doğru değil. Sayın Şener, Merkez Bankası ile ilgili bir toplantıdan sonra, açıklamayı banka yetkililerinin yapmasının daha uygun olacağını düşündüğü için konuşmadı. Hükümette sorun varmış gibi göstermek isteyenler olabilir. Hükümette sorun yok. Uyumsuzluk yok. Biz koalisyon hükümeti miyiz ki olsun.'' 
     





</TEXT>
</DOC>
