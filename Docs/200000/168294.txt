<DOC>
<DOCNO> 168294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/soneko29.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MB Beklenti anketinde yılsonu TÜFE beklentisi yüzde 24'e geriledi 
</HEADLINE>
<TEXT>

     Merkez Bankası Beklenti Anketi'ne göre, 2003 yıl sonu uygun ortalama enflasyon beklentisi, Temmuz ayının ilk anketinde Tüketici Fiyat Endeksi TÜFE bazında yüzde 24'e geriledi. 
     Haziran ayının ikinci anketinde ortalama enflasyon beklentisi yüzde 25.4 olarak belirlenmişti. 
     Merkez Bankası'nın her ayın birinci ve üçüncü haftalarında olmak üzere ayda iki kez yaptığı ve değişik sayıda katılımcıyla gerçekleştirdiği Beklenti Anketi'nin, Temmuz ayı ilk anket sonuçları açıklandı. 
     Anket, tüketici enflasyonu, faiz oranları, döviz kuru, cari işlemler dengesi ve gayri safi milli hasıla GSMH büyüme hızına ilişkin, mali ve reel sektörde karar alıcı ve uzman kişilerin beklentisinin saptanması amacını taşıyor. 
     Buna göre, Haziran ayının ikinci anketinde yüzde 19.8-32 aralığında seyreden yıl sonu TÜFE öngörüsü, Temmuz ayının ilk anketinde yüzde 19-30 aralığına geriledi. 
     Haziran ayının ikinci anketinde yüzde 0.8 olan cari ayın TÜFE'ye göre uygun ortalama enflasyon beklentisi, Temmuz ayının ilk anketinde yüzde 0.3'e indi. 
     Cari ayın TÜFE beklentisi Temmuz ayının ilk anketinde yüzde -1-2 aralığında oluşurken bu aralık Haziran ayının ikinci anketinde yüzde -0.4-2 aralığında oluşmuştu. 
     
     2 AY SONRASI İÇİN TÜFE BEKLENTİSİ 
     Temmuz ayının ilk anket sonuçlarına göre, 2 ay sonrası için öngörülen TÜFE beklenti aralığı yüzde -0.5-3.6 aralığında oluştu. Haziran ayının ikinci anketinde TÜFE beklenti aralığı yüzde -0.5-2.8 aralığında belirlenmişti. 
     Gelecek 12 aylık dönemin TÜFE beklentisi aralığı Temmuz ayının ilk anketinde yüzde 13.5-35.0 aralığında gerçekleşirken uygun ortalama beklentisi 20.3'e indi. 
     Haziran ayının ikinci anketinde gelecek 12 aylık dönemin TÜFE beklentisi yüzde 10.6-30.0 aralığında olurken, uygun ortalama yüzde 21.6 düzeyinde gerçekleşmişti. 
     
     FAİZ ORANLARI 
     Öte yandan Temmuz ayının ilk anketinde, Haziran ayının ikinci anketine göre cari ayın uygun ortalama bileşik faiz oranı beklentisinde de artış yaşandı. 
     Buna göre, Temmuz ayının ilk anket sonuçlarına uygun ortalama faiz oranı yüzde 39.2'den yüzde 39.3'e çıktı. Yüzde 36-50 aralığında seyretmesi öngörülen cari ayın bileşik faiz beklentisi ise Temmuz ayının ilk anketinde yüzde 30-50'ye indi. 
     Yıl sonu bileşik faiz beklentisi, Temmuz ayı ilk anket sonuçlarına göre yüzde 25.0-50.0 aralığında, uygun ortalamada yüzde 35.5 olarak gerçekleşti. 
     Bileşik faiz beklentisi, Haziran'ın ikinci anket sonuçlarında yüzde 30-44 aralığında ve uygun ortalamanın da yüzde 36.3 olması öngörülmüştü. 
     Aynı dönemde, yıl sonu basit faiz beklentisi yüzde 32.9'dan yüzde 32.3'e gerilerken, ilk ankette yüzde 20-38 olan faiz aralığı yüzde 20-45 olarak belirlendi. 
     
     DÖVİZ KURU BEKLENTİSİ 
     Bankalararası döviz piyasası dolar kuru çerçevesinde katılımcıların kur beklentilerinde, Temmuz ilk anketinde cari ay sonu kur beklentisi aralığı 1,350,000-1,800,000 lira olurken, uygun ortalama 1,430,800 liraya indi. 
     Haziran ayının ikinci anket sonuçlarında cari ay sonu kur beklentisi aralığı 1,380,000-1,810,000 olurken, uygun ortalama ise 1,445,500 bin lira olarak saptanmıştı. 
     Bu arada katılımcıların, Temmuz ayının ilk anketinde yıl sonu dolar kuru beklentisi 1,500,000-2,050,000 lira olurken, uygun ortalama 1,727,200 lira olarak belirlendi. 
     Haziran ayının ikinci anketinde, uygun ortalama 1,500,000-2,350,000 lira, uygun ortalama ise 1,755.400 lira olmuştu. 
     
     BÜYÜME BEKLENTİSİ 
     Katılımcılar ayrıca Temmuz ayının ilk anketinde, yıl sonu GSMH'sinin yüzde 3 ile yüzde 7 aralığında, uygun ortalamanın da yüzde 4.9 olacağını öngördüler. 
     Haziran ayının ikinci anketinde, yıl sonu GSMH 2.5-6.6 aralığında, uygun ortalama ise 4.5 olarak belirlenmişti. 
     Temmuz ayının ilk anketinde yıl sonu cari işlemler dengesinin 9 milyar dolar ile 750 milyon dolar açık arasında seyredeceği öngörüldü. 
     
</TEXT>
</DOC>
