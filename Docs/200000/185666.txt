<DOC>
<DOCNO> 185666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/magazin/mag01.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Magazinde gerçekler zamanla anlaşılır 
</HEADLINE>
<TEXT>

   "Yüksel Ak ile Şenol İpek boşanıyor" dedik kendilerinden yalanlama aldık. Ancak 10 gün sonra Ak, boşanma davası açtı 
      Ali'ce Ali Eyüboğlu 
   
   Magazinin kaygan zemininde düşmeden ya da taca çıkmadan maraton koşmak zor, bir o kadar da çileli bir iştir. Manşetlere taşınan sözlerinin yarattığı ekodan korkup teybe kaydedilmiş sözlerinden "Ben öyle demedim" diyerek çark eden yıldızların dünyasında gerçekleri ortaya çıkarmak ise hüner ister. 
   Bugün, kahramanı olduğu bir haber için "Yalan" diyenler, zamanlar gerçekleri açıklamak zorunda kalıyor. 
   
   Deli mi, kuyu mu 
   16 Eylül'de Yüksel Ak ile Şenol İpek'in yuvasının çatırdağına ilişkin bir istihbarat aldık. Araştırdık, doğru çıktı. Arkadaşımız Yaşar Çakmak, Yüksel Ak'la da konuştu. Ak, 'sudan sebeplerle' bile kavga eder hale geldiklerini anlattı. Ertesi gün "Ayrılıyorlar" haberini ilk yalanlayan Yüksel Ak oldu, "Bir deli kuyuya taş atıyor, herkes inanıyor. Çok güzel bir evliliğimiz var, bunu kimse bozamaz" dedi. 
   
   'Kına yollayacağım' 
   Yüksel Ak'la el ele 'mutluluk pozu' veren Şenol İpek ise şu açıklamayı yaptı "Evliliğimiz üzerinde çirkin oyunlar oynanıyor ama buna izin vermeyeceğiz. Bir gün boşanırsak, bunu isteyenlere Hindistan'dan getirteceğim kınayı yollayacağım." Aradan 10 gün geçti, Yüksel Ak, İzmir'de boşanma davasını açtı. O güne kadar yuvalarının kale gibi olduğunu söyleyen Şenol İpek, şöyle bir açıklama yazdı 
   
   Kumpas içinde.. 
   "1999'da İzmir'de görüp şık olduğum Yüksel Ak'ı ... nişanlanıp İstanbul'a getirdim. .. sektörüme kazandırıp evlenip ismimi verdim. Nasıl bir oyun, kumpas içinde olduğumu fark ettiğimde çok geç olmuştu. ... hak etmediğim bir şekilde eşim, evimizi, yuvamızı terk etti. Evliliğimin yolunda gittiğini söyledim. Çünkü, küçük bir kavga sandım. Eşimin ayrı bir ev tutup boşanma davası açtığını öğrenene kadar. Eşimin ... bu kararı aylar öncesinden aldığını öğrendim." 
   Ancak, 'Yalan dünya'nın gerçekleri her zaman bu kadar erken gün ışığına çıkmıyor. 
   
   
</TEXT>
</DOC>
