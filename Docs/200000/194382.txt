<DOC>
<DOCNO> 194382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sondun21.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan karıştı 
</HEADLINE>
<TEXT>

     Gürcistan Savunma Bakanı David Tevsadze, muhalefetin gösterileri nedeniyle ''durumun kontrol dışında olduğunu'' söyledi. 
     Tevsadze, İtar-Tass ajansına yaptığı açıklamada, ''Durumun kontrol dışında olduğunu görüyorum'' dedi. 
     Muhalefet yanlısı binlerce kişi, parlamento binasının önünde yaptığı gösterilerde Cumhurbaşkanı Eduard Şevardnadze'nin istifasını ve 2 Kasım'da yapılan seçimlerin iptalini istedi. 
     Şevardnadze, kalabalığın arasına girerek konuşmaya çalıştı, ancak protestolarla karşılaştığı için alandan ayrılmak zorunda kaldı. 
     Eduard Şevardnadze, alandan ayrılırken muhalefet liderleri arasında yer alan Parlamento Başkanı Nino Burjanadze ile kısa bir görüşme yaptı. 
     Burjanadze, daha sonra, muhalefet liderlerinin Cumhurbaşkanı ile görüşerek taleplerini iletme konusunda anlaştıklarını açıkladı. 
     Öte yandan, İçişleri Bakanlığı yetkilileri ile iktidarı destekleyen Yeni Gürcistan İçin bloku liderleri bugün Cumhurbaşkanlığı binasında Şevardnadze başkanlığında biraraya geldiler. 
     
</TEXT>
</DOC>
