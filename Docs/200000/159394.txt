<DOC>
<DOCNO> 159394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/spor/spo05.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MİLLİYET, Ay-Yıldızlı ilgilileri ve sorumluları uyarıyor 
</HEADLINE>
<TEXT>
ŞİMDİ MİLLİ TAKIM ZAMANI 
Milli kadroya oyuncu veren kulüplerin rekabeti bittiğine göre, 2004 yolundaki en önemli viraj sayılan Slovakya sınavı için çalışmalara bir an önce başlamak gerekiyor 
     Milliyet'in görüşü 

     Türk futbolu, haftalardan beri süre gelen üst düzey rekabet geriliminden nihayet kurtuldu. Şampiyonla, takipçisi arasındaki çekişme, bitti. 
     Şimdi Milli Takım'ın zamanıdır. Ligdeki rekabette yoğunlaşmış hakem atamaları ya da gözlemci raporlarının üzerinde tartışmalara odaklanmış kulüp performanslarına endekslenmiş bu aşırı dikkat yoğunluğu, artık ulusal formaya yönelmelidir. 
     Milli Takım, Kore - Japonya sürecinde elde ettiği Dünya Kupası üçüncülüğünün rastlantı olmadığını ortaya koymak, Türk futbolunu hak ettiği düzeyde temsil etmek 2004 Avrupa Şampiyonası Finalleri'ne katılma hakkını kazanmak durumundadır. Açık söyleyelim, eleme grubunda uzun süre favori gösterilen, liderliği elinde tutan Türk Milli Takımı ne yazık ki, bugün finallere katılma play-off oynama şansının dahi tartışıldığı bir sürece girmiştir. 
     Türkiye Futbol Federasyonu, Milli Takım Teknik Direktörü Şenol Güneş ve yardımcıları, bu tartışmaya son vermek, bayrak formayı yeniden kalitesine uygun bir çizgiye taşımak zorundadır. 
     Üzülerek belirtelim ki bu zorunluluk ihmal edilmektedir. 
     
     Tatil rehavetine dikkat 
     Slovakya gibi Avrupa Şampiyonası finallerine katılmak için grup ikinciliğini hedef seçen bir ülke ile 7 Haziran'da deplasmanda yapacağımız hayati maçın hazırlıklarına henüz başlanmamış, kadro ilan edilmemiş, kamp programı uygulamaya konmamıştır. Hemen 4 gün sonrasında Makedonya ile İstanbul'da yapılacak karşılaşmanın da gözden uzak tutulmaması Milli Takım'ın acilen çalışmalara başlaması gerekmektedir. 
     Milli Takım'a oyuncu veren kulüplerin rekabeti sonlandığına, Şampiyonlar Ligi ve büyük ölçüde UEFA Kupası temsilcileri artık belirlendiğine göre, Milli Takım kadrosunu zaman yitirmeden açıklamak, kampa çağırmak ve çalışmalara başlatmak zorunluluğu vardır. Yurt dışında oynayan ve ligleri biten oyuncuların da tatil rehavetine karşı korunması için bu kampın bir an önce başlatılması kaçınılmazdır. 
     Zamanı iyi değerlendiremez, ihmali sürdürürsek, Türkiye hak etmediği hayal kırıklıkları ile karşı karşıya kalabilir. Milli Takım'a da, Türk futboluna da yazık olur 
     MİLLİYET ilgilileri ve sorumluları uyarıyor. 2002 Dünya Kupası Elemeleri'nde seslendirdiği görüşlerini bugün aynı sorumlulukla yineliyor.. 
     Hayır, bu takım satılık değildir... Sattırmayız Bu takım, hocası ve futbolcularıyla harcanacak takım değildir... Harcatmayız 
     

</TEXT>
</DOC>
