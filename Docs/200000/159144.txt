<DOC>
<DOCNO> 159144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/magazin/amag.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sertab sen bizim her şeyimizsin ..' 
</HEADLINE>
<TEXT>

Atatürk Havalimanı'nda Dünya Üçüncüsü Milli Takım gibi karşılanan Eurovision fatihi Sertab Erener, Sezen Aksu'nun telefonuyla 35 dakika ağladığını söyledi 
     İLKNUR GÜLMEZ ABDULLAH MALKOÇ 

     Türkiye'ye Eurovision birinciliği kazandıran Sertab Erener, havaalanında Dünya Kupası'nda üçüncü olan Türk Milli Futbol Takımı gibi karşılandı. 
     Hayranları ve öğrenciler, saat 16.30 sıralarında Atatürk Havaalanı'na inen Erener'i VIP Salonu girişinde 'Sertab sen bizim her şeyimizsin' tezahüratıyla karşıladı. TRT İstanbul Bölge Müdürü Orhan Ertanhan'la basın toplantısı düzenleyen Erener şunları söyledi 
     "20 küsür gündür Türkiye'de yoktuk. Önce Viyana'da 10 gün çalıştık. Bir hafta Riga'da günde iki provayla sahneye alıştık. Yarışmaya değil de konsere gidiyormuş gibi konsantre olduk. Şu an oradakinden daha heyecanlıyım. Puanlama sırasında anladım ki, yarışmadayım. 
     
     'Bir an ümidimi kestim' 
     Çok acayip bir heyecan sardı hepimizi. Bir ara ümidimi kestim, Demir'i Besteci Demir Demirkan arayıp 'Galiba kaybediyoruz' dedim. O da 'Videoya kasedi taktım, senin ikinci kez söylemeni kaydedeceğim, sen devam et, ümidini kaybetme' dedi. Birinciliğimiz açıklandığında da heyecandan ne yaptığımı hatırlamıyorum. 20 gün hiç gazete okumadım. Ama yarışmadan dönüşte uçakta bütün gazeteleri okudum. Çok güzel fotoğraflar ve yazılar gördüm. Önümüzdeki yıl çok daha zorlu olacak. Şimdi çok daha iyisini yapmamız gerekiyor. Bir yıl boyunca çok iyi çalışmak zorundayız." 
     
     'Telefonum kilitlendi' 
     Eurovision birincisi seçildiği sabah kendisini en çok Sezen Aksu'dan gelen mesaj ve telefonun duygulandırdığını anlatan Erener, sözlerine şöyle devam etti 
     "Sezen'den önce 'Seni çok seviyoruz. Puanlama sırasında evde heyecandan çıldırdık' mesajı geldi. Sonra sabah saat 08.30'da aradı. Onunla konuştuktan sonra 35 dakika ağladım. Başbakan Recep Tayyip Erdoğan, TBMM Başkanı Bülent Arınç, Dışişleri Bakanı Abdullah Gül, CHP Genel Başkanı Deniz Baykal ve Samsun milletvekili arayıp, başarımızı kutladı. Hayranlarımın geçtiği mesajlar ise cep telefonumun kilitlenmesine sebep oldu." 
     
     Şimdi Ankara yolcusu 
     Erener, "Every Way That I Can" adlı parçanın bestecisi Demir Demirkan'la salı günü bugün Cumhurbaşkanı Ahmet Necdet Sezer ve Başbakan Tayyip Erdoğan'ı ziyaret etmek için Ankara'ya gideceğini, akşam da Hilton Oteli'nde onurlarına verilecek davete katılacağını söyledi. 
     

</TEXT>
</DOC>
