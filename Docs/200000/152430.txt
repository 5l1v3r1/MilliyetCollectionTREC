<DOC>
<DOCNO> 152430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sontur12.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinde evlendiler, gardiyanlar şahit oldu... 
</HEADLINE>
<TEXT>

     Düzce'nin Akçakoca İlçesi'nde, sevdiği kızı 10 ay önce kaçıran, ancak maddi sorunları nedeniyle resmi nikah kıyamayan genç, yakalandıktan sonra girdiği cezaevinde muradına erdi. 
     Alınan bilgiye göre, birbirlerini seven 22 yaşındaki Asil Mat ile 19 yaşındaki Arzu Tunç, 10 ay önce, evlenmek üzere kaçtılar. 
     Asil Mat, Arzu Tunç'un ailesinin Akçakoca İlçe Jandarma Komutanlığı'na şikayeti üzerine, uzman çavuşluk sınavına girmek için yola çıktığında, gözaltına alındı. ''Kız kaçırma'' suçundan tutuklanan Asil Mat, Akçakoca Cezaevi'ne konuldu. 
     Arzu Tunç, ''Birbirimizi seviyoruz, evlenmek için Asil beni kaçırdı, ancak parasızlıktan yani nikah masrafları ve sağlık raporu için gereken 300 milyon lirayı bulamadığımız için evlenemedik'' dedi. Akçakoca Belediyesi'ne yeşil kart çıkartmak için gittiğinde Belediye Başkanı Gürol Kibar'a sorununu anlattığını, Kibar'ın da nikah işlemleri için gereken parayı verdiğini söyleyen Tunç, nikahlarının cezaevinde kıyıldığını belirtti. 
     Akçakoca Belediye Başkanı Gürol Kibar da, genç çiftin parasızlık yüzünden resmi nikah yaptıramamalarının üzücü olduğunu belirterek, olayı öğrendikten sonra sorunu savcılığa bildirerek hızla işlemleri başlattığını söyledi. Akçakoca Cezaevi'nde gardiyanların şahitliğinde nikahın gerçekleştiğini belirten Kibar, çiftin mutluluğunun kendilerini sevindirdiğini kaydetti. 
     





</TEXT>
</DOC>
