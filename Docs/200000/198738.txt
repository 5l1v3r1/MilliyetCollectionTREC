<DOC>
<DOCNO> 198738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/guncel/gun11.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sualtı cenneti Türkiye'de... 
</HEADLINE>
<TEXT>

   Ünlü Alman dergisi, Bodrum ve Gökova'ya 9 sayfa ayırdı. Dergi, okurlarına "Tatilinizi Türkiye'de geçirin" çağrısı yaptı 
      YAŞAR ANTER Muğla DHA 
   
   Dünyanın 74 ülkesinde yayımlanan Alman sualtı dergisi Unterwasser, ekim sayısında Bodrum ve Gökova'nın sualtı zenginliklerine 9 sayfa ayırarak Türkiye'yi kapak yaptı. Derginin okuyucularına "Sualtı cennetini görmek istiyorsanız, önümüzdeki yıl tatilinizi mutlaka Türkiye'de geçirin. İnanılmaz tarihi ve doğal zenginliklerle karşılaşıp bu güzellikleri şimdiye kadar keşfetmemiş olduğunuza şaşıracaksınız" çağrısı yapıldı. 
   Genel Yayın Yönetmeni Dr. Matthias Bergbauer ile fotoğrafçı Manuela Kirschner, ağustosta Bodrum ve Gökova koylarında, sualtı arkeoloğu Aşkın Cambazoğlu, Bodrumlu süngerci Ahmet Güntaş ve Nazmi Köse'yle birlikte 10 gün süreyle sualtı çalışması yaptı. 
   
   'Mutlaka keşfedin' 
   Bergbauer, köşesinde Alman vatandaşlarına önümüzdeki yıl Bodrum ve Gökova koylarındaki sualtı cennetini mutlaka keşfetmeleri çağrısında bulundu. Dergi yayımlandıktan sonra birçok ülkeden bölgeyle ilgili yüzlerce telefon aldıklarını ve mail kutularının kilitlendiğini belirten Bergbauer, "Anladık ki sualtı dünyanızı şimdiye kadar iyi tanıtamamışsınız. Türkiye tanıtıma ağırlık verirse, önümüzdeki yıl en az 100 bin Alman Türkiye'ye gelir" dedi. 
   
   
   
   
</TEXT>
</DOC>
