<DOC>
<DOCNO> 197688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/ekonomi/eko05.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan İmar ödemeleri bayramdan sonra inşallah 
</HEADLINE>
<TEXT>

   Devlet Bakanı Babacan, İmar Bankası ödemeleri için, "Yasa TBMM'de. Bayramdan sonra inşallah" dedi 
      
   Devlet Bakanı Ali Babacan, ekonomideki iyileşmenin yavaş yavaş sokağa yansıdığını söyledi. Babacan, oğlu Kerem'i de yanına alarak İzmir Caddesi'nde hem esnafı ziyaret etti hem de alışveriş yaptı. Bu sırada bir vatandaşın "İmar Bankası paraları ne olacak " sorusuna Babacan, "Yasa yetişmedi işte. Bayramdan sonra inşallah. Yasayı TBMM'ye sevk ettik" karşılığını verdi. 
   Havanın güneşli olmasının esnaf açısından önemine dikkat çeken Babacan, "Genelde yüzler gülüyor. Türkiye çok şeyler atlattı. Bunlar da geçer, bizler tek yürek olduktan sonra Türkiye'nin önü açık. Kimse endişe etmesin. Her şey kontrol altında" dedi. 
   
   'Türkiye'nin önü açık' 
   Yüzde 20'lik enflasyon hedefinin piyasaya yansıdığını belirten Babacan, "2004'te yüzde 12 hedefi inşallah tutar. Yüzde 20 dediğimizde kimse inanmıyordu. Şimdi anketlerde yüzde 19 çıkacak deniyor. 2005'te tek haneli enflasyon hedefi açıkladık. Önemli olan moraller iyi olsun, Türkiye'nin önü açık" diye konuştu. 
   Babacan, SSK ve Bağ-Kur emeklilerine yapılacak zamma ilişkin bir soru üzerine şunları söyledi 
   "Üzerinde çalışılıyor. Bütçede kısıtlamalar var. Bu dar bütçeye rağmen elimizde ne geliyorsa yapılacak. Söz verirken dikkat ediyoruz. Ama söz verdiğimizde de yapıyoruz." 
   
   
</TEXT>
</DOC>
