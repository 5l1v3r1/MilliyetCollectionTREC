<DOC>
<DOCNO> 173274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/spor/spo01.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Besiktaş son durak 
</HEADLINE>
<TEXT>

   Siyah - Beyazlılar'ın Kolombiyalı kalecisi Cordoba, transferdeki gelişmeleri artık unuttuğunu söyledi, "Futbol kariyerime Beşiktaş'ta nokta koymak istiyorum" müjdesini verdi 
      ORHAN YILDIRIM 

   
   'Beni beklettiler' 
   BEŞİKTAŞ'IN tecrübeli kalecisi Cordoba, günlerce tartışılan transfer gelişmelerini ve hedeflerini çarpıcı yorumlarla açıkladı. Geçen sezon 6 ay boyunca bonservis sorununun çözülmesini beklediğini bildiren Kolombiyalı eldiven, "Barcelona ve Arsenal'ın yanısıra, İtalya ve İspanya'dan da teklifler geldi. Arsenal önerisi etkileyiciydi. Ancak bunları artık unuttum" dedi. 
   
   'Duygusallık yok' 
   PROFESYONELLİĞİN birinci şartının duygusallıktan uzak durmak olduğunu hatırlatan Cordoba, "Bugüne kadar hep bu düşünce doğrultusunda hareket ettim" dedi. Başarılı eldiven şunları söyledi "Futbol hayatıma Kolombiya'da başladım. Artık Türkiye'de bitecek gibi. Yaşanan bunca olaya rağmen yönetim bana hep olumlu davrandı. Ben de bunun karşılığını vereceğim." 
   
   'Kıyaslama yanlış' 
   CORDOBA, ilk geldiği dönemde sürekli Mondragon ile kıyaslanmasının hata olduğuna da dikkat çekti. Saha dışında konuşulmanın doğru olmadığını belirten Kolombiyalı star, "O zaman sezon bitsin herkes kimin ne olduğunu görecek demiştim. Saha içindeki başarılar ortada. Ayrıca Milli Takım'da da iyi maçlar çıkardım. Futbol olarak en olgun dönemime girdiğimi düşünüyorum" diye konuştu. 
   
   'Gençler kaliteli' 
   BAZI hedeflere ulaşmak için tecrübenin önemine dikkat çeken Beşiktaş'ın kalecisi, Zago, Ronaldo, Giunti, Sergen ve Tayfur gibi isimlerin çok önemli olduğunu iddia etti. Cordoba takımdaki kaleciler için şunları söyledi "Göksel yetenekli ve çok iyi. Ramazan daha çok genç. İyi yerlere gelecek. Giderken formamı bırakacağım kişinin, benden iyi olmasını istiyorum." 
   
   Kapılar kapandı    Tek idman yaptılar 
   SÜPER Lig'in ilk haftasında Samsunspor ile kozlarını paylaşacak olan Beşiktaş, kritik maçın hazırlıklarını dün yaptığı tek çalışmayla sürdürdü. Basına kapalı gerçekleştirilen çalışmada Lucescu'nun oyuncularını iki takıma ayırdığı öğrenildi. Bir grup, PAF takımı ile hazırlık maçı yaparken, sahadan 3 - 2'lik galibiyetle ayrılarak, moral depoladı. 
   
   Takıma izin jesti 
   FEYYAZ Uçar'ın denetiminde çalışan diğer grubun ise fizik kondisyona ağırlık verdiği bildirildi. Yoğun kamp dönemi nedeniyle yorgun düşen oyunculara bir gün izin verildi. Bugünü dinlenerek geçirecek olan Siyah - Beyazlılar, yarın yeniden topbaşı yapacak. Hafta içi çalışmalarında Lucescu, artık takıma son şeklini kazandıracak. 
   
   Transfer taktiği    Beşiktaş, İlhan Mansız'ı beklediğini açıklayarak, gündeme gelen golcülerin yüksek fiyatını düşürüyor 
   
   Sessiz ve derinden 
   YABANCI transferinde arayışlarını sürdüren Beşiktaş, farklı bir politika uygulamaya başladı. Her fırsatta "İlhan Mansız'ı bekliyoruz" açıklamasını yapan Siyah - Beyazlılar'ın bu sayede gündeme gelen golcülerin fiyatını kırmayı hedeflediği öğrenildi. İlgisiz kalma politikasının İlhan'ın ameliyat olması durumunda, yeni alınacak oyuncu için avantaj sağlayacağı ifade edildi. 
   
   Adaylar belirlendi 
   YAŞI ve son sezondaki performansı nedeniyle Jancker'den vazgeçildiği bildirildi. Lucescu'nun Bratu'ya da sıcak bakmadığı açıklandı. Bu gelişmeler üzerine transfer listesinde üç isim kaldı. Nanni, Elber ve Marlet'in ihtiyaç duyulduğu takdirde alınacak adayların başını çektiği vurgulandı. Yönetici İbrahim Altınsay, Nanni girişimlerinin başladığını ifade etti. 
   
   Sergen için özel analiz    Lucescu rapor istedi 
   YENİ sezon öncesinde tüm oyun kurgularını Sergen üzerine kuran Lucescu, yıldız futbolcunun durumuyla ilgili olarak detaylı bir rapor talep etti. Kulüp doktorlarıyla görüşen Rumen hoca, "Problemi nedir ve ne kadar sürede çözülür " sorularının yanıtlarının bir an önce önerilmesini istedi. Luce, "Sergen istediğimiz gibi hazırlanamadı. Buna bir çare bulmamız şart" diye konuştu. 
   
   Sıkıntısı sağ adalesi 
   GEÇTİĞİMİZ sezon içersinde de takımdan zaman zaman kopuşlar yaşayan Sergen, en büyük sorunun sağ adalesinden kaynaklandığını açıkladı. Yıldız futbolcu, "Beze meydana geldi ve yükleme yaptığım dönemlerde beni rahatsız ediyor. Ayrıca ayak tırnaklarım ve bileklerimde de aldığım darbeler nedeniyle ezilmeler var. Yine de çalışıp, geri kalmamaya özen gösteriyorum" dedi. 
   
   İlhan'a izin    BEŞİKTAŞ'IN yıldızı İlhan Mansız, doktorundan izin alarak dünyaya yeni gelen minik kızı ve nişanlısı Nina'nın yanındaki tatilini uzattı. Golcü oyuncunun yarın Münih'ten Bologna'ya geçip, tedavisini sürdüreceği bildirildi. İlhan Mansız'ın ameliyat olup olmayacağı konusundaki son kararın ise 25 Ağustos'a kadar uygulanacak olan programdan sonra verileceği bildirildi. 
   
   Jübilecilere zaman engeli    BİR dönem Beşiktaş formasıyla büyük başarılara imza atan ve aktif futbol yaşamını noktalayan Ertuğrul Sağlam ile Gökhan Keskin'in jübile talepleri zaman darlığı nedeniyle geri çevrildi. Siyah - Beyazlı yönetim, liglerin başlamasına kısa bir süre kalması nedeniyle iki futbolcunun isteğini önümüzdeki aylara sarkıttı. Tarihlerin programa göre belirleneceği açıklandı. 
   
   'Bünyelerimiz alt üst oldu'    SAVUNMANIN sigortalarından Ronaldo, Beşiktaş'ın hazır bir görüntü çizememesinin nedenini farklı mevsim koşullarında çalışmaya bağladı. Sambacı, "Ülkemde kış ortamından çıkıp, bir anda İsviçre'nin bunaltıcı havasına girdim. Ardından çok farklı iklimi olan Kore'ye gittik, İstanbul'a geldik ve Avusturya kampına uçtuk. Bu değişim fırtınası bünyelerimizi alt üst etti" diye konuştu. 
   
   
</TEXT>
</DOC>
