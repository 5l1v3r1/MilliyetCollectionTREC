<DOC>
<DOCNO> 187439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/yazar/altan.html </URL>
<DATE> 2003/10/09/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Ne olacaksa olacak, yaşayan da görecek" 
</HEADLINE>
<TEXT>

   
   Her ne kadar Köyceğiz gecelerindeki yıldızlarla göl balıklarının ve gündüzleri tek başlarına otlayıp duran ineklerle, ufarak keçi sürülerinin, hiç mi hiç umurlarında değilse bile hükümet, TBMM'den Irak'a asker gönderme iznini aldı. 
   Ne yapalım böyle ferman etti Başkan Bush... 
   Vaktiyle de Enver Paşa, II. Wilhelm'den aldığı 5 milyon altın yardımı karşılığında, kendi kabinesine dahi haber vermeden girmişti 1. Dünya Savaşı'na ve Talat Paşa'yla Cemal Paşa'ya 
   - Bir çocuğumuz oldu, demişti. 
   Elbet ülke çıkarları açısından girilmişti 1. Dünya Savaşı'na da... 
   2. Dünya Savaşı'na ise ülke çıkarları açısından girilmemişti. 
   Buna karşılık Kore'ye en çok askeri biz gönderdik tabii yine ülke çıkarları açısından... 
   
   Tarihin çarkları, Türkiye'nin çıkarlarına göre mi döner yoksa Türkiye'nin egemenleri mi, tarihin çarklarına göre döner bunun da analizleri pek yapılmış değildir. 
   "Ülke çıkarları" söylemi, politik demagojilerin değişik gerekçelerle donattığı ortak bir gönder... 
   - Ülkenin çıkarları, komşumuz Irak'ın bir an önce istikrar ve huzura kavuşmasını gerektirmekte... 
   - ... 
   - Ülkenin çıkarları Arap, Şii, Kürt ve İslam dünyasını karşımıza almamayı gerektirmekte... 
   - .... 
   - Ülkenin çıkarları, ABD ile olan stratejik ittifakımızı güçlendirmeyi gerektirmekte... 
   Ülkenin çıkarları, bendenizin Köyceğiz Gölü kıyılarında azıcık dolaşmamı gerektirmekte... 
   
   Tam 1 yıl önce, 9 Ekim 2002'de gazete manşetleri nasıldı acaba 
   Aklımda kaldığı kadarıyla parti liderleri, iri kıyım demeçlerle yerden alıp gökte yiyorlar, 3 Kasım seçimlerini kendilerinin kazanacağını iddia ediyorlardı. 
   Ve tabii hepsi önce ülke çıkarlarını düşünüyordu. "Kendileri için bir şey istiyorlarsa, namerttiler..." 
   Aradan 1 yıl geçti. Parti liderlerinin demeçleri "geçmişte kaldı" tıpkı Abdullah Gül'ün deyimiyle, Süleymaniye'deki çuval skandalının da "geçmişte kalması" gibi... 
   
   9 Ekim 2004'teki gazete manşetlerini hayal bile etme olanağımız yok... 
   Bizim Mehmet Altan'ın, ileri gelen bir politikacıdan öğrendiğine göre halk, yahut "kul" yığınları, 23 günde unutup gidiyormuş olup bitenleri. 
   Bir zamanlar Adnan Menderes de 
   - Hafıza - i beşer, nisyan ile maluldür, der dururdu. 
   
   Bingöl depremini ve depremde bakanlığa ait bir yatakhane binasının çökmesiyle, içinde ezilerek ölen 40'ı aşkın öğrenciyi kim hatırlıyor şimdi 
   Kim hatırlıyor şimdi Enver Paşa'nın nerede, nasıl, kaç yaşında öldüğüyle, kız kardeşinin nerede nasıl öldüğünü 
   "Onlar geçmişte kaldı" tıpkı Beşiktaş'ta bir çöp tenekesi içinde cesedi bulunan Mehmet Akif'in oğlu gibi... 
   
   "Cami" parfümlü siyaset "Kışla" parfümlü siyasete karşı, AB müzakerelerinin başlamasından medet umarken, Kıbrıs sorununun çözümsüzlüğü birden fren yaptı. 
   Bir de Irak'a asker gönderme konusunda, Başkan Bush'la ara açılsaydı da Washington, her zaman yaptığı gibi, "Kışla" parfümlü siyasetten yana ağırlığını koysaydı... "Biz önce halkımıza güveniyoruz" sigortası havada kalır mıydı, kalmaz mıydı 
   Başbakan Tayyip Bey ne yapsın Prof. Dr. Hasan Köni'nin deyimiyle 
   - Yukarı tükürsen bıyık, aşağı tükürsen sakal... 
   
   Irak'ta, Başkan Bush'un uygun gördüğü yerlerde askerlerimizi konuşlandırarak Irak halkına istikrar, huzur ve barış götüreceğiz... 
   Başkan Bush'un Irak'ta savaşın bittiğini ilan etmesinden sonra, Irak'ta ölen Amerikan askerlerinin sayısı 90'ı aşınca, bu görev bize düştü. 
   ABD'deki Demokrat muhalefet ise Başkan Bush'u, dolar karşılığı ülke ve asker satın almakla suçlamaya başladı... 
   Böyle bir suçlama, elbet Ankara'yı kapsamıyor. Biz ülke çıkarları açısından gönderiyoruz askerlerimizi. Zaten ünlü borsacı Soroz da, "siz para karşılığı asker ihraç edersiniz" sözünü, "şaka yaptım" diyerek, geri aldı... 
   Hele bir geri almasaydı da görseydi gününü... Bizim "Altay'dan attığımız ok, Alp Dağları'nı aştı"... 
   
   Gerçi Irak'a huzur ve istikrar getirmek için gidiyoruz ama, dünkü gazetelerde şöyle bir haber vardı 
   "Uluslararası Saydamlık Örgütü'nün, bu yılki Yolsuzluk Algılama Endeksi'nde Türkiye, 13 basamak daha gerileyerek, 133 ülke arasında 77'nci basamağa düşmüş." 
   Soygun, vurgun, rüşvet, hapazlama, yürütme, daha da artmış yani... 
   
   Köyceğiz geceleri, ıssız, sessiz... Kimsecikler yok göl kıyılarında... Sulara ay ışığı vuruyor... Hafif kıpırtılı sularda yakamozların dünyadan arınmış pırıltıları... Ve suların dibinde görünen çakıllar, iri taşlar... 
   21. yüzyılın çarkları, Ankara'yı da dişlilerine takmış gibi... 
   
      
   
</TEXT>
</DOC>
