<DOC>
<DOCNO> 150439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun39.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Görüşmeler aynı ekip ve planla yürüyemez" 
</HEADLINE>
<TEXT>

     KKTC Cumhurbaşkanı Rauf Denktaş, Avrupa Birliği'nin Kıbrıs'taki geçmişe gözlerini kapatarak, uluslararası hukuka aykırı bir kararla Kıbrıs Rum kesimini üyeliğe kabul ettiğini söyledi. 
     Denktaş, Avrupa Parlamentosu İngiliz Milletvekili Richard Balfe'i kabul etti. 
     Balfe, Kıbrıs konusunda ele alınacak daha birçok iş olduğunu belirterek, Kıbrıs Türklerinin daha iyi günlere varacağına dair umut beslediğini söyledi. 
     Balfe'nin, BM Güvenlik Konseyi'nin görüşmelerin yeniden başlaması gerektiği yönündeki kararını anımsatması üzerine KKTC Cumhurbaşkanı Denktaş, görüşmelerin aynı ekip ve aynı planla yürüyemeyeceğini belirtti. 
     40 yıl boyunca Kıbrıs Türklerine her yönden saldıran Kıbrıslı Rumlara, ''Kıbrıs cumhuriyeti'' adı altında AB üyeliğinin dünya tarafından bir ödül olarak sunulduğunu kaydeden Denktaş, Kıbrıs Türkünün Rum-Yunan ikilisinin Enonis fikrini hiçbir zaman kabul etmeyeceğini vurguladı. Denktaş, garantilerin sulandırılmadığı, iki bölgeli bir anlaşmadan yana olduğunun altını çizdi. 
     AB'nin Rum tarafını gözlerini geçmişe kapatarak ve BM Güvenlik Konseyi'nin Rum tarafını ''Kıbrıs cumhuriyeti'' olarak kabul etmesini kullanarak, uluslararası hukuka ve adalete aykırı şekilde üyeliğe kabul ettiğini belirten Denktaş, gelinen noktada Kıbrıs'ta çözümün daha da zora girdiğini söyledi. 
     Denktaş, ''Kıbrıs'ın bir bölümü AB'de, bir bölümü değil. AB'nin istediği bu mu Umarım değildir'' diye konuştu. AB'nin tüm Kıbrıs'ı istediğini belirten Denktaş, ''AB'nin KKTC ile temasa geçmesi ve Rumlarla birlikte neden bir anlaşmaya varıp AB'ye girilmediğinin, girilmesi için Kıbrıs Türkünün ne istediğinin sorulması gerektiğini'' kaydetti. 
     AB'nin Kuzey Kıbrıs'ın ekonomisini yükselterek Güney Kıbrıs'la aynı seviyeye getirmesi gerektiğini vurgulayan Denktaş, Güney Kıbrıs'ın ''Kıbrıs cumhuriyeti''nin sahibi olarak kabul edilmeyeceğini söyledi. Denktaş, yapılan yardımların ''Kıbrıs cumhuriyeti'' adı altında Güney Kıbrıs'a refah getirdiğini ve bu durumun kabul edilemez olduğunu vurguladı. 
     Annan planına da değinen Denktaş, planın İngiltere'nin Kıbrıs Özel Temsilcisi Lord David Hannay, ABD Dışişleri Bakanlığı Kıbrıs Özel Koordinatörü Thomas Weston ve Rum yönetiminin eski başsavcısı Alekos Markides'in yardımlarıyla hazırlanan çok akıllıca bir plan olduğunu söyledi. Denktaş, planda Kıbrıs Türkü için birçok tuzak bulunduğunu yineledi. 
     





</TEXT>
</DOC>
