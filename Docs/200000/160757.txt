<DOC>
<DOCNO> 160757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sondun20.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Buzlar eridi ama... Chirac hala Irak savaşını meşru bulmuyor 
</HEADLINE>
<TEXT>

     Fransa Cumhurbaşkanı Jacques Chirac, G-8 zirvesi dolayısıyla bulundukları Evian kentinde ABD Başkanı George Bush ile bir araya gelerek buzları eritmesine rağmen, hala ABD önderliğindeki Irak savaşının meşru olmadığını düşündüğünü söyledi. 
     Chirac, zirvenin sonundaki basın toplantısında, bu görüşünü dünkü görüşmesinde Bush'a da ilettiğini belirtti. 
     Fransa'nın ''BM'nin desteklemediği herhangi bir askeri harekatın meşru olmadığı'' görüşünü taşıdığını ve bu görüşü değiştirmediklerini söyleyen Chirac, ''Şimdi Irak'ı kendi ayakları üzerinde durdurmak için birlikte çalışmak zorunda olduklarını ve bunun kolay olmayacağını'' kaydetti. Chirac, ''İşte bu nedenle tek başınıza savaşabilirsiniz, ancak tek başınıza barışı sağlamak çok daha zordur dedim'' diye konuştu. 
     Evian zirvesi sonunda yayımlanan ortak açıklamada liderler, ''tam egemen, istikrarlı ve demokratik bir Irak'tan yana olduklarını'' belirtmişlerdi. 
     
</TEXT>
</DOC>
