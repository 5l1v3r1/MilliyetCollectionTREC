<DOC>
<DOCNO> 150475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/soneko33.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Coşkun Şeker fabrikalarının özelleştirilmesi IMF'ye sunulacak 
</HEADLINE>
<TEXT>

     Sanayi ve Ticaret Bakanı Ali Coşkun, şeker fabrikalarını özelleştirme takviminin 30 Haziran'da IMF'ye sunulacağını bildirdi. 
     Sanayi ve Ticaret Bakanı Ali Coşkun, Rekabet Kurumu'nda, Rekabet Kurulu üyeleriyle birlikte basın toplantısı düzenledi. 
     Toplantıda, Rekabet Kurumu'nun çalışmaları hakkında bilgi veren Coşkun, gazetecilerin sorularını da yanıtladı. 
     Bugünkü gazetelerde Türkiye'nin şeker stoklarının eritilmesi için maliyetinin yarısına şekerde satış izni beklendiğine ilişkin haberler bulunduğunun hatırlatılması üzerine, Bakan Coşkun konuya açıklık getirdi. 
     Şeker pancarının nisan ayında ekilip, ekim ayında söküldüğünü, kasım ayında ise işlenmeye başlandığını anlatan Coşkun, geçen 4 aylık süre içerisince kampanyanın sürdüğünü, bu süre zarfında da geçen yıl üretilen ve stokta bulunan şekerin satıldığını kaydetti. 
     Kampanya sonrasında üretilen şekerin ise 12 ayda satıldığını anlatan Coşkun, şeker fabrikalarını 550 trilyon lira kara geçirdiklerini bildirdi. Bu konuda IMF'ye bir teklifte bulunduklarını belirten Coşkun, şunları kaydetti 
     ''IMF'ye teklifimiz şu oldu 'Biz Hazine'den herhangi bir destek istemiyoruz. Serbest piyasadaki tüccar gibi kendi şekerimizi içeride tüketeceğimizi tüketeceğiz, ihraç edileni edeceğiz. Bunu kendi bilançomuz içinde dengeleyeceğiz' dedik. Mesele budur. Takdir edilecek bir meseledir. Bunu sağladıktan sonra şeker fabrikalarının atıl vaziyette olan varlıkları var. Onların satışı ile şeker fabrikalarını güçlendireceğiz. Ardından da özelleştirmeye geçeceğiz. Özelleştirme takvimini 30 Haziran'da IMF'ye sunacağız.'' 
     
     ''REKABET KURUMU BAĞIMSIZ'' 
     Bakan Coşkun, Türkiye'de ekonomik gelişmelere paralel olarak bazı kurumlar ve kurullar oluşturulduğunu belirterek, ancak hiçbir kurum ve kurulun devletin dışında kendi başına bir kuruluş olmadığını kaydetti. 
     Bu kuruluşların siyasi otoritenin sorumluluğu dışında bulunmadığını da belirten Coşkun, ''Önemli olan kurulların ülke menfaatini en üst düzeyde tutarak, tespit edilmiş politikalara uygun olarak kararlarını hiçbir ideolojiye, hiçbir siyasi eğilime, hiçbir menfaat ilişkisine kapılmadan karar vermesidir. Üst kurulların asli görevi budur'' diye konuştu. 
     
     REKABET KURULU'NUN YENİ ÜYELERİ 
     Bakan Coşkun, görev süreleri bir süre önce dolan 5 Rekabet Kurulu üyesinin yerine yenilerinin göreve başladığını belirterek, bu konuda bilgi verdi. 
     Kurulun, Nurettin Kaldırımcı, Tuncay Songör, Sıraç Arslan ve Kubilay Atasayar'dan oluştuğunu belirten Coşkun, Danıştay temsilcisini Cumhurbaşkanı Ahmet Necdet Sezer'in onaylamaması üzerine Danıştay'ın yeni bir aday belirleyeceğini ve yeniden Cumhurbaşkanlığı'na bu adayın sunulacağını belirterek, böylece kurul üyelerinin tamamının seçiminin gerçekleştirilmiş olacağını ifade etti. 
     Rekabet Kurulu'nun daha sonra kendi arasından başkanlık için üç aday belirleyeceğini, Bakanlar Kurulu'nun ise bunlardan birisini başkan olarak seçeceğini kaydeden Coşkun, başkan yardımcılarının ise kurul tarafından belirleneceğini söyledi. 
     Orman arazilerindeki konutlara imar affının getirileceğine ilişkin bir soru üzerine Coşkun, bunun bir imar affı olmadığını belirterek, orman arazileri üzerinde 400 bin konut bulunduğunu, bunlardan depreme dayanıklı, şehirleşmeye uygun, statik yapıları sağlıklı olanlara ruhsat verileceğini, bunun da bir nevi imar barışı olacağını söyledi. 
     





</TEXT>
</DOC>
