<DOC>
<DOCNO> 164471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur22.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalnız gelen erkekler Konyaaltı plajından dışarı çıkartıldı 
</HEADLINE>
<TEXT>

     Antalya'nın dünyaca ünlü Konyaaltı plajlarında bir işletme, yalnız gelen ya da yanında kadın olmayan erkekleri plajdan çıkarttı. Buna tepki gösteren erkekler, şikayetçi olacaklarını söylediler. 
     Antalya Büyükşehir Belediyesi tarafından işletmesi Alke Şirketler Grubu'na verilen ve bu grup tarafından da bazı kişilere kiralanan işletmelerden 3 Numaralı Plaj'da, bu sabah yalnız gelen ya da yanlarında kadın olmayan erkekler, güvenlik görevlileri tarafından, ''plajdan çıkmaları'' konusunda uyarıldı. Görevliler, buna tepki gösterenlere ise çıkmamaları halinde zor kullanılacağını söyledi. 
     Plajdan çıkarılmak istenen erkekler, işletmenin Kıyı Yasası'na muhalefet ettiğini belirterek, onurlarıyla oynandığını söylediler. Aralarında emekli öğretmenlerin de bulunduğu vatandaşlar, kimseyi rahatsız etmediklerini ve gazetelerini, kitaplarını okuduklarını kaydederek, böyle bir uygulamayla küçük düştüklerini, ilgili yerlere şikayette bulunacaklarını bildirdiler. 
     Vatandaşlar, Konyaaltı sahillerinin, şezlong ve şemsiyelerle adeta işgal edildiğini de ileri sürerek, bunların denizden en az 50 metre uzakta olması gerektiğini vurguladılar. Vatandaşlar, bu uygulamayla işletme sahiplerinin vatandaşları şezlong ve şemsiye kiralamaya zorladıklarını söylediler. 
     A.A muhabirinin görüştüğü da böyle bir uygulamanın söz konusu olmadığını belirterek, olayla ilgili gerekli uyarıların yapılacağını ve soruşturma başlatılacağını bildirdi. 
     Plajları işleten Alke Grubu Genel Müdürü Murat Süğlün de uygulamanın kendi şirketi tarafından yapılmadığını belirterek, bu konuda kiracı şirketi sözlü ve yazılı olarak uyaracaklarını söyledi. Süğlün, ''Böyle bir uygulama olamaz'' diyerek, güvenlik görevlilerinin sadece mayoyla denize girmeyenleri uyarabileceğini vurguladı. 
     
</TEXT>
</DOC>
