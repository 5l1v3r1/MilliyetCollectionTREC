<DOC>
<DOCNO> 157121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo31.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray kapılarını dış dünyaya kapadı... 
</HEADLINE>
<TEXT>

     Galatasaray, ligde yarın Ankaragücü ile kendi sahasında yapacağı zorlu lig maçı için kampa girdi. 
     Sarı-kırmızılılar, şampiyonluk yarışında iddialarını sürdürmek amacıyla maça mutlak 3 puan hedefiyle çıkacak. Sarı-kırmızılı ekipte Volkan, cezası nedeniyle maçta oynayamazken, sakatlıkları nedeniyle Pinto, Ümit Davala, Berkant, Baliç ve Hasan da bu karşılaşmada yer alamayacak. 
     Sağlık kurulundan yapılan açıklamada, Pinto'nun sağ ayak bileği iç yan bağlarında kısmı yırtık olduğu ve tedavisi 15 gün daha sürdürüldükten sonra oyuncunun kontrolünün yapılacağı kaydedildi. 
     Ümit Davala'nın kontrollü antrenman programının, tedavisiyle birlikte yürütüldüğü açıklanırken, bu oyuncunun yakınmalarının yoğunlaşması nedeniyle takımdan ayrı antrenman yapacağı belirtildi. 
     Batista'nın da hafta içindeki antrenman sırasında tedavi ve performansının yeterli olmadığı ve çalışmaları sağlık ekibi yönetiminde sürdürmesinin uygun görüldüğü vurgulandı. 
     Galatasaray'ın, Ankaragücü karşısına Mondragon, Vedat, Mehmet Polat, Bülent, Hakan, Cihan, Ayhan, Revivo, Ergün, Ümit Karan ve Lukunku Arif muhtemel ilk 11'iyle çıkması bekliyor. 
     Galatasaray ile Ankaragücü arasında yarın saat 19.00'da Ali Sami Yen Stadı'nda yapılacak ve Lig TV'den naklen yayınlanacak olan karşılaşmayı, hakem İsmet Arzuman yönetecek. 
     
     CEZA SINIRINDA 4 FUTBOLCU 

     Galatasaray'da, Ankaragücü maçı öncesinde 4 futbolcu sarı kart ceza sınırında. 
     Futbolculardan Bülent Korkmaz, Ümit Karan, Cihan ve Suat Kaya, Ankaragücü maçında sarı kart görmeleri durumunda Beşiktaş ile gelecek hafta yapılacak derbi maçta forma giyemeyecek. 
     
     UEFA KUPASI'NIN 3. YILDÖNÜMÜ 

     Galatasaray'ın, UEFA Kupası'nı kazanmasının 3. yıldönümü, yarın kutlanacak. 
     Kulübün resmi internet sitesinden yapılan açıklamada taraftarlardan yarınki maça, 3 yıl önceki karşılaşmayı, statta veya televizyonları başında izlerken giydikleri formayla gelmeleri istendi. 
     Taraftarların da ayrıca, UEFA Kupası zaferinin 3. yıldönümü dolayısıyla çeşitli hazırlıklar yaptıkları öğrenildi. 
     Galatasaray-Ankaragücü maçından önce Ali Sami Yen Stadı'nda, 17 Mayıs 2000 tarihinde yapılan Galatasaray-Arsenal UEFA Kupası finali maçı görüntüleri skorboardan seyircilere gösterilecek. 
     
     B GENÇLER FİNALE ÇIKIYOR 

     Türkiye Şampiyonası'na gitmeyi daha önceden garantileyen Galatasaray B Genç Futbol Takımı, yarın final oynayacak. 
     Galatasaray, Güngören ile yarın saat 15.30'da Ali Sami Yen Stadı'nda İstanbul şampiyonluğu için karşılaşacak. 
     
</TEXT>
</DOC>
