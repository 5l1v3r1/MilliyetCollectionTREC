<DOC>
<DOCNO> 194224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/soneko07.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar çiftçiden ilginç buluş iddiası... 
</HEADLINE>
<TEXT>

     Bulgaristan'da, 29 yaşındaki Emil Gigov adlı bir çiftçi, tarih boyunca bilim adamlarının kafa yorduğu ancak bir türlü başaramadığı bir makineyi icat ettiğini öne sürdü. 
     Gigov, hiçbir enerji gerektirmeden enerji ürettiğini iddia ettiği projesinin tanıtımını Bulgaristan Devlet Haber Ajansı'nda BTA düzenlediği bir basın toplantısıyla yaptı. 
     Yaptığı makinenin çalışma düzenini anlatan basit modeli gazetecilere gösteren Gigov, söz konusu buluşun ünlü bilim adamı Albert Einstein'in izafiyet teorisini ortadan kaldıracağını öne sürdü. 
     Gigov'un icat ettiği makinenin temel prensibini yer çekimi kuvvetinin harekete, hareketin de enerjiye dönüştürülmesi oluşturuyor. Emil Gigov'un gazetecilere tanıttığı basit modelde, içi tuzlu su dolu üç litre hacimli bir kavanozun içinde, içi kum dolu plastik bir şişe dışarıdan herhangi bir müdahale olmadan sürekli olarak aşağı yukarı hareket ediyor. Gigov, hareketin temel gücünü yer çekimi kuvvetinin oluşturduğunu ve bu prensipten hareket ederek elektrik üreten bir makine yapacağını iddia etti. 
     
</TEXT>
</DOC>
