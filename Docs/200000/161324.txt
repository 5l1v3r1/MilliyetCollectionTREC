<DOC>
<DOCNO> 161324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sontur30.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleyman Demirel "Daha iyi günler bizi bekliyor" 
</HEADLINE>
<TEXT>

     9. Cumhurbaşkanı Süleyman Demirel, Türkiye'de yaşanan ekonomik krizin geçmeye başladığını belirterek, ''Önümüzdeki aylarda daha iyi günler bizi bekliyor'' dedi. 
     Kafkas Üniversitesi'nin kuruluşunun 10. yıl kutlamalarına katılmak üzere Kars'a gelen Demirel, Belediye Başkanı Naif Alibeyoğlu'nu ziyaret etti. 
     Belediye'ye gelişi sırasında 3 koyun, 1 de büyükbaş hayvan kurban edilerek karşılanan Demirel, Alibeyoğlu'nun makamında yaptığı konuşmada, Cumhuriyet'in en büyük sıkıntısının altyapı sorunu olduğunu, ancak bu sorunun zamanla giderildiğini belirtti. 
     Türkiye'de yaşanan ekonomik krizin ülkeye zor günler yaşattığını belirten Demirel, ''Önümüzdeki aylarda daha iyi günler bizi bekliyor. Yatırımlar artarsa, işsizlik de ortadan kalkacaktır'' dedi. 
     
     HAYDAR ALİYEV BÜSTÜNÜN AÇILIŞI... 
     Demirel ve beraberindekiler, daha sonra çevre düzenlemesi ve kaidesi Belediye tarafından karşılanan ve Azerbaycan Devleti tarafından yaptırılan Haydar Aliyev büstünün açılışını yaptı. 
     Açılış öncesi yapılan törende konuşan Vali Nevzat Turhan, Kars ve Azerbaycan'ın Gence kentinin 2001 yılında kardeş kent olduklarını anımsatarak, Haydar Aliyev Parkı'nın açılmasıyla bu dostluğun perçinlendiğini ifade etti. 
     Nahcivan Özerk Cumhuriyeti Meclis Başkanı Vasif Talibov da parkın açılması ve devlet başkanları büstünün konulmasının, tarihi bağları daha da derinleştirdiğini ifade etti. 
     Talibov, Türk halklarının birliğinin, hava ve su gibi ihtiyaç olduğunu belirterek, ''Bir milletin iki devleti olarak, bu dostluğumuzu sonsuza kadar devam ettireceğiz'' diye konuştu. 
     Daha sonra Demirel ve Talibov tarafından Haydar Aliyev büstünün açılışı gerçekleştirildi. 
     Törende ayrıca Nahcivan'dan gelen halkoyunları ekiplerinin gösterileri de büyük beğeni topladı. 
     Bu arada, büstün bulunduğu parka, geçen yıl Belediye Meclisi'nin aldığı kararla Haydar Aliyev adı verilmiş ve park, Haydar Aliyev tarafından açılmıştı. 
     
</TEXT>
</DOC>
