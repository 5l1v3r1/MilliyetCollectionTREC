<DOC>
<DOCNO> 151031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sonspo26.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü'de derbi heyecanı... 
</HEADLINE>
<TEXT>

     Birinci Süper Futbol Ligi'nde Beşiktaş ile Fenerbahçe yarın Dolmabahçe'de karşı karşıya gelecek. 
     BJK İnönü Stadı'nda saat 19.00'da başlayacak ve Digitürk Lig TV'den naklen yayınlanacak maçı, FIFA kokartlı hakem Ali Aydın yönetecek. 
     Her iki takım da hazırlıklarını bu akşam basına ve taraftarlara kapalı yapacakları idmanlarla tamamlayacak. 
     
     BEŞİKTAŞ LİDERLİK, FENERBAHÇE PRESTİJ PEŞİNDE 

     Yenilmezlik unvanını hafta içindeki Diyarbakırspor erteleme maçında yitiren Beşiktaş'ta tek hedef, galip gelerek liderliği sürdürmek. 
     Tamer Güney yönetimindeki 2 maçında da berabere kalmasına karşın, ortaya koyduğu oyunla umut veren Fenerbahçe ise, derbide ezeli rakibine göre daha rahat. UEFA Kupası'na katılma yolunda avantajlı durumda bulunan sarı-lacivertliler için derbi, daha çok prestij anlamı taşıyor. 
     
     GALATASARAY VE GENÇLERBİRLİĞİ'NİN DE GÖZÜ DERBİDE 

     Beşiktaş-Fenerbahçe derbisi, şampiyonluk yarışının diğer adayları Galatasaray ve Gençlerbirliği'ni de çok yakından ilgilendiriyor. 
     Maç fazlasıyla Beşiktaş'ın 2 puan önünde yer alan Galatasaray ile, haftaya siyah-beyazlı takımın 4 puan gerisinde başlayan Gençlerbirliği, derbide Fenerbahçe'nin Beşiktaş'tan puan almasını bekleyecek. 
     
     BEŞİKTAŞ CEPHESİ 

     Erteleme maçında Diyarbakırspor önünde yenilgisizlik unvanını yitiren Beşiktaş, Fenerbahçe karşısına sıkıntılı çıkacak. 
     Zirvede puan farkını açamamanın stresini yaşayacak olan siyah-beyazlılarda sakatlığı süren Maldarasanu ile idman eksikliği bulunan Bayram dışında eksik yok. Denizlispor maçında elmacık kemiği kırılan İbrahim'in özel maskeyle forma giyebileceği açıklandı. 
     Forvet oyuncularının son maçlardaki suskunluğuyla sıkıntıya düşen teknik direktör Mircea Lucescu'nun yüzünü, sarı kart cezası biten Sergen'in oynayacak olması güldürüyor. Rumen teknik adamın, 6. yabancı olarak kulübeye büyük olasılıkla Giunti'yi oturtması bekleniyor. 
     
     FENERBAHÇE CEPHESİ 

     Şampiyonluk iddiasından haftalar önce kopan Fenerbahçe ise, derbi maça ezeli rakibine oranla daha rahat çıkacak. 
     Derbide prestij mücadelesi verecek olan sarı-lacivertlilerde, haftalar önce kadro dışı bırakılan Ogün, Abdullah, Yusuf, Oğuz ve Ali Akdeniz'ın yanısıra, kulüple sorunları bulunan Serhat, teknik heyet tarafından kamp kadrosuna alınmayan Hakan ve Ceyhun, sakatlığı süren Rebrov ile İsmail forma giyemeyecek. 
     
     MUHTEMEL 11'LER 

     Derbi maçta ezeli rakiplerin sahaya şu muhtemel 11'lerle çıkması bekleniyor 
     Beşiktaş Cordoba, Zago, Ronaldo, Ahmet Yıldırım Ali Eren , Kaan Dobra, Pancu, Yasin Sülün Tayfur , Sergen, İbrahim, İlhan, Ahmet Dursun Nouma . 
     Fenerbahçe Rüştü, Mustafa, Ümit, Mirkoviç, Erhan Albayrak, Ali Güneş, Johnson, Kemal, Tuncay, Semih, Beschastnykh. 

     
</TEXT>
</DOC>
