<DOC>
<DOCNO> 181828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/spor/spo00.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şok suçlama 
</HEADLINE>
<TEXT>

   İspanyol basını, Nihat'tan sonra Rüştü'nün de milli takımdan sakat dönmesini Ay-Yıldızlı ekibin doktorlarına bağladı. Gazeteler, "Oyunculara iyi bakmıyorlar" yorumunu yaptı 
      MEHMET ÇİFTÇİ 

   
   Şaşırtan iddia 
   İRLANDA ile oynadığımız özel maçta sakatlanan Rüştü'nün en az iki hafta oynayamayacağını yazan İspanyol gazeteleri, faturayı A Milli Takım'ın doktorlarına çıkardı. Nihat'tan sonra yıldız kalecinin de İspanya'ya sakat olarak geri geldiğine dikkat çeken basın, Milli Takım kampında Türk oyuncularına iyi bakılmadığını iddia etti. 
   
   'Sahip çıkılmıyor' 
   BARCELONA'NIN bu hafta Albecete ile yapacağı karşılaşmada da forma giyemeyeceği belirtilen Rüştü'nün fizik tedavisi gördüğü yazıldı. Bu arada ligin ilk iki haftasında takımdaki yerini alamayan Nihat'ın Real Sociedad'taki doktoru da Ay - Yıldızlı ekibimizde görev yapan doktorların oyunculara yeteri kadar sahip çıkmadığını ileri sürdü. 
   
   Güneş'ten ilk adım    TÜRKİYE-İngiltere maçı öncesi gerginleşen havadan rahatsızlık duyan Milli Takım Teknik Direktörü Şenol Güneş bugün bir basın toplantısı düzenleyecek. Ortamı yumuşatmak isteyen Güneş'in TSYD'de saat 11.00'de yapacağı toplantıda önemli açıklamalarda bulunacağı öğrenildi. Tecrübeli hocanın Türk taraftarlara fair-play çağrısı yapacağı kaydedildi. 
   
   Teberruda sonuç yok    TAHKİM Kurulu üç büyük kulübün Futbol Federasyonu tarafından sezon başı çıkarılan teberrulu bilet satışına ilişkin yaptığı itirazı dünkü toplantısında da karara bağlayamadı. Yaklaşık 1.5 ay önce Fenerbahçe, Galatasaray ve Beşiktaş kulüplerinin ilgili talimatın yürürlükten kaldırılmasına ilişkin itirazını dün değerlendiren kurul kulüplerden gelmesi gereken savunmayı alamadığı için kesin kararını veremedi. 
   KURUL, PFDK'nın Fenerbahçe'ye verdiği saha kapatma cezasını kaldırma gerekçesini ise olayların çıktığı anda hakem ve gözlemcinin saha içinde olmasına bağladı. İki taraf arasında çıkan olayların soyunma odasında bulunan gözlemciler tarafından tarafsız bir şekilde rapor edilemeyeceğini belirten kurul, "Hakkaniyet" ilkesine uyulmadığı görüşüne vardı. Ayrıca Sebatsporlu Korhan ve Muzaffer'in aldığı ikişer maçlık ceza onaylandı. 
   
   Ada'yı korku bastı    LIECHTENSTEIN'I 2-0 yenerek, grubumuzda zirveye oturan İngiltere'de gözler 11 Ekim'deki kritik maça çevrildi. Teknik Direktör Eriksson karşılaşma sonrası, önceki gün de bir gol atan genç oyuncu Rooney'e övgü yağdırırken, Gerrard, Türkiye maçına yönelik açıklamalar yaptı. Liverpool'lu yıldız, "İstanbul'da beraberlik bize yetiyor parolasıyla oynarsak hüsrana uğrarız. Hedef 3 puan olmalı" dedi. 
   İNGİLİZ gazeteleri de takımlarının Liechtenstein önünde fazla zorlanmadığını ve kolay bir galibiyet alarak liderliğe yükseldiğini yazdı. Daily Express gazetesi "Sıradaki gelsin" başlığını atarken, artık herkesin Türkiye maçını beklediğini, İngiltere'nin Avrupa Şampiyonası finallerine direkt katılma şansının bir hayli yüksek olduğunu belirtti. Gazeteler, provokasyon amaçlı haberlerini dün de sürdürdü. 
   
   'İngiltere kazanamaz'    İRLANDA ile 2-2 berabere kaldığımız maçta milli takımımıza karşı forma giyen Kilbane, İngiltere'nin Türkiye'yi yenemeyeceğini açıkladı. İrlandalı oyuncu, "Türkiye ayağa ve çabuk oynuyor. İngiltere'nin işi çok zor" diye konuştu. Liechtenstein hocası Hoermann da, "İngiltere'ye bol şanslar ama Türkiye çok yaratıcı futbol oynuyor. İstanbul'dan 1 puan almaları bile çok zor" yorumunu yaptı. 
   
   
</TEXT>
</DOC>
