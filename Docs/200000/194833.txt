<DOC>
<DOCNO> 194833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sonspo07.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet 14 attı, Spurs kazandı 
</HEADLINE>
<TEXT>

     ABD Profesyonel Basketbol Ligi'nde NBA 3. hafta mücadelesi, bu sabaha karşı yapılan 5 maçla başladı. 
     Ligde geçen sezonun şampiyonu San Antonio Spurs, sahasında Utah Jazz'ı 87-78 yenerek, 8. maçında 4. galibiyetini elde etti. Karşılaşmada evsahibi ekipte 18 dakika forma şansı bulan Hidayet Türkoğlu, 14 sayı, 4 savunma ribaundu, 2 asist ve 2 top çalmayla oynadı. Türkoğlu, 3 sayılık atışlarda 1'de 1, 2 sayılık atışlarda 7'de 3, serbest atışlarda da 6'da 5 isabet kaydetti. 
     Spurs'de, sakatlığı geçen ve 3 maç aradan sonra yeniden formasına kavuşan geçen sezonun ''en değerli oyuncusu'' Tim Duncan, 16 sayı, 10 ribaunt, 5 asist ve 5 blokluk performansıyla yine galibiyette önemli rol oynadı. Sakatlığı düzelen Fransız oyun kurucu Tony Parker'ın da sezon başından beri ilk kez oynadığı Spurs'de, Arjantinli forvet Emanuel Ginobili de 18 sayı ve 7 ribauntla takımın en skoreri olarak dikkati çekti. 
     Konuk ekipte ise Matt Harpring 11 sayı ve 7 ribaunt, Greg Ostersag da 10 ribauntla oynadı. 
     Bu arada evsahibi ekipte aralıksız 14 sezon forma giyen takımın ''amiral'' lakaplı ünlü pivotu David Robinson da Utah Jazz maçında düzenlenen törenle aktif spor yaşamına son noktayı koydu. Törende Robinson'ın Spurs'da 14 sezon boyunca taşıdığı ''50'' numaralı forma da ''emekliye'' ayrıldı. 
     Ligde bu sezonun en büyük şampiyonluk adayı olarak gösterilen Pasifik Grubu lideri Los Angeles Lakers, üstüste 5 maç kazandıktan sonraki 2. yenilgisini, deplasmanda Memphis Grizzlies önünde 105-95'lik skorla aldı. 
     Zorlu maçta Grizzlies'de İspanyol pivot Pau Gasol, 22 sayı ve 11 ribauntluk performansıyla sahanın yıldızı olurken, Lorenzen Wrigt 15 sayı ve 6 ribaunt, James Posey de 15 sayıyla Gasol'a eşlik etti. 
     Lakers'da ise Shaquille O'Neal'ın 20 sayı, 12 ribaunt ve 4 blok, Kobe Bryant'ın 19 sayı, 4 ribaunt ve 5 asist, Devean George'un 17 sayı ve 6 ribaunt, yeni transferlerden ''postacı'' lakaplı Karl Malone'un da 13 sayı, 9 ribaunt, 4 asist ve 5 blokluk performansları, galibiyete yetmedi. 
     Diğer maçlarda da kendi sahasında Cleveland Cavaliers, New York Knicks'i 94-80, deplasmanda ise Phoenix Suns, Golden State Warriors'ı 99-96, Denver Nuggets da Chicago Bulls'u 105-97 yendi. 
     Ligdeki mücadeleye, yarın sabaha karşı yapılacak 8 maçla devam edilecek. 
     
</TEXT>
</DOC>
