<DOC>
<DOCNO> 183137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko07.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası'nın faiz indirimine piyasalar olumlu tepki verdi 
</HEADLINE>
<TEXT>

     Merkez Bankası'nın kısa vadeli faiz oranlarında 3'er puanlık indirime gitmesi, açılışta piyasalara olumlu yansıdı. 
     İMKB'de açılıştan itibaren gelen alımlarla tekrar 13,000 puanın üstüne çıktı. Seansa 9.67 puan ve yüzde 0.07 oranında artışla 12,967.84 puandan başlayan endeks, ilk 15 dakika içinde yükselişini sürdürerek 13,000 puanı geçti. Endeks ilk yarım saat içinde 13,101.70 puana kadar çıktı. 
     Seansın ilk yarım saati tamamlanırken endeks düne göre 97.19 puanlık artışla 13,055.36 seviyesinde bulunuyor. Ortalama artış yüzde 0.75, işlem hacmi de 92.1 trilyon lira oldu. 
     Borsa güne alıcılı bir başlangıç yaparken, İMKB Tahvil ve Bono Piyasası Kesin Alım Satım Pazarı'nda işlem gören gösterge niteliğindeki 18 Ağustos 2004 vadeli tahvilin bugün valörlü işlemlerinde basit getiri yüzde 35.01'e, bileşik getiri de yüzde 35.47'ye geriledi. Dünkü kapanışta bu kağıdın basit getirisi yüzde 35.72, bileşik getirisi yüzde 36.18 olarak hesaplanmıştı. Buna göre, basit ve bileşik getiride dünkü kapanışa göre 0.71 puanlık gerileme oldu. 
     Bankalararası piyasada, dolar kotasyonları, alışta en düşük 1 milyon 373 bin lira, en yüksek 1 milyon 375 bin lira, satışta en düşük 1 milyon 378 bin lira, en yüksek 1 milyon 381 bin lira seviyesinde bulunuyor. 
     İMKB Tahvil ve Bono Piyasası Repo-Ters Repo Pazarı'nda ise henüz oran oluşmadı. 
     Uluslararası piyasalarda euro-dolar paritesi ise 1.1284, sterlin-dolar paritesi 1.6114, yen-dolar paritesi ise 115.83 düzeyinde seyrediyor. 
     Borsa uzmanları, daha önce yapılan tüm faiz indirimlerine, İMKB endeksinin, sabah açılışlarında çok küçük bir yükseliş hareketinin hemen ardından satışlarla karşılık verdiğini ifade ederek, bunun, bu yöndeki beklentilerin fiyatlara daha önceden yansıdığı ve beklentinin gerçekleşmesi sonrası kar realizasyonundan kaynaklandığını kaydediyor. 
     
</TEXT>
</DOC>
