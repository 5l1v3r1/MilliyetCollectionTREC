<DOC>
<DOCNO> 172119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/soneko10.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi 'İmar Bankası' olayından tedirgin... 
</HEADLINE>
<TEXT>

     Yapı ve Kredi Bankası Yönetim Kurulu Başkan Vekili Halit Soydan, Çukurova Grubu'nun ödemelerini aksatmaması halinde Yapı ve Kredi Bankası'nda da hiç bir sorun yaşanmayacağını söyledi. 
     Soydan, Türkiye'de durumu çözüm bekleyen en önemli üç bankanın Yapı Kredi, Pamukbank ve İmar Bankası olduğunu belirterek, Yapı Kredi için şu an herhangi bir sıkıntı bulunmadığını söyledi. 
     ''Çukurova Grubu'nun Ocak 2004'de yapacağı ödemede sorun çıkmazsa Yapı Kredi'de de sorun çıkmaz'' diyen Soydan, Bankacılık Düzenleme ve Denetleme Kurumu BDDK ile yapılan anlaşma gereği Çukurova Grubu'nun banka borçları için 15 yıllık bir ödeme takvimi belirlendiğini, grubun Temmuz ayı sonunda Pamukbank için 13 milyon dolar, 2004 yılı Ocak ayında da Yapı Kredi için 110 milyon dolar ve Pamukbank için de 13 milyon dolarlık ödeme yapacağını anlattı. 
     Grubun 2004 Ocak ayında yapacağı ödemeyi geciktirmeyeceğini umduklarını söyleyen Soydan, şöyle konuştu 
     ''Ödeme takvimine uyulursa hiçbir sorun çıkmaz. Ödemelerdeki kilit dönem ise Ocak ayı. Ocak ayındaki bu ödeme yapılırsa sonraki ödemelerde bir sıkıntı yaşanacağını zannetmiyorum. Çukurova Grubu'na elinde tuttuğu yüzde 45'lik hisseyi 2 yıl içinde satma yetkisi tanındı. Borsada hareketlilik yaşanırsa bu arada da borcu hafifletmek için bir kısım hisseyi ellerinden çıkarabilirler. Ödeme takvimi aksarsa Çukurova Grubu gerekçesini belirterek yeni bir vade isteyebilir. Burada da Hükümetin ya da BDDK'nın inisiyatif kullanması gündeme gelir.'' Hükümet'in bu konuda şu anda tarafsız davrandığını kaydeden Soydan, ödeme takvimini aksatılması halinde Çukurova Grubu şirketlerindeki rehinli hisselere el konulacağını belirtti. Soydan, Çukurova Grubu şirketlerinin Yapı Kredi Bankası nedeniyle zora girmesini istemediklerini de ifade etti. 
     
     SEKTÖR TEDİRGİN 
     İmar Bankası'nda yaşanan olayların bankacılık sektörünü de ''tedirgin'' ettiğini dile getiren Soydan, bankacılık sektöründe ''fırtınadan sonra yaraları sarma ve yola devam etme'' çabasının hakim olduğunu söyledi. 
     Yaşanan ekonomik krizden en büyük darbeyi mali sektörün aldığını belirten Soydan, ''Tam bitti derken İmar Bankası'nda yaşananlar bankacılık sektörünü de tedirgin ediyor. Bu olay sadece o bankayı değil tüm sektörü etkiliyor'' dedi. 
     
</TEXT>
</DOC>
