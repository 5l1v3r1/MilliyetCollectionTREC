<DOC>
<DOCNO> 197102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur24.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP'liler hakim önünde... 
</HEADLINE>
<TEXT>

     Kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak'ın Ankara 1 No'lu DGM'de yeniden yargılanmalarına devam edildi. 
     Yeniden yargılamanın bugünkü 9. duruşmasına Zana, Doğan, Dicle ve Hatip ile avukatları katıldı. Bazı büyükelçiliklerin temsilcilerinin de izlediği duruşmada, DEP'liler, çeşitli konulara ilişkin görüşlerini dile getirdiler. 
     Leyla Zana, sözlerinin başında, İstanbul'daki terör olaylarını büyük nefretle kınadığını söyledi. Pek çok amacının yanında Türkiye'nin barış ve istikrarını bozmaya yönelik bu saldırıların, demokratikleşme sürecini engelleyemeyeceğini ifade eden Zana, saldırılarda hayatını kaybedenlere Tanrı'dan rahmet, yaralılara acil şifalar diledi. 
     Terör örgütü KADEK'in kendini feshetmesini ve Kürt Halk Kongresi'nin kurulmasını olumlu bulduklarını anlatan Zana, toplumun kan, şiddet ve gözyaşı istemediğini, sorunların diyalogla çözülebileceğini söyledi. ''Sayın'' diye hitap ettiği terör örgütünün elebaşı Abdullah Öcalan'ın önceki gün avukatlarıyla görüşmesinin toplumsal gerilimin düşürülmesi açısından olumlu olduğunu anlatan Zana, ''Son 4 yıldaki barışın mimarı olan Sayın Abdullah Öcalan'ın politikaları gözden geçirilmeli. Hiçbir sorun, göz ardı edilerek çözülemez. Sorunun çözümünde, Sayın Öcalan'ın bir sigorta işlevi gördüğünü belirtmek istiyorum'' diye konuştu. 
     Selim Sadak da, İstanbul'daki terör eylemlerini kınayarak, ölenlere rahmet, yaralananlara acil şifalar diledi. Herkesi duyarlı olmaya çağıran Sadak, İstanbul'daki terör saldırılarının Türkiye'nin demokratikleşme sürecini engelleyemeyeceğini kaydetti. ''Sayın'' diye hitap ettiği Öcalan'ın, yakalanmasının ardından uçakta ve daha sonra barış mesajları verdiğini kaydeden Sadak, buna rağmen Öcalan'ın avukat görüşlerinin sınırlandırıldığını, sağlık sorunlarının çözümü konusunda bir şey yapılmadığını ileri sürdü. Sadak, ''Sayın Öcalan'ın üzerindeki baskı ve izolasyonun kaldırılması gerektiğine inanıyoruz'' dedi. 
     Sadak, terör örgütü KADEK'in kendini feshetmesini ve Kürt Halk Kongresi'nin kurulmasını olumlu bulduklarını söyledi. 
     Orhan Doğan da, İstanbul'daki saldırıları kınadı, bu saldırıların demokratikleşme sürecini engelleyemeyeceğini ifade etti. 
     Doğan, AK Parti hükümetinin barış ve değişim mesajlarını iyi değerlendirmesi gerektiğini, bu mesajları ''taktik manevra, ayaklarımın altına alırım'' şeklinde değerlendirmesi durumunda kendisinin kaybedeceğini ileri sürdü. Cezaevinde yaşadığı olaylara da değinen Doğan, ''Sertap Erener'in birinciliği alkışlandı. Süreyya Ayhan ikinci oldu diye kahrolundu. Türkiye-Letonya maçında Hakan gol kaçırınca yer yerinden oynadı. 'Yapma Hakan, nasıl kaçırırsın' diye herkes bağırdı'' diye konuştu. 
     Kürt Halk Kongresi'nin silah bırakma kararı aldığını, bunun olumlu olduğunu anlatan Doğan, Kürt sorununun, ''Sayın'' diye hitap ettiği terör örgütünün elebaşı Abdullah Öcalan'ın baskı altında tutulmasıyla çözülemeyeceğini öne sürdü. 
     Görüşleri açıklama sırası Hatip Dicle'ye geldiği sırada, Mahkeme Başkanı Mehmet Orhan Karadeniz, duruşmaya öğleden sonra devam edilmek üzere ara verildiğini açıkladı. 
     
</TEXT>
</DOC>
