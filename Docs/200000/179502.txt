<DOC>
<DOCNO> 179502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sondun18.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Şii ve Sünniler arasında şiddet endişesi 
</HEADLINE>
<TEXT>

     Irak'ın güneyindeki Necef kentinde cuma günü düzenlenen ve aralarından Irak İslam Devrimi Yüksek Konseyi lideri Muhammed Bagır El Hekim'in bulunduğu 125 kişinin ölümüne yola açan saldırının Irak'taki Sünni ve Şiiler arasında şiddeti tırmandırmasından endişe ediliyor. 
     Nüfusun yüzde 60-65'ini temsil eden Iraklı Şiiler, devrik Irak devlet başkanı Saddam Hüseyin rejimi altında ezilmiş, Saddam Hüseyin'in kanatları altında korumaya alınan Sünniler ise iktidar koltuklarının çoğuna sahip olmuştu. 
     Daha ziyade başkent Bağdat'ın güneyindeki Necef, Kerbela gibi hac mekanları ve Irak'ın başlıca limanı Basra gibi bölgelere yerleşmiş olan Şiiler, uzun zamandır ticari hayatta etkin. 
     Şii mezhebi Irak'ta önemli bir yere sahip. Çünkü Müslümanlar için kutsal olan olaylar burada cereyan etti ve 12 İmam'dan 8'i Irak'ta defnedildi. 1950'li yıllarda Baas Partisi ve Irak Komünist Parti içinde önemli yere sahip Şiiler, 1970'lerden sonra Saddam Hüseyin'in Sünni Tikriti aşiretinin yükselişe geçmeye başlaması sonucu partilerden uzaklaşmaya başladı. 
     Saddam Hüseyin'in iktidara gelişi, aralarında 1979'da öldürülen Ayetullah Muhammed Bagır Sadr'ın bulunduğu Şii dini liderlere kanlı zulümleri de beraberinde getirdi. 
     Güney bölgelerinde Körfez Savaşı sonrasında Irak'ın başarısızlığından hemen sonra patlak veren Şii halk ayaklanması kanlı şekilde bastırıldı. Saddam Hüseyin rejimi altında zulümle geçen yıllardan sonra siyasi ağırlıklarını ortaya koymak isteyen Iraklı Şiiler, Amerikalılara yönelik saldırılardan eski rejime özlem duyanların sorumlu olduğunu söylüyor. 
     İslam dünyasında çoğunlukta olan Sünniler, Irak'ta azınlıkta. Şiiler, Amerikan-İngiliz işgali karşısında diplomasiden yana tavır koyuyor ve yandaşlarına sabır telkin ediyor. 
     Esas çatışmaların sona erdiğinin açıklandığı 1 Mayıs'tan bu yana Amerikan kuvvetlerine yönelik saldırıların tamamına yakınının ise Sünni Arapların yaşadığı bölgelerde meydana geldiği biliniyor. 
     
</TEXT>
</DOC>
