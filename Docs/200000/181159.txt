<DOC>
<DOCNO> 181159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/siyaset/siy10.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK taslağı askıda 
</HEADLINE>
<TEXT>

   Uzlaşmacı bir tavır sergileyen hükümet, Yükseköğretim Kanunu Yasası konusunda rektörlere yeni taslak hazırlamaları için süre tanıdı 
   ANKARA Milliyet 

   
   Hükümet, "özgürlük ve özerklik" iddiasıyla hazırladığı, ancak rektörlerin tepkisini çeken Yükseköğretim Kanunu Tasarı Taslağı'nı askıya aldı. Milli Eğitim Bakanlığı MEB , Üniversitelerarası Kurul'un ÜAK alt komisyonuyla bir araya gelerek rektörlere yeni taslak yazılması için süre tanıdı. 
   Yükseköğretim Kanunu yasa taslağı konusunda birlikte çalışması kararlaştırılan MEB komisyonuyla ÜAK'nin alt komisyonu dün bir araya geldi. 
   Toplantıda 20 Eylül'de bir araya gelecek ÜAK alt komisyonu üyelerinin 21 Eylül'de MEB komisyonu ile ortak bir toplantı yapma kararı aldığını kaydeden Milli Eğitim Bakanı Hüseyin Çelik, rektörlere de görüşlerini yazılı bildirmeleri için süre verildiğini belirterek, "Süreyi uzatmayacağız. İki komisyon birlikte çalışacak ve yasa, yasama yılının başlarında TBMM'ye gelecek" dedi. 
   "Geçmişte yapılan doğrular da yanlışlar da bir tarafa bırakıldı. Geçmişte kim ne dedi, ne yaptı bunlarla uğraşmayacağız, geleceğe bakacağız" diyen Çelik, "Komisyonlar, bakanlığın hazırladığı taslağı mı baz alacak, yoksa yeni taslak mı hazırlayacak " sorusu üzerine, "Ne bu taslağı büsbütün bir tarafa atacağız, ne de madde madde bir şey yazacağız. Üniversiteleri siyasi ablukaya almak gibi bir niyetimiz de yok" yanıtını verdi. 
   ÜAK Başkanı Ayhan Alkış da özlenen diyaloğun başladığını vurgulayarak, toplantıda, "akademik tartışma yaptıklarını, siyaset konuşmadıklarını" kaydetti. 
   
</TEXT>
</DOC>
