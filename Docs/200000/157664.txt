<DOC>
<DOCNO> 157664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo21.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayanlar 'protokol'ü ezdi geçti 3-1 
</HEADLINE>
<TEXT>

     İzmir'in tek bayan futbol takımı Elitçimenspor, Atatürk'ü Anma Gençlik ve Spor Bayramı nedeniyle organize edilen maçta, Balçova Kaymakamı Yüksel Ayhan, Belediye Başkanı Ali İhsan Ülker, İlçe Emniyet Müdürü Tancar Yalçın ve İlçe Milli Eğitim Müdürü Hasan Ali Çelik'in de bulunduğu protokol takımını 3-1 yendi. 
     Balçova Belediyesi futbol sahasında yapılan maça genç takımla başlayan Elitçimenspor, ilk yarıyı 1-0 önde kapattı. İkinci yarıda A takımını sahaya süren Elitçimenspor, maçtan 3-1 galip ayrıldı. 
     Maçtan sonra açıklama yapan Kaymakam Yüksel Ayhan, böyle anlamlı bir günde bayanlarla maç yaparak, gençlere örnek olmak istediklerini söyledi. Ayhan, takımının yaş ortalamasının yüksek olmasına rağmen iyi mücadele ettiğini dile getirdi. 
     Elitçimenspor Antrenörü Aynur Aydoğan, 2001-2002 yılında futbol tescil ücretini ödeyemedikleri için Türkiye Bayanlar Futbol Ligi'ne katılamadıklarını belirterek, ''2002-2003 yılında dolar bazında borç alarak lige katıldık ve B grubunda mücadele verdik. Oyuncularımdan her ay 15'er milyon lira toplayarak borçlarımızı ödedik. Bu maçta protokolün takımımızı görüp destek vermesini sağlamak istedik'' diye konuştu. 
     
</TEXT>
</DOC>
