<DOC>
<DOCNO> 172386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur02.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlu kazada ölen milletvekilinin sağlığı iyi... 
</HEADLINE>
<TEXT>

     CHP Adana Milletvekili Tacidar Seyhan ve ailesinin geçirdiği trafik kazasında Seyhan'ın oğlu Engin öldü, yaralanan milletvekili Seyhan, eşi Birsen ve kızı Çiğdem'in durumlarının iyi olduğu bildirildi. 
     Konya-Ankara karayolunda sabah meydana gelen trafik kazasında, CHP Adana Milletvekili Tacidar Seyhan'ın kullandığı 01 TA 200 plakalı otomobil, ''Konya Makas'' yakınlarında 91. kilometrede, Hüseyin Avni Yaprak yönetimindeki sebze yüklü kamyona arkadan çarptı. 
     Kazada yaralanan Seyhan, eşi Birsen, kızı Çiğdem ve oğlu Engin, Acil Yardım ve Trafik Hastanesi'ne kaldırıldılar. Ancak durumu ağır olan Seyhan'ın 16 yaşındaki oğlu Engin, tüm müdahaleye rağmen kurtarılamadı. 
     Hastane yetkilileri, milletvekili Seyhan ile eşi ve kızının durumlarının ise iyi olduğunu belirttiler. 
     
</TEXT>
</DOC>
