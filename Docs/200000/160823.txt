<DOC>
<DOCNO> 160823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sonspo11.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Transferde Ankaragüçlü futbolcular gözde... 
</HEADLINE>
<TEXT>

     Ankaragücü, dış transfer çalışmalarını tüm hızıyla sürdürürken, diğer kulüplerin sarı-lacivertli futbolculara yoğun ilgisi, yönetimi fazla mesaiye zorluyor. 
     Simao'dan sonra Baidoo ve Yılmaz ile yollarını ayıran başkent ekibi, Gençlerbirliği ve Fenerbahçe'nin talip olduğu tecrübeli golcüsü Agustine ile arasındaki sorunları giderirken, teknik direktörlüğünü Mustafa Denizli'nin üstlendiği ve Birinci Süper Ligi hedefleyen İkinci Lig takımlarından Vestel Manisaspor, sarı-lacivertli oyuncuların peşine düştü. 
     Ege ekibinin, sarı-lacivertli kulüple bağlarını koparan Yılmaz ile görüşmelere başladığı, bunun yanı sıra tecrübeli 2-3 oyuncunun da listede yer aldığı öğrenildi. Bu futbolcuların başında, Ankaragücü'nün başarılı oyuncusu Hakan Keleş'in olduğu öğrenilirken, teknik direktör Denizli'nin, gelecek hafta başkan Cemal Aydın ile biraraya gelerek pazarlık yapacağı bildirildi. 
     
</TEXT>
</DOC>
