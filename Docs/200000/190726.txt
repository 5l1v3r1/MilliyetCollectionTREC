<DOC>
<DOCNO> 190726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko24.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Forbes, Trakya Cam'ı tavsiye etti... 
</HEADLINE>
<TEXT>

     Şişecam Topluluğu kuruluşlarından Trakya Cam, Forbes Dergisi'nin 27 Ekim sayısında ''değeri bir milyar doların altındaki başarılı 200 şirket'' listesinde yer aldı ve yatırımcısını ödüllendiren şirketler arasında yatırımcılara tavsiye edildi. 
     Şişecam'dan yapılan açıklamada, Trakya Cam'ın satışlarının 199 milyon dolar, piyasa değerinin 380 milyon dolar düzeyinde bulunduğu, 5 yıllık ortalama sermaye getirisinin yüzde 30, hisse başına kar artışının ortalama yıllık yüzde 87, fiyat kazanç oranının 9 olduğu bildirildi. 
     Trakya Cam'ın düzcam alanında bir dünya şirketi olmayı hedeflediği belirtilen açıklamada, bu amaçla topluluğun, teknolojisi, üretim hacmi, verimliliği, ürün yelpazesi ve diğer unsurlarıyla dünya standartlarında faaliyet gösterdiği vurgulandı. 
     Açıklamada, ''Her işinin gereğini yerine getiren şirket gibi Trakya Cam da doğru yaklaşımlarının karşılığını yüksek performansla almakta ve geleceğe güvenle bakabilmektedir. Şüphesiz bu konum, uluslararası planda yatırımcıların gözünden hiç kaçmamaktadır'' denildi. 
     Trakya Cam'a ilişkin yatırımcı beklentilerinin çok olumluya dönmesinin bir nedeninin de son aylarda başlatılan Bulgaristan'daki 100 milyon dolar tutarındaki düzcam yatırımı projesi olduğunu dikkat çekilen açıklamada, şunlar kaydedildi 
     ''Bulgaristan hükümetinin yakın ilgi ve desteği paralelinde yürütülmekte olan bu yatırım, Trakya Cam'ın ilk kez yurtdışında üretime başlamasını sağlayacağı gibi büyüme ve gelişme yönünde de faaliyetlerine yepyeni boyutlar kazandıracaktır. Trakya Cam'ın bölgesel liderlik iddiası daha da pekişecektir.'' Açıklamada, tüm bu nedenlerle Forbes dergisinin değerlendirmesinin objektif olduğu vurgulandı. 
     
</TEXT>
</DOC>
