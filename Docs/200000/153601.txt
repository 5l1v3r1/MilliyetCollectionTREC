<DOC>
<DOCNO> 153601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sontur21.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteli kızlar, bekareti erkekler kadar önemsemiyor... 
</HEADLINE>
<TEXT>

     Üniversite öğrencileri arasında yapılan araştırma, kız-erkek ayrımı olmaksızın tüm gençlerin, evlenilecek kişide ''dünya görüşünde benzerlik'' aradığını ortaya koyuyor. Ancak kızlar, eş seçiminde ''iyi bir mesleğe sahip olmanın'' erkeklere göre 2 kat, erkekler de ''bekaret-cinsel bakirliğin'' kızlara oranla 15 kat daha önemli olduğuna inanıyor. 
     Gazi Üniversitesi'nce İktisadi ve İdari Bilimler Fakültesi Öğretim Üyesi Dr. Erdinç Yazıcı'nın başkanlığında, 58 üniversiteden 37 bin 680 öğrenci arasında yürütülen ''Üniversite gençliğinin sosyo-kültürel profili'' konulu araştırma, cinsiyet ayrımına göre farklılaşan tabloyu da ortaya koyuyor. 
     Buna göre, üniversite gençliği, evlenilecek kişide aranılacak en önemli özelliğin, cinsiyete göre değişiklik göstermeksizin ''dünya algısı ve dünya görüşünde benzerlik'' olduğuna inanıyor. 
     Eş seçiminde iyi bir mesleğe ya da işe sahip olmak kızlarda erkeklere göre 2 kat, ''bekaret-cinsel bakirlik'' kızlara göre erkeklerde tam 15 kat daha önemli. 
     Kızlar, evleneceği erkekte daha çok dünya görüşü uyumu, iyi bir iş ve toplumsal statü ararken erkekler ise evlenecekleri kızlarda yine dünya görüşü uyumunun yanı sıra daha çok bekaret ve toplumsal statüyü önemsiyor. 
     Kızlar, yüzde 1.4 ile karşı cinste en az güzellik ararken, erkeklerde bu oran yüzde 10.4. 
     
     KIZLAR, DAHA ÇOK AİLEYE DANIŞIYOR 
     Gençler, kendileri ile ilgili karar vermek konusunda cinsiyetlerine göre farklı tutumlar ortaya koyuyor. 
     Erkekler kendileri ile ilgili kararları ağırlıklı olarak kendileri alırken, kızlar daha çok aile tavsiyelerine kulak veriyor. Kızların yüzde 57'si ''aile tavsiyede bulunur ama kararı kendisi verir'', yüzde 36.5'i ''kendisi'' şıklarını işaretlerken erkekler yüzde 48.8 ile ''kendisi'', yüzde 44.6 ile de ''aile tavsiyede bulunur ama kararı kendisi verir'' seçeneklerini uygun buluyor. 
     
     ERKEKLER ''SPOR'', KIZLAR ''MAGAZİN'' DİYOR 
     Erkekler kızlara göre daha çok haberler-açık oturum, spor ve ekonomi programlarını tercih ederken, kızlar genellikle kültür-sanat-belgesel, film-dizi film ve eğlence-magazin programlarını seyrediyor. 
     Kızlarla erkekler arasındaki en çarpıcı tercih farkı, spor ve magazin programları arasında görülüyor. Kızların yüzde 1.9'u, erkeklerin yüzde 18'i spor programlarını izlerken, magazin programlarını kızların yüzde 8'i, erkeklerin yüzde 3.4'ü tercih ediyor. 
     
     KIZLAR POP, ERKEKLER HALK MÜZİĞİ SEVİYOR 
     Hoşlanılan müzik türünde kızların ilk tercihi Türk pop müziği, erkeklerin ise Türk halk müziği. 
     Erkekler kızlardan daha çok arabesk müzik, özgün müzik ve tasavvuf müziği, kızlar da erkeklere göre daha çok Türk sanat müziği ve klasik müzik dinliyor. 
     Kızlar ve erkeklerin tercihleri, yüzde 20 oranıyla yalnızca yabancı müzik türünde paralellik gösteriyor. 
     
     KARŞI CİNSLE YAŞANAN SORUNLAR 
     Karşı cinsle sorun yaşama sıklığı sorulduğunda, kızların yüzde 29.5'i ''hiç'', yüzde 47.7'si ''çok az'', yüzde 16.5'i ''biraz'', yüzde 4.2'i ''oldukça'', yüzde 2.1'i ''çok'' karşılığını verirken erkeklerin yüzde 30.6'sı ''hiç'', yüzde 39.9'u ''çok az'', yüzde 17.5'i ''biraz'', yüzde 6.6'sı ''oldukça'', yüzde 5.4'ü ''çok'' sorun yaşadığını belirtiyor. 
     Kızların erkeklerle yaşadığı sorunlar daha çok sınırlı bir düzeyde kalırken, erkeklerin kızlarla yaşadığı sorunların daha ileri boyutta olduğu görülüyor. 
     
     EN ÖNEMLİ DEĞER ''DÜRÜSTLÜK'' 
     ''Öğrencilerin kendileri için en önemli gördükleri konu'' cinsiyete göre değerlendirildiğindeyse, iki taraf için de ''dürüstlük'' kavramı ön plana çıkıyor. 
     Kızlar için ikinci sırada ''yaşamdan zevk almak'', erkekler için ise ''bağımsızlık'' geliyor. 
     Kızların sırasıyla yüzde 18.4'ü ''ailevi ilişkileri'', yüzde 18.2'si ''bağımsızlığı'', yüzde 11.4'ü ''toplumsal statüyü'', yüzde 5.7'si ''dini değerlere bağlılığı'', yüzde 3.3'ü ''geleneklere ve ulusal değerlere bağlılığı'', yüzde 2.2'si ''evrensel değerlere bağlılığı'', yüzde 1.4'ü ''maddi serveti'' önemsiyor. 
     Erkeklerde ise sıralama yüzde 15.9 ile ''yaşamdan zevk alma'', yüzde 10.5 ile ''ailevi ilişkiler'', yüzde 9.3 ile ''dini değerler'', yüzde 8.8 ile ''geleneklere ve ulusal değerlere bağlılık'', yüzde 7.8 ile ''toplumsal statü'', yüzde 3.7'si ''evrensel değerlere bağlılık'' ve yüzde 3.5'i ''maddi servet'' olarak devam ediyor. 
     Bu durum, kızların bireysel ve ailevi duyarlılıklarının, erkeklerin ise toplumsal duyarlılıklarının daha yüksek olduğu şeklinde yorumlanıyor. 
     Gençlerin maddi servete önem vermemesi de dikkati çekiyor. 
     




</TEXT>
</DOC>
