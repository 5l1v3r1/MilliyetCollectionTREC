<DOC>
<DOCNO> 164643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/ekonomi/eko03.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeni beklentimiz yok' 
</HEADLINE>
<TEXT>

IMF Türkiye Temsilcisi Brekk, Türkiye'den yeni beklentilerinin olmadığını belirterek, "Mevcut program sürdürülebilir büyüme için yeterli" dedi 
     ANTALYA DHA 

     Uluslararası Para Fonu IMF Türkiye Temsilcisi Odd Per Brekk, Türkiye ekonomisinde son bir yılda olumlu gelişmeler kaydedildiğini belirterek "IMF'nin Türkiye'den yeni bir beklentisi bulunmamaktadır. Şu anki program, sürdürülebilir bir ekonomi için yeterlidir" dedi. 
     Brek bu açıklamasıyla AKP hükümetine destek vermiş oldu. 
     
     'Kriz, facia yaşanmaz' 
     TEBİAT tarafından Antalya'da düzenlenen 5. Ekonomi Zirvesi'nde konuşan Brekk, Türkiye'nin AB yolunda olumlu mesafeler katettiğini, yabancı yatırımcıların Türkiye'ye olan istek ve iştahının arttığını kaydederek "Hükümet yasaları uygulamakta kararlı gözüküyor. Bu başarı sürdürülebilir. IMF olarak yeni bir beklentimiz yok" dedi. 
     Brekk, Türkiye'nin IMF'den ne zaman kurtulacağına ilişkin bir soru üzerine şunları söyledi "Program 2004'ün sonunda bitiyor. Önümüzde 1,5 yıl var. Yeni bir program ortaya konulmasını tartışmak için çok erken. Bizim amacımız, mevcut programı iyi değerlendirmek." 
     Brekk, katılımcıların sorularını yanıtlarken "Artık Türkiye'de, 2001'deki gibi bir ekonomik kriz, facia yaşanması mümkün değil. Hükümet piyasalardan, çok daha az borçlanıyor. Getirilen mevzuat ile bankalar artık büyük riskler alamayacaklar. Türk ekonomisi çok daha fazla sağlamlaştı ve IMF olarak bizim bir kriz endişemiz yok. Merkez Bankası, BBDK gibi kuruluşların çalışmaları oldukça iyi" dedi. Brekk, "Ancak Türkiye'nin rahatlaması için vergi toplanmasındaki yolsuzluklarla mücadele edilmesi lazım'' diye konuştu. 
     
     Pahalı elektriğin nedeni yolsuzluk 
     Brekk, "Türkiye'de en pahalı enerji elektrik. Ancak bundaki temel sebep de yolsuzluklar. Türkiye'nin ekonomisi çok büyük potansiyele sahip ancak bu iyi değerlendirilemedi" dedi. 
     
     Brekk'ten 'Sıfır zam' eleştirisine, 'Görevimiz dışındaki işlere müdahale etmiyoruz' yanıtı 
     Brekk, Sağlık - İş Sendikası Başkanı Mustafa Başoğlu'nun, IMF'nin, Türkiye'nin her meselesine karıştığını, işçiye sıfır zam önerdiğini ve çiftçi hakları konusunda görüş beyan ettiğini söylemesi üzerine şöyle konuştu "IMF olarak, Brezilya dışında en çok parayı Türkiye'ye verdik. Biz bu program ile Türkiye'nin büyüme potansiyelini harekete geçirmesini hedefliyoruz. IMF Türkiye'de, kapsamı ve görevi dışındaki işlere müdahale etmiyor. IMF'nin yönetim kurulunda 185 ülkeden temsilciler var. Biz birkaç ülke adına değil, bütün dünya adına iş yapıyoruz." 
     

</TEXT>
</DOC>
