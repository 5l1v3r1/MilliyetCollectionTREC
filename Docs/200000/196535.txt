<DOC>
<DOCNO> 196535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun09.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, dünyanın en büyük silah ihracatçıları arasıne girdi 
</HEADLINE>
<TEXT>

     İsrail'in dünyanın en büyük silah ihracatçılarından biri haline geldiği belirtildi. 
     Tel Aviv BESA Stratejik Araştırmalar Merkezi'nden Efraim İnbar, Associated Press'e, ülkesinin muhtemelen en büyük 5 silah ihracatçısı arasında bulunduğunu söyledi. Inbar, en büyük silah ihracatçılarını ABD, Rusya, Fransa, İngiltere ve İsrail olarak sıraladı. 
     Defense News dergisi, geçen yılki sözleşmelere dayanarak, İsrail'in dünyada üçüncü büyük silah ihracatçısı olduğunu yazmıştı. 
     İsrail'in silah ihracatındaki artışta, bu ülke için iki büyük yeni pazar olan Türkiye ve Hindistan ile yapılan sözleşmelerin de önemli payı olduğu belirtiliyor. İsrail'in diğer önemli silah pazarlarını ABD, Singapur ve Sri Lanka oluşturuyor. 
     Bu yaza kadar silah satışlarına ilişkin istatistikleri yayınlamayı reddeden İsrail Savunma Bakanlığı'nın verilerine göre, geçen yıl İsrail'in silah ihracatı sözleşmelerini tutarı 4.1 milyar dolara ulaştı. Bir önceki yıl bu rakam 2.6 milyar dolardı. 
     İsrail'de 200 kadar silah imalatçısı bulunuyor, ancak bunlardan 5'i ihracatın yüzde 90'ını karşılıyor. 
     İsrailli ve yabancı silah uzmanları, İsrail'in büyük bir silah ihracatçısı haline gelmesinin, 55 yılda yaptığı 5 savaştan çıkardığı dersler ve İsrail Savunma Kuvvetleri ile savunma sanayileri arasındaki yakın işbirliğine bağlıyor. Bunun yanı sıra silah ihracatındaki gelişmede, İsrail'in neyi nereye satacağını iyi bilmesinin de rol oynadığı belirtiliyor. 
     İsrail'in ABD ile yakın ilişkileri ve Amerikan teknolojisine ulaşabilme imkanının da bu başarıda rol oynadığı söyleniyor. 
     
</TEXT>
</DOC>
