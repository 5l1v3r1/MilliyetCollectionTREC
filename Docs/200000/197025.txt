<DOC>
<DOCNO> 197025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun28.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen Saldırılar, Türkiye'yi AB'ye yakınlaştırdı... 
</HEADLINE>
<TEXT>

     AB'nin genişlemeden sorumlu üyesi Günter Verheugen, dün İstanbul'da düzenlenen saldırıların Türkiye'yi AB'ye yaklaştırdığını söyledi. 
     Verheugen, İsveç'te TT ajansına yaptığı açıklamada, Türkiye'nin AB ile üyelik müzakereleri için kararın verileceği 2004 aralık tarihinin öne alınması fikrini ise reddetti. 
     Verheugen, ''Dün tanık olduğumuz, AB'ye aday bir ülkeye karşı düzenlenen korkunç saldırılar, Avrupa'nın Türkiye'ye bakışını değiştirmemelidir. Saldırıyı düzenleyenlerin hedeflerinden biri, muhtemelen Türkiye'nin modernleşmesine, liberalleşmesine ve demokratikleşmesine yönelik süreci bozmaktır'' dedi. 
     Türkiye'yi AB'den de destek alarak reformları sürdürmeye teşvik eden Verheugen, saldırıların Türkiye-AB ilişkilerini güçlendirdiğini söyleyen İngiltere Dışişleri Bakanı Jack Straw ile aynı fikirde olduğunu belirtti. 
     Ankara ile üyelik müzakereleri için belirlenen Aralık 2004 tarihinin öne alınması fikrini reddettiğini söyleyen Verheugen, ''Buna neden göremiyorum. Bugün onların ihtiyacı olan açık bir mesaj ve bizim vereceğimiz moral desteği. Parametreleri değiştiremeyiz'' diye konuştu. 
     
</TEXT>
</DOC>
