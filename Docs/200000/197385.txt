<DOC>
<DOCNO> 197385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/spor/yguven.html </URL>
<DATE> 2003/11/23/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Kafalar karışıktı 
</HEADLINE>
<TEXT>

   
   İnönü'den çok taraftar, şahane hava ve futbol oynamak için saha çıkmış rakip... Bunun neresi ceza. Ortada bir ceza varsa, Beşiktaş kendi kendini cezalandırdı inanın ki. 
   İlk yarıda sahada paralel iki maç oynanıyordu. Birincisi Konyaspor ileri ikilisi Altan ve Zafer ile Beşiktaş savunması arasındaydı. Öyle ki, bu ikili Beşiktaş geri üçlüsünü dilediği zaman diklemesine delebiliyor, kaçan toplar oyuna sokulurken Beşiktaş defansı, önündeki ikiliyi aşmak için kan - ter içinde kalıyordu. Beşiktaş'ı futboldan yabancılaştıran Konyaspor planlarından birinci ve en başarılısı bu olmalıydı. İkinci yarıda Konyaspor hocası Hüsnü Özkara, Zafer'i oyundan alıp yerine bilinmeyen bir nedenle Cenk'i koyduğunda Beşiktaş az da olsa rahatladı. 
   Paralel maçlardan diğeri ise Beşiktaş orta sahası ile Konyaspor'un Ahmet ve Zafer dışındaki tüm futbolcuları arasındaydı. Galiba Beşiktaş dün oyuna geldi. 
   Asla yıkılmayan, ama hiçbir zaman dimdik duramayan bir futbol oynadı Beşiktaş. O takım oyunu denilen Beşiktaş şıklığı yerini part - time kişisel becerilere bırakmış, liderin kurgusu bozulmuştu bir kere. 
   Evet... Beşiktaş'ı, İzmir'de ayakta tutan futbol becerilerini hep birlikte olmasa bile sırayla devreye sokan yetenekleriydi. Kimi zaman Sergen, tıpkı golü Pancu'ya attırdığında ve son dakikalarda Konyaspor kalesinde tehlikeler yarattığında olduğu gibi şahlanıyor, o duruyor İbrahim sahneye çıkıyor ve solda bir anda birkaç İbrahim birden oluveriyordu. Tayfur da sürekli aynı yüksek çizgisini koruyordu. Bazen Ahmet Yıldırım, bazen de Okan bir türlü takım halinde bilinen oyununu oynayamayan Beşiktaş'ı İzmir'de bu tatlı cezada ayakta tutuyordu. 
   İşin vahametini ilk kavrayan yine Lucescu oldu. Belki bıktı oyundan... Utanmış da olabilir. O yüzden 56. dakikada Ahmet Dursun'un yerine Sinan, Yasin'in yerine Ahmed Hassan'ı oyuna aldı. Normal şartlarda böylesine iki kritik değişiklik oyuna olumlu yansırsa hocanın dehasından aksi halde şaşkınlığından falan bahsedilebilirdi. Ama inanın ki hiçbir şey farketmedi. Lucescu son kozunu zaten sarı kart gördükten sonra oyundan düşen ve yer alamayacağı Fenerbahçe derbisini kara kara düşünen Zago'yu alıp, Tümer'i takıma monte ederek kullandı. 
   Olmadı. Beşiktaş'ta eksik olan taktik, fizik değildi, kafalardaki karışıklık olsa gerekti. Bu yüzden olmadı. 
   
      
</TEXT>
</DOC>
