<DOC>
<DOCNO> 187866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/ekonomi/aeko.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB'da Irak zirvesi 
</HEADLINE>
<TEXT>

   Irak'ta ihaleleri dağıtan adam olan Ekonomi Politikaları Direktörü Belka, TOBB'un yaptığı organizasyonla sınır boylarındaki illerin oda başkanlarıyla görüşecek 
      ANKARA Milliyet 
   
   Asker tezkeresinin kabulünün ardından ekonomide Irak kapıları Türkiye'ye açılıyor. Irak'ta 20 milyar dolarlık Amerikan Fonu'nu yönetmekle görevli Ekonomi Politikaları Direktörü Marek Belka Ankara'ya geldi. 
   Belka, Irak'ta Amerika'nın en üst düzey yöneticisi olan Paul Bremer'ın sağ kolu olarak tanımlanıyor. Ankara ziyareti gizlenmeye çalışılan Belka beraberinde Irak Merkez Bankası Başkanı Sinan El Shibibi ile Planlama Dairesi Başkanı Muhammed Al Hakim'i de getirdi. Belka başkanlığındaki heyet, Türkiye Odalar ve Borsalar Birliği'nin TOBB yaptığı organizasyon çerçevesinde temaslarda bulunacak. 
   TOBB, Irak heyetiyle görüşme için sınır boyundaki Hatay, İskenderun, Cizre, Şırnak ve Nusaybin sanayi ve ticaret odalarının başkanlarını Ankara'ya çağırdı. Edinilen bilgilere göre oda başkanlarına da toplantıyla ilgili detay bilgi özellikle verilmedi. Yeri bile gizlenmeye çalışılan toplantıda TOBB'u Başkan Rifat Hisarcıklıoğlu'na Amerikan hükümetiyle görüşmelerinde eşlik eden dört danışman temsil edecek. 
   
   İhaleleri Belka dağıtıyor 
   Irak'taki ihaleleri dağıtmakla görevli olan Belka, 22 Ağustos'ta Geçici Koalisyon İdaresi'nin Ekonomi Direktörlüğü'ne getirildi. Bu tarihten önce Belka, Polonya Maliye Bakanı ve Başbakan Yardımcısı olarak görev yapıyordu. Belka'yı Ankara'ya getiren süreç ana hatlarıyla şöyle işledi 
   TOBB Başkanı, 19 Eylül'de ikinci kez Amerika'ya gittiğinde Amerikan Savunma Bakan Yardımcısı Paul Wolfowitz'le görüştü. Bu görüşmede işadamları arasında yaptıkları anketi referans gösteren Hisarcıklıoğlu, "Türk işadamları Irak'ta silahlı çatışma riskinden çekinmiyor" mesajını verdi.Irak'a asker gönderilmesine ilişkin tezkere 8 Ekim'de Meclis'te kabul edildi. Tezkereden iki gün sonra dün Marek'in eski kabine arkadaşı ve Polonya'nın Irak'ın imarıyla görevli Özel Büyükelçisi Slawomir Cytrycki başkanlığındaki Polonyalı heyet Ankara'ya gelerek Hisarcıklıoğlu'nu ziyaret etti.Basına kapalı tutulan görüşme sonrası Hisarcıklıoğlu, Polonya heyetinin gelişiyle asker tezkeresinin ilgisinin bulunmadığını söyledi. Cytrycki ise "Konuşmalarımıza ek önemli bir madde kattık. Bu da Irak'ın yeniden yapılandırılması sürecinde işbirliği olanaklarıydı" dedi. 
   Polonya üzerinden Irak'a geçiş 
   ABD'nin Irak operasyonunu destekleyen ve aktif katkı yapan Polonya, Türkiye için "vize veren ülke" haline geldi. Marek'ten bir gün önce Polonya'nın Irak özel Büyükelçisi'nin Ankara'ya gelmesinin rastlantı olmadığı yorumları yapıldı. 
   
   
</TEXT>
</DOC>
