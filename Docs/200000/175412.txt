<DOC>
<DOCNO> 175412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/yazar/altan.html </URL>
<DATE> 2003/08/13/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Mehmetçikler ve Fizan 
</HEADLINE>
<TEXT>

   
   Avrupa başkentleri, son 130 - 140 yılın en sıcak geceleriyle günlerini yaşaya dursun Türkiye'nin dünkü gazete manşetlerindeki ağırlıklı konu, Irak'a asker gönderme sorunuydu. 
   Cumhurbaşkanı Ahmet Necdet Sezer, BM kararı olmadan Irak'a asker göndermenin, Türkiye'yi işgalci durumuna sokacağı kanısındaydı. 
   Genelkurmay II. Başkanı Büyükanıt ise, Sezer'in hukuksal titizliğine karşı şu açıklamayı yapıyordu 
   - Olması mümkün olmayan kararları beklerseniz, yanlış karar verirsiniz. 
   Ve Irak'a asker gönderme konusunda daha net bir görüş birliğine varmak için, Çankaya'da bir zirve toplantısı yapılıyordu. 
   
   Bendenizi biraz şaşırtan, CHP Genel Başkan Yardımcısı Haluk Koç'un açıkladığı, anamuhalefet partisi görüşlerine, basında pek yer verilmemiş olmasıydı. 
   Haluk Koç biraz da, Genelkurmay II. Başkanı Yaşar Büyükanıt'ın, "Kapımızdaki yangına kayıtsız kalamayız" sözlerine, yanıt verircesine, şöyle diyordu 
   - Irak'ta yangın varsa, önce bu yangını çıkaranlar düşünsün. Durum tam bir bataklığa dönüştükten sonra, BM kararı da olamadan Mehmetçiği Fizan'a göndermeye özenen iktidar, kendi yakınlarını göndersin önce.... 
   
   Bizim medya bazı konuları ön plana çıkarmayı ihmal eder bazen... 
   Süreyya Ayhan'ın, Berlin'de kadınlar arası 1500 m. yarışlarındaki son zaferi de, sanırım yeterince büyütülmedi. 
   Nedense sporun özü sayılan atletizm, futbol ölçülerinde ilgilendirmiyor geniş kitle kesimlerini. 
   Futbol takımları gibi, yüz binlerce yandaşı yok atletizm şampiyonlarının ve futbol dünyasının, transferler de dahil, parasal boyutları milyonlarca doları aşıyor. 
   O nedenle de atletizm, sürekli öksüz kalıyor kamuoyunda. 
   
   35 ülkede yapılan bir araştırmaya göre Türk çocuklarının okuma alışkanlığındaki zayıflık da, sadece pazartesi günkü Radikal'de ilk sayfaya çıkartıldı. 
   Uluslararası Eğitim Başarılarını Belirleme Kuruluşu, 35 ülkede 4. sınıf öğrencileri arasında bir araştırma yapmıştı. Araştırmaya Türkiye'de de, 62 ilden 5 bin 390 öğrenci katılmıştı. 
   Okuma alışkanlığı açısından, sırasıyla İsveç, İngiltere, Hollanda, ABD ve Bulgaristan başta geliyordu. 
   Türkiye ise 35 ülke arasında, 28. sıradaydı. 
   Tıpkı BM'nin "İnsani Gelişme Raporu"nda da, 175 ülke arasında 96. sırada olması gibi... 
   
   Oldum bittim, bilimsel bir objektivite ve saydamlık yerine, hamasi demagojiler hep ağır basar bizde... 
   Örneğin kuşaklar boyu, resmi demeç ve açıklamalarda, bir işe başlanırken "Bismillah..." denmesi gibi, hep aynı kalıp tekrarlanır durur, "Atatürk ilke ve inkılapları doğrultusunda..." 
   
   İnsanın aklına kara mizaha doğru kanat çırpan bazı sorular takılıyor. Örneğin, Irak'a asker gönderme eğilimi ne doğrultuda 
   Atatürk ilke ve inkılapları doğrultusunda mı 
   Yoksa, Başkan Bush'un direktifleri doğrultusunda mı 
   Siyasetçilerin iddiasına göre, Türkiye'nin çıkarları doğrultusunda. 
   Belki de, IMF aracılığıyla Washington'dan alınacak ve 8 milyar dolarlık bir krediye de dönüştürülebilecek 1 milyar dolarlık yardım doğrultusunda... 
   Kore'ye, Somali'ye, Bosna'ya, Afganistan'a ne doğrultuda göndermiştik askerlerimizi 
   Elbet de, "yurtta sulh, cihanda sulh" ilkesinin doğrultusunda... 
   Ünlü borsa uzmanı Soros, bizdeki kararların alınmasında hangi doğrultuların etken olduğunu bilmediği için 
   - Sizin, demişti, en baş ihraç malınız askerleriniz... 
   
   I. Dünya Savaşı'nda Rusya'ya saldırmamız da, Alman İmparatoru II. Wilhelm doğrultusunda olmuştu... 
   Ve gencecik oğulları, savaştan dönmeyenlerin türküleri yükselmişti 
   Adı Yemen'dir 
   Yolu çimendir 
   Giden gelmiyor 
   Acep nidendir 
   Ve Falih Rıfkı, "Zeytindağı" kitabında, I. Dünya Savaşı'nda ölmüş olanlar için şöyle diyordu "Biz Türk neferini harpte değil, kumarda kaybettik." 
   
   Irak'a asker gönderme konusunda da ne diyelim bilemiyorum. 
   "Allah'ın dediği mi olur" diyelim, yoksa "Milletin dediği mi olur", yoksa Başkan Bush'un dedi mi .. 
   
      
   
</TEXT>
</DOC>
