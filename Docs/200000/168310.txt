<DOC>
<DOCNO> 168310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sonspo08.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haltercilerden ABD'ye boykot geliyor... 
</HEADLINE>
<TEXT>

     Halter Federasyonu Başkanı Kenan Nuhut, ABD'li askerlerin, Irak'ta, Türk askerlerini gözaltına almasının kabul edilemez bir olay olduğunu ve mutlaka bir yaptırımının olmasını gerektiğini söyledi. 
     Kenan Nuhut, bu olay karşısında ABD'nin özür dilemesi gerektiğini savunarak, ''Sporda ABD'yi protesto etmek devlet politikasıyla mümkün olabilir'' diye konuştu. 
     Nuhut, 5-7 Eylül tarihleri arasında ABD'de yapılacak özel turnuvaya katılmaktan yana olmadığını vurgulayarak, şöyle konuştu 
     ''IWF Newyork Grand Prix'sine dünyanın en iyi haltercileri çağırılıyor. Bizden de sporcu çağıracaklardır. Bu turnuvaya katılıp, katılmamak konusunda devletin alacağı karara uyarız. Olayı germekten yana değiliz. Ancak benim şahsi kanaatim bu turnuvaya katılmamaktan yana. Devletin bu konuda uyguladığı bir politika var. Biz özerk bir federasyon değiliz. Bu nedenle kendi başımıza davranamayız. Zaten özerk de olsak, kendi başımıza bir şeyler yapmak doğru olmaz. Olaya her ne kadar tepki gösterirsek gösterelim, devletin politikalarının dışına çıkmamız doğru bir davranış olmaz.'' 
     
</TEXT>
</DOC>
