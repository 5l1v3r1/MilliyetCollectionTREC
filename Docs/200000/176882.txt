<DOC>
<DOCNO> 176882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/spor/spo04.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a sözüm var 
</HEADLINE>
<TEXT>

   Bordo-Mavililer'in Teknik Direktörü Samet Aybaba istifa söylentilerini yalanladı, son dönemdeki streslerinin camiaya verdiği sözden kaynaklandığını belirtti 
      
   'Her şey başarı için' 
   TRABZONSPOR Teknik Direktörü Samet Aybaba, istifa söylentilerine açıklık getirdi. Sezon başında kendilerine bir hedef belirlediklerini ve bunu gerçekleştirmeye çalıştıklarını belirterek, "Trabzonlular'a sözüm var. İstifa edeceğim biçimindeki haberler yalan'' dedi. Stresinin, camiaya verdiği bu sözden kaynaklandığını vurgulayan Aybaba, "Başarı için ne gerekiyorsa yapacağız" ifadesini kullandı. 
   
   'Sorunlar çözülecek' 
   AYBABA, "Ufak tefek sorunlar var. Bunları saha içinde biz, saha dışında da yönetim çözecek. İşini iyi yapanı takdir ediyorsak, kötü yapanı da cezalandıracağız" diye konuştu. Bir teknik adamın hiçbir futbolcuyla sorununun olmayacağına da değinen Trabzonspor çalıştırıcısı, Oumar'ın gereken cezayı alacağını açıkladı. Samet hoca, Maxim'i Fenerbahçe karşısında oynatmamasını yine savunup, "Ona forma vermek cinayet olurdu" dedi. 
   
   Gökdeniz zorda 
   TRABZONSPOR yönetimi, transfer taksidinin ödenmediği için Fenerbahçe maçı öncesi kampa girmek istemediği iddia edilen Gökdeniz'in savunmasını alacak. Yıldız oyuncunun yanıtına göre, para cezası verilmesi ya da kadro dışı bırakılması kararlaştırıldı. Agresif tavırları nedeniyle Samet Aybaba'nın uyarılmasına karar verilirken, Oumar, Mustafa Yalçınkaya ve Serkan Kılıç'ın gönderilmesi görüşü de ağırlık kazandı. Petkoviç'in yerine kaleci arayışına başlayan yönetim, futbolcuların alacakları olan 1.2 trilyon lirayı da ödedi. Kupa primlerinin de Aybaba'ya verildiği ve tecrübeli teknik adamın bu parayı, futbolculara hak edişlerine göre dağıtacağı öğrenildi. 
   
   Maxim'in lisansı çıkarılıyor 
   BORDO - Mavililer, Maxim'in lisans işlemlerinin tamamlanması için başvuruda bulundu. Samet Aybaba'nın "Oynatmayı düşünmüyorum" demesi üzerine Fenerbahçe maçı öncesinde lisansı çıkarılmayan futbolcu için çalışmaları başlattıklarını belirten Profesyonel İşler Sorumlusu Caner Çuvalcıoğlu, "Adanaspor maçına kadar lisansı çıkacak ve oynamasında herhangi bir engel olmayacak. Bu karşılaşma için hazır olabileceğini düşünerek, işlemleri başlattık. Oynatılıp oynatılmamasının kararı ise teknik heyete ait olacak" diye konuştu. 
   
   
</TEXT>
</DOC>
