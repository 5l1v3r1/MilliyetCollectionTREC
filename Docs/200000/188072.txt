<DOC>
<DOCNO> 188072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/siyaset/siy05.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Raporlar dikkate alınmadı 
</HEADLINE>
<TEXT>
   Kızılay'da eleştiriye hiç tahammül yok' 
   SALİHA ÇOLAK Ankara 

   
   Hükümetin Kızılay yönetiminin görevden alınmasına ilişkin kararnameyi imzaya açmasının nedenlerinin başında TBMM Yolsuzlukları Araştırma Komisyonu'nun Başbakanlık Teftiş Kurulu'na gönderdiği rapor bulunuyor. 12'si Başbakanlık müfettişlerince, 97'si de İçişleri Bakanlığı mülkiye müfettişlerince düzenlenen 107 raporda, haklarında dava açılan Kızılay yöneticilerinin görevden alınmalarının istendiği ancak dönemin Başbakanı Bülent Ecevit'in oluruna rağmen yönetimde bir değişiklik yapılmadığı ortaya çıktı. Başbakanlık başmüfettişlerinin raporlarının bir bölümüyle ilgili takipsizlik, af nedeniyle erteleme ve beraat kararları verildi. Mülkiye başmüfettişlerinin raporlarından 48'i yargıya intikal ettirildi. 44 tazmin raporunda derneğin 438 milyar 126 milyon lira zarara uğratıldığı saptandı. 
   
   Somut adım atılmıyor 
   Kızılay'ın "artık görev yapamaz hale geldiği" vurgulanan rapordan satırbaşları şöyle 
   "Raporlarda eleştirilen ve tavsiye edilen konularda somut adımlar atmak yerine teftişlerin objektifliğinden şüphe duyduğunu belirten yazılar yazması, Kızılay yönetiminin eleştirilere tahammül edemeyen bir yapıya sahip olduğunu, kurumun iyileştirilmesi yolundaki tenkitlere uymak yerine bunları hiçe saymaya kalkan bir tutum içinde olduğunu göstermektedir." 
   
   İyi yönetilmediği sonucu çıktı 
   Bakanlar Kurulu'nun Kızılay yöneticilerini görevden alarak yerlerine geçici kurullar oluşturulması istenen raporda, "İhalelerdeki düzensizlik, personel alımlarındaki kayırmacılık, gayrimenkullerin değerlendirilmesindeki savurganlık, gerek demokratik, gerekse bürokratik yapıdaki yetersizlik Kızılay'ın iyi yönetilmediği sonucunu ortaya koymaktadır" denildi. 
   
</TEXT>
</DOC>
