<DOC>
<DOCNO> 197322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/dunya/adun.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalefet meclisi bastı 
</HEADLINE>
<TEXT>

   Gürcistan'da seçimlere hile karıştırdığını iddia ederek Cumhurbaşkanı Şevardnadze'nin istifasını isteyen muhalifler, parlamentoyu bastı. Şevardnadze arka kapıdan kaçırıldı 
      DIŞ HABERLER SERVİSİ 

   
   Gürcistan'da 2 Kasım'da yapılan seçimlere hile karıştırıldığını iddia ederek haftalardır başkent Tiflis'te protesto gösterileri yapan muhalif partilerin yandaşları, dün ilk toplantısını yapan yeni dönem parlamentoyu bastı. Baskın sırasında Meclis'in açılış konuşmasını yapmakta olan Cumhurbaşkanı Eduard Şevardnadze, korumaları tarafından genel kurul salonunun arka kapısından çıkarılarak bir otomobille olay yerinden uzaklaştırıldı. Meclis'ten sonra Cumhurbaşkanlğı Sarayı'na yönelen muhalefet, burayı işgal ederek Şevardnadze'nin koltuk makamını yaktı. 
   Baskına rağmen istifa etmeyen Şevardnadze, olayı bir silahlı darbe girişimi olarak niteledi ve 30 günlük olağanüstü hal ilan ederken, muhalefetten işgallere son vermeleri için 48 saat süre tanıdı. Şevardnadze'nin sözcüsü de, işgallere son verilmediği takdirde ordunun yönetime el koyacağı tehdidinde bulundu. Parlamentodan çıktıktan sonra, Savunma Bakanlığı'na bağlı Kodjori özel güçler eğitim merkezine götürülen Şevardnadze'nin konutu çevresindeki güvenlik önlemleri de artırıldı. 
   Seçimi ikinci sırada tamamlayan Burjanadze - Demokratlar Bloku lideri Nino Burjanadze de cumhurbaşkanlığı fonksiyonlarını Şevardnadze'den devraldığını ilan etti. Burjanadze gazetecilere, "Ben, Gürcistan Parlamentosu'nun başkanı olarak, Anayasa uyarınca, Şevardnadze'nin devam edip etmeyeceği belli olana kadar cumhurbaşkanlığı yetkilerini üstleniyorum" dedi. 
   Muhalefetin başkent Tiflis'te sokağa h kim olduğu gözlenirken, güvenlik güçlerinin müdahalede bulunmadığı görüldü. 
   Baskın, adım adım şöyle gelişti 
   Parlamentoya 100 metre uzaklıktaki Belediye Başkanlığı önündeki miting alanında toplanarak çevre illerden akın akın gelen göstericilerle sayıları 40 bine ulaşan kalabalık önce öğle saatlerinde Şevardnadze'ye görevini terk etmesi için 45 dakika süre verdi. 
   
   Kadife devrim 
   Muhalefetin önde gelen isimlerinden "Saakaşvili - Ulusal Hareket Bloku"nun lideri Mihail Saakaşvili, Şevardnadze'nin yenilgiyi kabul etmek zorunda olduğunu savunarak, "45 dakikası kaldı. Bundan sonrası çok geç olacak. Sonra onu almaya gideceğiz. Şevardnadze istifa etmesi için son şansını iyi kullanmalı. Ülkemizde kansız, demokratik, barışçı, kadife devrim oluyor" dedi. Ardından Saakaşvili, beraberindeki bir grup göstericiyle TSİ 15.00 sıralarında genel kurul salonuna girdi. İktidar ve muhalif milletvekilleri arasında küçük çaplı kavgalar olurken Saakaşvili, salondan çıkarılmaya çalışıldı ve Şevardnadze konuşmasını kesmedi. 
   Ancak daha sonra Saakaşvili ve yandaşlarının genel kurul salonunu tamamen ele geçirmeleri üzerine, Şevardnadze güvenlik güçleri eşliğinde parlamento binasını terk etti. Şevardnadze, parlamento binası çıkışında kendisini destekleyenlere istifa etmeyeceğini ve bundan sonra yasaların öngördüğü şekilde hareket edeceğini söyledi. Şevardnadze, kalabalık gösterici grubunun arasından geçerek makam aracına binerek uzaklaştı. Şevardnadze'nin ayrılmasından sonra kürsüye gelen Saakaşvili bir konuşma yaptı. Baskıncılar daha sonra binayı terk etti. Gürcistan'daki gelişmelerin ardından Rus Dışişleri Bakanı İgor İvanov, başkent Tiflis'e geldi. Gürcü Rustavi - 2 TV'si, Bakan'ı getiren uçağın dün gece geç saatlerde havaalanına indiğini duyurdu. 
   
   Şevardnadze'yi yoksulluk ve yolsuzluk yıktı    Sovyetler Birliği'nin dağılmasından sonra Batı'nın en sevdiği lider olarak Gürcistan'ı ve bölgeyi istikrara kuvuşturması umutlarını bağladığı Eduard Şevardnadze, yolsuzluk ve yoksulluk karşısında yenilgiye uğradı. Analistlere göre, Şevardnadze'nin en büyük hatalarını verdiği sözleri yerine getirmemesi ve köklü reformlardan kaçınması oluşturdu. 
   Elektrik krizi, yaygın yoksulluk ve yolsuzluğa son olarak hileli seçim eklendi. Şevardnadze, görev süresinin dolacağı 2005'ten sonra da iktidarda kalabilmek için yandaşlarının oylarını şişirmesine göz yumdu. Onun yönetiminde Gürcistan, demokrasi, insan hakları ve ekonomide dibe vurdu. Ve böylelikle binlerce göstericinin haykırdığı gibi Gürcistan'da "çağdaş yaşamı temsil eden tüm değerlerin tam tersinin sembolü" haline geldi. 
   İktidara yapışması ve ABD'de eğitim gören muhalif lider Mihail Şaakasvili'nin önünü tıkaması bardağı taşırdı. 
   
   
</TEXT>
</DOC>
