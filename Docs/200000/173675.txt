<DOC>
<DOCNO> 173675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun14.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uday ve Kusay'ın mezarları açıldı... 
</HEADLINE>
<TEXT>

     Irak'ın devrik lideri Saddam Hüseyin'in oğulları Uday ve Kusay'ın Tikrit'teki mezarlarının kimliği belirsiz kişilerce açıldığı bildirildi. 
     Bağdat'ta yayınlanan Ezzaman gazetesi, Tikrit'teki aşiret liderlerinin, Saddam'ın oğullarının işledikleri cinayetler nedeniyle buraya gömülmesine ve matem tutulmasına karşı çıktıklarını hatırlattı. Gazetenin haberinde, mezarların bu nedenle açılmış olabileceği belirtildi. 
     Haberde, gömülmek üzere ambulansla Tikrit'e getirilen cenazelerin Irak bayrağına sarılmış olmasının da kent sakinlerinin tepkisine neden olduğu savunuldu. 
     Amerikan güçlerince 22 Temmuz'da Musul'da öldürülen Uday ve Kusay ile Kusay'ın 14 yaşındaki oğlu Mustafa Hüseyin, Irak Kızılayı tarafından 2 Ağustos'ta Tikrit'teki aile mezarlığına gömülmüştü. 
     Öte yandan, Tikrit bölgesinde Amerikan askerleri Saddam Hüseyin'i aramaya devam ediyor. Operasyonlar çerçevesinde son günlerde çok sayıda Saddam yanlısının yakalandığı belirtiliyor. 
     Koalisyon güçlerinin düzenledikleri operasyonlarda 22 Nisan'dan bu yana bu bölgede 1850 kişinin yakalandığı, 18 Iraklının da öldüğü bildirildi. 
     
</TEXT>
</DOC>
