<DOC>
<DOCNO> 199444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/yasam/yas20.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   'Hızlı tren', saatte 581 kilometre yaptı    Japonya'nın, raydan birkaç milim yüksekte, rayla temassız hareket eden treni Maglev, saatte 581 kilometre hıza ulaşarak, bu dalda dünya rekoru kırdı. Özel Japon demiryolu şirketi 'Central Japan Railway'in açıklamasında, Maglev'in yeni rekorunu kırdığı deneme sürüşünde, trende yolcuların da olduğu kaydedildi. Alman ThyssenKrupp AG ve Siemens'in oluşturduğu bir konsorsiyum olan Transrapid International mühendisleri tarafından tasarlanan Maglev, geçen ay yapılan yolcusuz deneme sürüşünde saatte 579 kilometre hıza ulaşmıştı. 
   
   Yeni 'sanat güneşleri' doğuyor...    Türk Eğitim Vakfı TEV ile Şişli Belediyesi'nin, Türk müziğine yeni isimler kazandırmak amacıyla Safiye Ayla ve Zeki Müren anısına organize ettiği "Türk Müziği Ses Yarışması"nı kazananlar belli oldu. 
   270 kişi arasından seçilen 10 finalist, önceki gece Lütfi Kırdar Kongre ve Sergi Sarayı'nda dereceye girebilmek için kıyasıya yarıştı. Adaylar, şarkılarını Nesrin Sipahi, Melahat Gürses, Serap Mutlu Akbulut ile yazar Doğan Hızlan ve İTÜ Türk Müziği Devlet Konservatuvarı öğretim üyesi Prof Dr. Nevzat Atlığ'ın da aralarında bulunduğu jüri karşısında seslendirdi. 'Zeki Müren Ses Yarışması'nda birinciliği İlter Burak Kalay kazanırken, Ebru Bilgin ikinci, Mine Geçili ise üçüncü oldu. 
   Yine beş adayın yarıştığı 'Safiye Ayla Targan Ses Yarışması'nda da Merve Utandı birinci olurken, Tayfun Yönlü ikinci, Sinem Karaağaç da üçüncü oldu. TEV, iki yarışmanın birincilerine 5'er milyar lira ödül verdi. 
   
   'Çakmak yok' dedi, öldürüldü    İzmir Alsancak'ta oturan Ümit Yıldız 18 , sokakta karşılaştığı Mehmet Emin Keskinkılıç'tan 51 sigarasını yakmak için çakmak istedi. Çakmağının olmadığını söyleyen Keskinkılıç, küfreden Yıldız ile tartışmaya başladı. Tartışma sırasında karnından bıçaklanan Keskinkılıç ölürken, Yıldız yakalanarak gözaltına alındı. 
   
   Otoyolda çifte infaz    İkitelli bölgesinde devriye gezen trafik ekibi, dün saat 01.30 sıralarında TEM Otoyolu İkitelli yol ayrımında flaşörleri yanan, çalışır haldeki 34 VB 3251 plakalı minibüsü kontrol etmek için durdu. Ekip, minibüsün sürücüsü Serdar Kızıldağ 24 ile yanındaki Okay Mayda'yı 24 ölü halde buldu. Yapılan incelemede, Kızıldağ ve Mayda'nın plakası alınamayan bir cipteki kişi ya da kişilerce durdurulduktan sonra öldürüldükleri belirlendi. Mayda'nın bir tekstil firmasının işçilerini taşıdığı, eniştesi Kızıldağ'ın ise işsiz olduğu belirlendi. 
   
   Tek gözlü sürücü bu kez kaçamadı    Bağcılar'da önceki akşam uygulama yapan trafik ekibi, üzerinde 'İşitme Engelliler İlköğretim Okulu' yazan minibüsü durdurdu. Aracın sürücüsü Davut Yılmaz'ın sağ gözündeki rahatsızlık polisin dikkatini çekince yapılan kontrol sonucu bu gözün görmediği ortaya çıktı. Kaçmaya çalışırken yakalanan Yılmaz'ın, 1990 yılında sürücü belgesi aldığı ve geçirdiği trafik kazası sonucu gözünü kaybettiği belirlendi. Minibüs Yılmaz'ın üzerine kayıtlı çıkarken, 'İşitme Engelliler Derneği' yetkilileri, aracı üç yıl önce sattıklarını ve Yılmaz ile ilgilerinin bulunmadığını söyledi. 
   
   'Bankadanım' dedi, üç aylığını çarptı    Erzurumlu Nuriye Turan, üç aylık maaşı olan 710 milyon lirayı evine götüremeden soyuldu. Ölen eşinden kalan maaşını bankadan alan Turan 72 , evine dönerken yanına kimliği belirsiz bir genç yaklaştı. "Teyzeciğim, bankadan geliyorum. Sana fazla para ödedik" diyerek naylon poşetteki paraları alarak kaçtı. Polislere, "İnsafsız adam beni aç bıraktı. Üç ay ne yiyeceğim" diye yakınan Turan'ı soyan hırsızın, 1.70 boylarında ve kıvırcık saçlı olduğu belirlendi. 
   
   
   
</TEXT>
</DOC>
