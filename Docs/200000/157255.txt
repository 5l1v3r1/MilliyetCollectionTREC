<DOC>
<DOCNO> 157255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/yazar/theper.html </URL>
<DATE> 2003/05/17/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Tatil hangi gün 
</HEADLINE>
<TEXT>

     N. K. - İstanbul 

     
     Türkiye'nin her gün yeni bir kavramı tartışmaması mümkün mü Böyle sudan şeylerle uğraşacağız ki asıl gündem maddeleri arada kaynasın gitsin. Hafta sonu tatili tartışması da böyle bir şey, şimdilik havanda su dövmek. 
     Hafta sonu tatili için özel bir yasa var. Bu yasa hangi tarihte çıkmış biliyor musunuz Söyleyeyim. Resmi Gazete anlamına gelen Resmi Ceride ile neşir ve ilanı 21 Kanunusani 1340, benim hesabımla 78 sene önce, yine yanlış hesaplamadımsa benim hesabıma göre 1925 yılında yayımlanmış. Hafta sonu tatili bu yasayla düzenleniyor. Bu yasa ilk çıktığında hafta tatili cuma imiş. Sonra 27.5.1935 tarihinde bu yasada bir değişiklik yapılarak hafta tatili pazara alınmış. 
     Bu yasaya göre haftada bir gün tatil yapmak mecburi. 
     Bu yasaya göre 
     "Resmi devirle umumi, hususi, ticari ve sınai herhangi bir müessesede müstahdemini ve ameleyi haftada altı günden fazla çalıştırmak memnudur." Memnu, yasak demektir. 
     Konuya girmişken bu yasaklara uymayanlara uygulanacak müeyyideden de söz edeyim isterseniz. Bakın madde nasıl. 
     "İşbu kanun ahkamına muhalefet eden dükkan ve mağaza ve müessese sahipleri veya müdirlerinden beş liradan beş yüz liraya kadar cezayı nakdi alınır ve müessese sahipleri malen mesuldür." 
     Görüyor musunuz cezayı. Ancak bu ağır cezaya muhatap olmamak için ilgili belediyelerden pazar günü çalışma ruhsatı almak zorundadırlar. 
     Evet nereden nereye geldik. Şimdi dönüyorum İş Kanunu tasarısına. Bu tasarıda ben cuma günü tatil yapılır ibaresine rastlamadım. Haftada bir gün diyor. Bu cümleyi de şimdiden bu kadar geniş yorumlayıp "cuma günü tatil yapılır" anlamı çıkarmak erken ve gereksiz. 
     
     

</TEXT>
</DOC>
