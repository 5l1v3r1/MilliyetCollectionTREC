<DOC>
<DOCNO> 188198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur28.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, AKP Kongresi'ni izleyen yabancı konuklara yemek verdi 
</HEADLINE>
<TEXT>

     Başbakan Recep Tayyip Erdoğan, AK Parti 1. Olağan Büyük Kongresi'ni izlemeye gelen yabancı konuklar onuruna yemek verdi. 
     Başbakanlık Resmi Konutu'nda verilen yemeğe, Yunanistan anamuhalefet partisi Yeni Demokrasi Partisi YDP Genel Başkanı Kostas Karamanlis, YDP Dış İlişkiler Sorumlusu Prof. Yiannis Valinakis ve Karamanlis'in yakın çalışma arkadaşı emekli büyükelçi Petros Moliviatis, Bosna-Hersek'ten Demokratik Eylem Partisi Genel Başkan Yardımcısı ve milletvekili Seada Palavric, Malezya Yerel Yönetim Bakanı Salih Said, Rusya'dan Avrasya Partisi Genel Başkan Yardımcısı Malik Kerimov ve Avrasya Partisi Dış İlişkiler Başkanı İldor Gazizov katıldı. 
     Yemeğe katılması planlanan Avrupa Parlamentosu Liberal Grup Başkanı Graham Watson ve Genel Sekreteri Alexander Beels ise, yemeğin 1 saat kadar gecikmesi üzerine, uçağa yetişebilmek için yemeklerini önceden yedikten sonra izin isteyip, Başbakan Erdoğan ile vedalaşıp ayrıldılar. 
     Yemeğe Türk yetkililerden de, AK Parti Dış İlişkilerden Sorumlu Genel Başkan Yardımcısı Şaban Dişli, Erdoğan'ın Danışmanı ve İstanbul Milletvekili Egemen Bağış ve bazı milletvekilleri katıldı. 
     
</TEXT>
</DOC>
