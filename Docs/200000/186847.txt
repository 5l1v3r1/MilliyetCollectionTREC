<DOC>
<DOCNO> 186847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur10.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğün magandası havaya ateş açtı, 13 yaşındaki torununu vurdu 
</HEADLINE>
<TEXT>

     Kırşehir'de, bir yakınının düğününe katılan bir kişi, tabancayla havaya ateş ederken, yanında bulunan 13 yaşındaki torununun ölümüne neden oldu. 
     Alınan bilgiye göre, Kuşdilli Mahallesi Saraycık Caddesi 274. Sokak'ta bir yakınının düğününe katılan Duran B, gelinin eve gelmesiyle birlikte tabancayla havaya ateş etti. Bu sırada tabancadan çıkan kurşun, yanında bulunan ve kendi adını taşıyan torunu 13 yaşındaki Duran B'ye isabet etti. 
     Ağır yaralanan ve Kırşehir Devlet Hastanesi'ne kaldırılan Duran B, müdahalelere rağmen kurtarılamadı. 
     Şeker ve kalp hastası olduğu öğrenilen büyükbaba Duran B'nin , olayın üzüntüsüyle şoka girince Kırşehir Devlet Hastanesi'nde tedavi altına alındığı bildirildi. 
     Kırşehir Emniyet Müdürü Adem Aydemir, olaydan büyük üzüntü duyduğunu belirterek, ''Emniyet müdürlüğü olarak düğünlerde silah atılmaması için her türlü çabayı harcadık. Şehirde yapılan bütün düğünlerde ekip bulunduruyoruz. Bu düğünde de ekibimiz gece yine görev yapmış, ancak gelin eve geldiği sırada böyle bir üzücü olay yaşanmış. Dileğimiz bundan sonra düğünlerde böyle üzücü olayın olmamasıdır'' dedi. 

     
</TEXT>
</DOC>
