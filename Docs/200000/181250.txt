<DOC>
<DOCNO> 181250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun43.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'ya Irak'tan bir mektup geldi ve ortalık karıştı... 
</HEADLINE>
<TEXT>

     Hollanda'ya Irak'tan gelen ve içinde şarbon bakterisi olduğu sanılan bir mektup, ülkede büyük heyecan yarattı. Mektubun, Irak'ta görev yapan Hollandalı bir asker tarafından gönderildiği belirlendi. 
     Gorinchem kentine dün gelen mektubu açan 22 yaşındaki bir vatandaş, mektupta pudra şeklinde beyaz bir maddeyle karşılaştı ve polisi uyardı. 
     Polis, bölgeyi derhal karantina altına aldı ve çevre evlerden kimsenin ayrılmamasını istedi. İtfaiye ve sağlık ekipleri de çevrede görevlendirildi. 
     Mektuptan çıkan pudra benzeri madde güvenlik önlemleri altında Lelystad kentindeki özel laboratuvara gönderildi ve incelemeye alındı. Yapılan araştırma sonunda, mektuptan çıkan maddenin alçı tozu olduğu anlaşıldı. 
     Askeri Polis'ten bugün yapılan açıklamada, mektubun Irak'ta görev yapan Hollandalı bir asker tarafından gönderildiğinin belirlendiği duyuruldu. 
     Savunma Bakanlığı'nın bir sözcüsü de, konuya ilişkin açıklamasında, mektubu gönderen askerin belirlendiğini ve derhal sorgulamaya alındığını belirtti. 
     Hollandalı askerin böyle bir mektubu neden gönderdiğinin bilinmediği ifade edilirken, bunun sahte bomba bildirimiyle aynı eyleme girdiği ve cezai yaptırım içerdiği belirtildi. 
     Irak'ta İngiliz komutası altında 1100 Hollanda askeri görev yapıyor. 
     
</TEXT>
</DOC>
