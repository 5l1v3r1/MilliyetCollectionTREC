<DOC>
<DOCNO> 150448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/soneko06.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kipa- Tesco ortaklığında ''şart anlaşması'' imzalandı... 
</HEADLINE>
<TEXT>

     Kipa Kitle Pazarlama Tic. ve Gıda San. A.Ş'nin A grubu hisselerinin yüzde 84.33'ünün İngiltere'nin en büyük süpermarket zinciri olan Tesco''ya satışının bazı ön koşulların tamamlanmasıyla gerçekleşeceği bildirildi. 
     Kipa'dan Borsa'ya gönderilen açıklamaya göre, şirketin bazı A grubu hissedarları ile Tesco Plc arasında bir kısım A grubu Kipa hissesinin satın alınmasına ilişkin müzakereler, şarta bağlı bir anlaşmanın imzalanması ile sonuçlandı. Dün imzalanan anlaşma, Kipa'nın ihraç edilmiş toplam A grubu hisselerinin yüzde 84.33'üne tekabül eden hisselerin Tesco Plc tarafından satın alınmasını içeriyor. 
     Bu anlaşmaya göre, Tesco Plc, devir işleminin tamamlanacağı kapanış tarihi itibarı ile toplam A grubu hisselerin yüzde 51.145'ini, müteakip üç yıl içinde ise yüzde 33.185'ini satın alacak. 
     Tesco Plc tarafından A grubu hisseler için ödenecek satın alma bedeli, Kipa'nın toplam değeri ve kapanış tarihi itibarı ile Kipa'da bulunan net nakit meblağın toplamının, hisselerini satacak olan A grubu hissedarların payına düşen miktarın bir yüzdesi olacak. 
     Taraflar, Kipa tarafından ihraç edilen A ve B grubu hisselerin tamamının oluşturduğu Kipa'nın toplam değerini 117.719.860 Amerikan Doları olarak belirledi. Bu değere şirketin kapanış tarihi itibari ile sahip olacağı net nakit tutarı da eklenecek. Net nakit, şarta bağlı anlaşmada belirtilen ilkeler ışığında hesaplanacak ve bu doğrultuda gerekli satın alım bedeli değişiklikleri kapanış tarihinden kısa bir sonra gerçekleştirilecek. 
     Kipa açıklamasında, örnek teşkil etmesi ve fikir vermesi açısından 30 Kasım 2002 tarihi itibarı ile Kipa'nin net nakit miktarının 27.138.000 Amerikan Doları olarak hesaplandığı, ancak örnek olarak verilen bu net nakit tutarının kapanış gününe kadarki süreçte artış veya azalış gösterebileceği, bu nedenle bu aşamada kesin bir toplam tutarın verilmesinin mümkün olmadığı kaydedildi. 
     
     ÖN KOŞULLAR 

     Satış işleminin gerçekleşmesi, gerekli izinlerin alınması ve Kipa'nin gayrimenkullerine ilişkin şartlar dahil olmak üzere, belirli bazı ön koşulların tamamlanması ile gerçekleşecek. 
     Ön koşulların, taraflarca bir süre uzatımı konusunda karşılıklı mutabakata varılmadığı sürece anlaşmanın imzalanmasını takip eden 120 günlük süre içinde tamamlanması gerektiği vurgulanan açıklamada, ön koşulların bu süre içerisinde tamamlanamaması halinde anlaşmanın sona ereceği bildirildi. 
     Kipa açıklamasında, söz konusu satış ile ilgili olarak Tesco Plc'nin Sermaye Piyasası Kurulu'nun ilgili tebliği uyarınca çağrıda bulunması için gerekli şartların henüz oluşmadığı bildirildi. 
     Bu arada, Kipa'nın işlem sırası, şirketten gelen açıklamanın duyurulabilmesi amacıyla geçici olarak işleme kapatıldıktan sonra, saat 10.00'da yeniden açıldı. 
     Kipa ile Tesco Plc arasında ortaklık görüşmelerine ilişkin, geçen yıl Ağustos ayında niyet mektubu imzalandı. 
     Devam eden müzakereler konusunda bir süre önce yapılan açıklamada, anlaşmanın en kısa sürede imzalanması konusunda mutabakata varıldığı belirtilmişti. 
     





</TEXT>
</DOC>
