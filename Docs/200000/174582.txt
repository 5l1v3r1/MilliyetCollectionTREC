<DOC>
<DOCNO> 174582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/ekonomi/eko14.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Doktorlar memur olmasın' önerisi 
</HEADLINE>
<TEXT>

   ANKARA Milliyet 
   
   TBMM Yolsuzlukları Araştırma Komisyonu'nun raporunda, "Neşter" operasyonunda ortaya çıkan yolsuzluk örnekleriyle sarsılan sağlık alanına yönelik ilginç öneriler de yer aldı. Raporda, yolsuzlukları önlemek için doktorların memur statüsünden çıkarılması ve performansa dayalı ücretlendirme yapılması önerildi. CHP'nin, sağlık alanında özelleştirmeye karşı olduğunu her platformda vurgulamasına karşın CHP'li milletvekillerinin imzasını taşıyan raporda, "sağlık kurum ve kuruluşlarının özelleştirilmesi" de istendi. 
   Doktorları, sağlık sektörünün "temel taşı" olarak niteleyen raporda, "ikinci kalitesi olmayan ve mesai ile sınırlandırılamayan yoğun çalışmasına karşın sosyal ihtiyaçlarını dahi karşılamaktan uzak cüzi gelirli devlet memuru olması"nın doktorları yolsuzluğa ittiği anlatıldı. Raporda, hastane yönetiminde başhekimlik yerine profesyonelliğe geçilmesi önerildi. Raporda, profesyonelliğin özelleştirme öncesi ilk adım olduğunu vurgulandı. 
   
   
</TEXT>
</DOC>
