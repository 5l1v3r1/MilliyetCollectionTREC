<DOC>
<DOCNO> 183413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/soneko40.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD Türkiye yapısal reformlarda başarılı 
</HEADLINE>
<TEXT>

     Ekonomik İşbirliği ve Kalkınma Örgütü OECD , Türkiye'nin yapısal reformlarda başarılı olduğunu belirtti. 
     Birleşik Arap Emirlikleri'nin Dubai kentinde 23 Eylül'de resmen başlayacak olan IMF-Dünya Bankası yıllık toplantıları nedeniyle OECD tarafından yayımlanan bir değerlendirmede, Türkiye'nin yapısal reformlarda başarılı bir uygulama içinde olduğu vurgulandı. 
     OECD'nin değerlendirmesinde, uygulanmakta olan reformların Türkiye'nin ekonomik altyapısının, dolayısıyla istikrarını güçlendireceği belirtilirken, bu reformların Türkiye'yi AB standardlarına daha da yaklaştıracağı kaydedildi. 
     Toplantılar çerçevesinde yayınlanan uluslararası finans raporlarında ise Türkiye'nin makro ekonomik dengelerinin hedeflendiği gibi gitmesi nedeniyle Türk tahvillerinin gelişmekte olan piyasalar tahvilleri arasında en cazip tahvil haline geldiği vurgulanıyor. 
     Uluslararası finans raporlarında, ekonomik programın devam ettirilmesinin Türkiye'nin kredibilitesini de yükselteceği ifade ediliyor. 
     Raporlarda ayrıca, ABD kredisinin yaklaşık 2 milyar dolarlık ilk diliminin Ekim ayı sonuna doğru Türkiye'ye kullandırılabileceği de kaydediliyor. 
     
     TÜRKİYE İLGİ ODAĞI 
     IMF ve Dünya Bankası yıllık toplantılarının bu yılki ilgi odağını Türkiye oluşturuyor. 
     Özellikle uluslararası finans kuruluşlarının Türk ekonomisindeki gelişmeleri yakından öğrenmek istedikleri, bu amaçla da Uluslararası Finans Enstitüsü'nün Türkiye'ye özgü bir toplantı düzenlemeye karar verdiği belirtiliyor. 
     Enstitü'nün Başkanı Charles Dallara'nın yarın akşam düzenleyeceği ve Başbakan Recep Tayyip Erdoğan'ın da açılış konuşmasını yapacağı yemeğe büyük ilgi olduğu ifade ediliyor. 
     Toplantıların resmi açılışı öncesinde G-24 ülkelerinin ekonomi ve maliye bakanları, yarın bir toplantı gerçekleştirilecek. 
     Pazar gününden itibaren ise Uluslararası Para ve Mali Komite toplantıları başlayacak. Pazartesi günü de Kalkınma Komitesi toplantısıyla yıllık toplantılarına devam edilecek. 
     
</TEXT>
</DOC>
