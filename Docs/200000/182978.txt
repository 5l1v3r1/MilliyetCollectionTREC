<DOC>
<DOCNO> 182978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur07.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Son yolculuğuna giyemediği gelinliğiyle uğurlandı 
</HEADLINE>
<TEXT>

     ELBİSTAN Kahramanmaraş , DHA 
     

KAHRAMANMARAŞ'ın Elbistan İlçesi'nde düğün davetiyesini dağıtırken trafik kurbanı olan 25 yaşındaki Servet Doğan, gelinliğiyle son yolculuğuna uğurlandı. 
     Elbistan Adliyesi'nde katip olarak çalışan Servet Doğan, önceki gün düğün davetiyelerini dağıtmak için ağabeyi 33 yaşındaki Cengiz Doğan'la evden çıktı. Cengiz Doğan'ın kullandığı 24 AK 375 plakalı otomobil, Pınarbaşı Mahallesi Kaynarca mevkiinde 38 yaşındaki Abdullah Güçlü yönetimindeki kamyonla çarpıştı. Otomobilin 30 metre sürüklendiği kazada, bugün Uşak Emniyet Müdürlüğü'nde görevli polis memuru İlhami Marangoz'la evlenecek olan Servet Doğan otomobilde sıkışarak hayatını kaybetti. Ağabeyi ise ağır yaralandı. 
     
     ADLİYEDE TÖREN 
     Bugün Elbistan Belediyesi Düğün Salonu'nda saat 19.30'da yapılacak düğününe hazırlanırken yaşamını yitiren Servet Doğan'ın cenazesinde gözyaşı sel oldu. Doğan'ın cenazesi dün Devlet Hastanesi morgundan alınarak görev yaptığı adliye önüne getirildi. Birlikteliğimizi evlilikle noktalayacağımız bu mutlu günümüzde aramızda olmanızdan onur duyarız' notunun yazdığı davetiyelerini dağıtırken ölüme giden Servet Doğan'ın cenaze törenine Kaymakam İsmail Küreci, Belediye Başkanı Abdullah Paksoy, Cumhuriyet Başsavcı Vekili Doğan Korkmaz, hakimler, savcılar, mesai arkadaşları ve yakınları katıldı. 
     Giyemediği gelinliğinin örtüldüğü tabutla cenazesi getirilen Doğan'ın polis nişanlısı İlhami Marangoz sinir krizleri geçirdi. Servetim kayboldu. Gitme Servet'im' diyerek gözyaşı döken Marangoz'u yakınları güçlükle teselli etti. Buradaki törenin ardından genç kızın cenazesi, Ulu Cami'de kılınan cenaze namazından sonra Hocazade Mezarlığı'nda toprağa verildi. 
     
</TEXT>
</DOC>
