<DOC>
<DOCNO> 165572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sondun23.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Eminem şarkıcılığı bırakmayı düşünüyor... 
</HEADLINE>
<TEXT>

     Ünlü rap şarkıcısı Eminem, şarkıcılığı bırakıp yapımcı olmak istediğini söyledi. 
     Eminem, BBC'ye verdiği demeçte, ''son yıllarda çok tükendiğini, artık daha sakin işler yapma zamanının geldiğini'' belirtti. Ünlü şarkıcı, ''Hep ön planda olmak istemiyorum. Yapımcı olarak isim yapmak ve arkama yaslanmak istiyorum'' diye konuştu. 
     Çevirdiği ''8 Mil'' filminde kendi hayatını oynamasına ve filmin başarılı olmasına rağmen, oyunculuktan zevk almadığını kaydeden Eminem, başkasının koyduğu kurallara uymak zorunda kaldığını söyledi ve film setini hapishaneye benzetti. 
     ''Çok iyi bir filmdi, çok iyi bir roldü, ama bir daha asla yapmayacağım'' diyen Eminem, kızı Hailie Jade Scott için istediği tek şeyin, ileride normal ve düzenli hayat sürmesi olduğunu ifade etti. 
     
</TEXT>
</DOC>
