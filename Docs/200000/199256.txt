<DOC>
<DOCNO> 199256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko15.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Devekuşu çiftlikleri hayal kırıklığı yarattı... 
</HEADLINE>
<TEXT>

     Eti, yumurtası, derisi ve tüyü iyi gelir getirdiği düşünülerek büyük yatırımlarla açılan devekuşu çiftliklerinin hayal kırıklığı yarattığı belirtildi. 
     Konya'nın Beyşehir İlçesi'nde tüfek sektörünün zora girmesinden sonra devekuşu yetiştiriciliği işine giren Üzümlü Beldesi'nde 4 ortak, bu işten de umduğunu bulamayınca çiftliği kapatıp, devekuşlarını büyük zararlarla elden çıkarmak zorunda kaldı. 
     Çiftlik ortaklarından Hasan Özcürcü, 85 bin dolarlık bir yatırımla girdikleri bu sektörden yaklaşık 70 bin dolarlık zararla çıktıklarını belirterek, ''Kamuoyunda eti, sütü, tüyü, derisi her şeyi para diye popüler hale getirilen bu işe girenler, bizim gibi yanıldıklarını çok kısa süre sonra anladılar'' diye konuştu. 
     2001 yılının başlarında 4 ortak olarak bu sektöre yatırım yaptıklarını belirten Özcürcü, 32 dönümlük bir arazide kurdukları çiftlikte damızlıklarla 130 devekuşu sahibi olduklarını anlattı. Özcürcü, Şubat krizi ile sarsıldıklarını, ardından devekuşu yem fiyatlarının iki katına yükselmesinin kendilerini sıkıntıya soktuğunu söyledi. 
     
     ALICI BULAMADILAR 
     Devekuşu etini ihraç etmek bir yana iç piyasada bile değerlendiremediklerini dile getiren Özcürcü, devekuşlarından 50'sini, kesimini yapıp, kasaplara ve büyük mağazalara kilosu 10 milyon liradan, yani dana eti fiyatından satmalarına rağmen umdukları talebi göremediklerini kaydetti. 
     Yeni doğan civcivleri de satmak istediklerini, ancak onlara da hobi olarak bakmak isteyenler dışında müşteri bulamadıklarını ifade eden Özcürcü, şöyle konuştu 
     ''Tanesini 2 bin dolar ödeyerek aldığımız devekuşlarından en son elimizde kalan 83'ünü Alanya'da bu işe girmek isteyen bir yatırımcıya 11 bin dolar karşılığında satmak durumunda kaldık ve geriye baktığımızda zaman ve sermaye kaybettiğimizi gördük. Türkiye'nin değişik yerlerinde bulunan diğer devekuşu çiftlikleri de önemli bölümü aynı akıbetle karşı karşıya. Fakat talep olmadığı için ellerinden çıkaramıyorlar.'' Özcürcü, bu sektöre pazar araştırması yapmadan, anlatılanlara kanarak, karlı olduğunu düşünüp yatırım yapmak isteyenlerin aynı duruma düştüğünü, kendilerinin de boş kalan çiftliklerinde ilerde büyükbaş hayvan çiftliği kurmayı düşündüklerini söyledi. 
     
     YATIRIMLAR GERÇEK MALİYETİNİ AŞTI 
     Beyşehir Tarım İlçe Müdürü Osman Yıldırım ise, devekuşu üretiminin Türkiye'de tarım il ve ilçe müdürlüklerinin dışında geliştiğini, bakanlığın bu konuda herhangi bir teşvikinin olmadığını kaydetti. 
     Son yıllarda devekuşu sektörünün popüler hale gelmesiyle birlikte zincirleme olarak kurulmaya başlayan çiftliklerin gerçek fiyatlarının çok üzerinde maliyetler harcanarak oluşturulduğunu vurgulayan Yıldırım, ''Anavatanı Güney Afrika'dan ilk geldiğinde 600-700 dolara alıcı bulan bu hayvanların damızlıkları daha sonra yatırımcılara 2500-3000 bin dolardan satıldı'' dedi. 
     Devekuşu ürünlerinin pazar durumu hakkında iyi araştırma yapılmadan, büyük yatırımlara girenlerin hayal kırıklığına uğradığını belirten Yıldırım, ''Halbuki, bu işe gerçek fiyatlarla girilebilseydi, ülkemizde kar getiren bir sektör oluşabilirdi. Kamuoyunda tanıtımı ve reklamı iyi yapılan devekuşu üretiminden, bu işe ilk giren birkaç firma kazandı'' diye konuştu. 
     
</TEXT>
</DOC>
