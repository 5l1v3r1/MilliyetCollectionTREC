<DOC>
<DOCNO> 191289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/guncel/gun07.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
2500 Yunanlı İstanbul'a geldi 
</HEADLINE>
<TEXT>

      SİNAN TOROS İstanbul 
   
   İkinci Dünya Savaşı'nda İtalyan ve Nazi ordularına karşı verilen mücadelenin başlangıç tarihi olan 28 Ekim kutlamaları nedeniyle beş günlük tatile giren Yunan halkı, uçaklarla akın akın Türkiye'ye gelmeye başladı. Salı gününe denk gelen 28 Ekim'i hafta sonu tatili ile birleştiren Yunanlılar, bu kısa tatili Türkiye'de geçirmek için sıraya girdi. Atatürk Havalimanı'na iki gün içinde Atina'dan 16 uçakla 2 bin 500 Yunanlı turist geldi. 
   Atina'nın neredeyse boşaldığını belirten Olimpic Havayolları yetkilileri, "Yunanlılar yakın ve komşu ülke olduğu için Türkiye'yi seçiyorlar" dedi. İstanbul'a gelen Yunanlılar, milli mücadele kararını kutlama bayramları için genelde Türkiye'yi tercih ettiklerini ve Türk halkı ile bütünleşme arzusu içinde olduklarını söylediler. Yunanlılar, Fener Rum Patrikhanesi başta olmak üzere İstanbul'un tarihi ve turistik yerlerini de gezecekler. 
   
   
</TEXT>
</DOC>
