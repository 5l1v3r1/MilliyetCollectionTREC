<DOC>
<DOCNO> 154870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo11.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mucizenin adı Konyaspor... 
</HEADLINE>
<TEXT>

     Sezon öncesi büyük sıkıntılar yaşayan ve son anda kayyumdan dönen İkinci Lig A Kategorisi lideri Konyaspor, bugün şampiyonluğun en büyük adayı oldu. 
     Teknik direktör Hüsnü Özkara, sezonun başlamasına az bir zaman kala göreve getirildiği Konyaspor'un çekilen zorluklardan sonra Konya Valiliği öncülüğünde kayyumdan kurtulduğu anımsattı. 
     O günlerde tamamen dağılan takımda sadece Ünsal, Abdullah, Ulaş ve Hayri'nin bulunduğunu belirten Özkara, 2 gün gibi kısa süre içinde yeni bir takım kurduklarını söyledi. 
     Bütün takımlar ikinci hazırlık döneminden dönerken Konyaspor'un ligin başlamasına 15 gün kala hazırlıklara başladığını vurgulayan Özkara, şunları anlattı 
     ''Normalde bir takmımın lige hazırlanması için 6 hafta gerekir. Ancak bizim zamanımız yoktu ve en kısa zamanda hazırlanmamız gerekiyordu. Futbolcuların birbirini tanımaları ve uyum sağlamaları için çok çaba harcadık. İlk yarının başlarında oyun sistemimizi oturtamadığımız için büyük zorluklar çektik.'' İçindeki başarı arzusu sönmemiş, hedefi olan futbolcular konusundaki seçimlerinin meyvesini vermeye başladığını ve takımın kısa süre içinde etkili futbol ortaya koymaya başladığını ifade eden Özkara, ilk yarıyı hedefledikleri yerde bitirdiklerini söyledi. 
     
     ''BAŞARI MUCİZE'' 
     İkinci yarıya, maçların daha zorlu geçeceği bilinciyle hazırlandıklarını ve her maça final havasında çıktıklarını belirten Özkara, şöyle devam etti 
     ''Hedefimiz Süper Lig'e ulaşmak için elimizden gelenin fazlasını yapmaya çalıştık. Yönetim maddi sıkıntılarla mücadele ederken, biz sahada şampiyonluk için savaştık. İkinci yarıda Şekerspor maçına kadar deplasmanda galip gelemedik. İyi futbol ve çok pozisyona karşın istenilen puanlara ulaşamadık. Ancak, Şekerspor maçı bizim için dönüm noktası oldu. O maçtan sonra hiç kaybetmedik.'' Kayyumdan dönerek şampiyonluğa koşan Konyaspor'un başarısını ''mucize'' olarak değerlendiren Özkara, ''Bütün zorluklara karşın gösterdiğimiz bu başarı, aynı zamanda akademik tez konusu olacak kadar önemlidir. 10 yıllık hasreti sona erdirip, bu yıl Süper Lig'e çıkacağız'' diye konuştu. 
     
</TEXT>
</DOC>
