<DOC>
<DOCNO> 156491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/guncel/gun01.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Nereye kaçalım 
</HEADLINE>
<TEXT>

Türkiye'nin fiziki haritasının da yer aldığı bir broşür hazırlayan DASK'ın verilerine göre, ülkemizin yüzde 96'sı deprem bölgesi... 
     İSTANBUL Milliyet 

     İstanbul depremi hakkındaki tahminler, tartışmalar gündeme geldikçe, risk haritaları önem kazanıyor. Doğal Afet Sigortaları Kurumu'nun DASK hazırladığı "Türkiye'nin Fiziki Haritası" da riskli bölgeleri derecelendirerek göstermesi açısından dikkat çekiyor. 
     Derecelerin renklerle gösterildiği haritada, İstanbul'un güneyi birinci derecede riskli bölge içinde yer alıyor. Haritada Ege, Güney Karadeniz ve Doğu Anadolu en riskli, Karaman ise en risksiz bölgeler olarak görülüyor. DASK'ın hazırladığı broşürde, depremle ilgili şu ifadeler yer aldı 
     "Ülkemiz, jeolojik yapısı ve iklim özellikleri nedeniyle büyük can ve mal kayıplarına yol açan doğal afetlerle sık sık karşılaşan ülkeler arasındadır. Son 60 yıl içinde doğal afetlerin yol açtığı yapısal hasar istatistikleri dikkate alındığında, hasarların üçte ikisinin deprem nedeniyle meydana geldiği görülmektedir. Bu nedenle de ülkemizde doğal afet denilince akla öncelikle deprem gelir. Şu anda geçerli olan deprem haritası esas alındığında, ülkemizin yüzde 96'sının, farklı oranlarda tehlikeye sahip deprem bölgeleri içerisinde olduğu ve nüfusumuzun yüzde 98'inin bu bölgelerde yaşadığı görülmektedir." 
     
'Gemiyi en son kaptan terk eder'      Bingöl depreminin ardından halk çadırlarda kalırken, Vali Hüseyin Avni Coş, "Kendisine çadır alıyor, bize vermiyor" söylentileri çıkmasın diye büyük hasar gören konağında kalıyor. Balkonu yıkılan, oda duvarları ve kirişlerinde çatlaklar meydana gelen Karşıyaka'daki konutunda hayatına devam eden Vali Coş, şöyle konuştu 
     "Can güvenliğimi sağlamak için çadırda kalmam uygun düşmezdi. Bu nedenle, hasarlı da olsa konutumu ve makamımı kullanıyorum..." İldeki 25 bin binadan şu ana kadar 16 bininde hasar tespit çalışması yapıldığını kaydeden Coş, valilik konutunun henüz incelenmediğini de sözlerine ekledi. Coş, şöyle devam etti 
     
     'HENÜZ İNCELENMEDİ' 
     "Herhalde bizim konutu unutmuşlar. Depremin ilk günleri eve gitme fırsatı bulamadım, makamımda sabahladım. Konuttaki hasarı da daha sonra gördüm. Gemiyi son terk eden kaptandır. Hasar tespit çalışmalarında da valilik binası için 'az hasarlı' şeklinde rapor verildi. Binada kalmakta teknik yönden sakınca görülmüyorsa, bu binaların kullanılabileceğini halkımıza göstermemiz lazım." 
     
Müteahhitler tutuklanacak      ŞEYHMUS ÇAKAN ADİL ÖNAL DHA 

     Bingöl Cumhuriyet Savcılığı, depremde yıkılan binaları yapan yedi müteahhit hakkında gıyabi tutuklama kararı çıkardı. Polis ve jandarma, müteahhitleri aramaya başladı. Depremden 13 gün sonra haklarında gıyabi tutuklama kararı çıkarılan müteahhitler arasında Şeref Bozkuş, Yusuf Korkmaz, Emin Polat, Ahmet Mefrah Artukaslan, M. Ali Ünlüsoy, Ahmet Bezencir ve Yaşar Turan yer aldı. Bingöl Barosu, Çeltiksuyu YİBO'da yaşamını yitiren öğrencilerin ailelerinin tazminat davası açabileceğini açıkladı. Ailelere hukuksal destek verebileceklerini belirten baro yetkilileri, halen sadece altı depremzedenin başvuruda bulunduğunu söyledi. 
     

</TEXT>
</DOC>
