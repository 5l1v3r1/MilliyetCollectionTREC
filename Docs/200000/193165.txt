<DOC>
<DOCNO> 193165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/siyaset/siy06.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
10 SORU 10 CEVAP 
</HEADLINE>
<TEXT>
   Kamu Yönetimi Yasa tasarısı ne getiriyor 
   
   Hükümet, dokuzu geçici 60 maddeden oluşan Kamu Yönetimi Temel Kanun tasarısıyla ilgili çalışmalarını tamamladı. Başbakan Yardımcısı Mehmet Ali Şahin, yasanın uygulamaya geçilmesiyle 500 milyon dolarlık tasarruf sağlanacağını belirtti. Müsteşar Ömer Dinçer de tasarının devletin üniter yapısına yönelik tehdit oluşturmadığını, hantal bürokrasinin "obezite" aşırı kilolu duruma geldiğini savundu. 
   
   Merkezi idarenin görevi bundan sonra ne olacak 
   Adalet, savunma, güvenlik, istihbarat, dış ilişkiler, maliye, hazine, dış ticaret, eğitim, diyanet, vakıflar, sosyal güvenlik, tapu kadastro, nüfus ve vatandaşlık, sivil savunma, gümrük hizmetleri ve piyasalara ilişkin düzenlemeleri yapacak. Diğer görev ve yetkileri mahalli idarelere geçecek. 
   
   Bakanlık sayısı ne olacak 
   Üçü başbakan yardımcısı olmak üzere en fazla 8 devlet bakanı atanabilecek. 15 icracı bakanlıkla kabine 23 kişiden oluşacak. 
   
   Hangi kurumlar kapatılacak 
   Savunma Sekreterliği, Başbakanlık Yüksek Denetleme Kurumu ile Köy Hizmetleri Genel Müdürlüğü kaldırılacak. Cumhurbaşkanı'nın kadrolaşma ve karmaşa olacağı uyarısı üzerine Milli Eğitim ve Sağlık bakanlıkları personelinin yerel yönetimlere devri 5 yıllık süreye yayılacak, diğer bakanlıklarda bu süre 1 yıl olacak. 
   
   Denetim mekanizması nasıl işleyecek 
   İçişleri, MEB, Maliye, Sağlık ile Çalışma bakanlıkları dışında hiçbir bakanlık ana hizmet şeklinde denetim ve rehberlik birimi oluşturamayacak. Bu beş bakanlık dışındakilerin dış denetimini Sayıştay, iç denetimini kamu kurumlarının yöneticileri veya ilgili kurumun üst yöneticisinin görevlendireceği elemanlar yapacak. Sayıştay, her ilde bir şube açarak mahalli idarelerin denetimini gerçekleştirecek. 
   
   Hangi bakanlıkların taşra teşkilatı olacak 
   Adalet, Milli Savunma, İçişleri, Maliye ve Çalışma bakanlıkları taşra teşkilatları örgütlenebilecek. 
   
   Üst düzey yöneticiler geldikleri hükümetle gidecek mi 
   Müsteşarlarla, üst düzey çalışanlar geldikleri hükümetle gidecek ve müşavir olacaklar. 
   
   Hangi kurumlar yurtdışında örgütlenebilecek 
   Dışişleri Bakanlığı ile Türk İşbirliği ve Kalkınma İdaresi Başkanlığı hariç bakanlıklar ve diğer kamu kurumları yurtdışı teşkilatı kuramayacak. 
   
   Vatandaşla mahalli idare arasındaki anlaşmazlık nasıl çözülecek 
   Her ilde mahalli idarelerle vatandaşlar arasında anlaşmazlığı çözmek amacıyla ombudsmanlar halk denetçisi seçilecek. 
   
   Hangi kurumlar tasarı kapsamına alınmayacak 
   Yasama ve yargı organları, TSK, TBMM ve Cumhurbaşkanlığı kanun kapsamında olmayacak. 
   
   Çalışanların verimliliği nasıl ölçülecek 
   Kamuda performans denetim sistemi uygulanacak. Verimlilik ve etkililik denetimi yapılacak. n ANKARA Milliyet 
   
   
   
   
   
   
</TEXT>
</DOC>
