<DOC>
<DOCNO> 172844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sontur09.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya, tellak arıyor.. Verilecek maaş 2 milyar lira... 
</HEADLINE>
<TEXT>

     Almanya'nın çeşitli kentlerinde yüzme havuzları ve Türk hamamı işleten bir şirketin, Türkiye'den eğitimli tellak ve natır talep ettiği bildirildi. 
     Türkiye İş Kurumu İŞ-KUR Genel Müdürlüğü, ''Pirnas Bader'' firmasının yaptığı başvuruyu, hamamcılığın yaygın olduğu Ankara, İstanbul, İzmir, Adana, Bursa ve Tokat il müdürlüklerine birer yazı göndererek duyurdu. 
     Ancak, yaklaşık bir ay önce yapılan duyurulara rağmen, kaplıca ve hamamlar kenti Bursa'dan sadece bir tellak, başvuruda bulundu. Diğer kentlerden de 7 kişinin, Almanya'da tellaklık yapmak için İŞ-KUR'a başvurduğu, henüz natır müracaatının olmadığı öğrenildi. 
     İŞ-KUR yetkilileri, şu ana kadar başvuruda bulunan kişilerin evraklarının firmaya gönderileceğini belirterek, ''Talebinde kaç eleman istediğini belirtmeyen firma, yapacağı değerlendirmenin ardından yaklaşık 2 milyar lira ücretle işe başlatacağı kişileri belirleyecek. Biz de bu kişileri Almanya'ya göndereceğiz'' dediler. 
     Bu arada, Bursa'dan tellaklık için başvuruda bulunan Mehmet Ali Coşkun, 10 yıllık tellaklık belgesi ve masör diploması bulunduğunu, Türkiye'de istediği koşullarda iş bulamadığı için Almanya'ya gitmek istediğini söyledi. 
     Türkiye'de tellakların kazancının iyi olmadığını, sadece turistik otellerde çalışan meslektaşlarının, müşterilerin bahşişleri sayesinde ayakta durabildiklerini anlatan Coşkun, ''Almanya'da en az 1.500-2.000 euro ücret alacağımı sanıyorum. Buna bahşişler dahil olmayacak. Bu da biz tellaklar için çok cazip bir rakam'' dedi. 
     Bursa Otelciler, Hamamcılar ve Pansiyoncular Odası yetkilileri ise hamamların, az sayıdaki müşterinin talebini karşılamak üzere tellak bulundurduğunu, kese ve masaj karşılığında alınan 5 milyon liranın tamamını vermelerine rağmen tellakların yeterli para kazanamadığını söylediler. 
     Tellakların, kaplıcalarda 10 milyon liraya, 5 yıldızlı otellerde ise 20 milyon liraya kese ve masaj yaptıklarına işaret eden yetkililer, ''Buralarda çalışan tellaklar bile bahşişlerle birlikte en fazla 600-700 milyon lira ücret alıyor. Artık hamam kemerlerinde iş öldü, tellaklık can çekişiyor. Böyle bir ortamda Alman firmasının tellak talebinde bulunmasını, tellakların yurtdışına açılması açısından bir umut olarak görüyoruz'' diye konuştular. 
     Yetkililer, başvuru sayısının azlığını ise tellakların İŞ-KUR'un duyurusundan haberdar olmamalarına bağladılar. 
     
</TEXT>
</DOC>
