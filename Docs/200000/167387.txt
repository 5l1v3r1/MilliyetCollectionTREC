<DOC>
<DOCNO> 167387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur44.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk kavgasında 41 kişi adliyelik oldu... 
</HEADLINE>
<TEXT>

     Şanlıurfa'da, Alpak ve Erkan ailelerinin çocuklarının oynarken kavga etmeleri üzerine başlayan ve 38 kişinin yaralanmasıyla sonuçlanan tüfek, tabanca, taş ve sopalı kavgada, gözaltına alınan 41 kişi adliyeye sevk edildi. 
     İl Jandarma Komutanlığı'na bağlı ekipler tarafından gözaltında alınan sanıkların, ifadeleri alındı. Daha sonra Şanlıurfa Devlet Hastanesi'nde sağlık kontrolünden geçirilen sanıklar ile tedavisi tamamlanan diğer sanıklar, 2 askeri araçla Adliye Binası'na getirildi. 
     İl Jandarma Komutanlığı ve Emniyet Müdürlüğü ekipleri, adliye girişinde yoğun güvenlik önlemleri alarak, yaya geçişlerine izin vermeyip, olası bir müdahaleyi önlediler. Olaya karışan 41 kişi, Adliye Binası'nın boşaltılmasının ardından içeri alındı. 
     Cumhuriyet Savcılığı'nda ifade vermeye başlayan sanıklar, daha sonra nöbetçi mahkemeye sevk edilecekler. 
     
     OLAY 
     Merkeze bağlı Uğurlu Beldesi meydana gelen olayda, her iki aile üyesinden çok sayıda kişi, belde girişindeki Belediye Hizmet Binası'nda karşılaşarak, tüfek, tabanca, taş ve sopayla birbirlerine saldırmıştı. Kavgada bazı otomobillerin camları kırılmış, 38 kişi ise yaralanarak Şanlıurfa'daki çeşitli hastanelerde tedavi altına alınmıştı. 
     İl Jandarma Komutanlığı'na bağlı ekipler de olay sonrası belde girişinde oluşturulan barikatları kaldırıp, 2 panzerle sabaha kadar devriye gezerek, kavgaya karışan 41 kişiyi gözaltına almıştı. 
     
</TEXT>
</DOC>
