<DOC>
<DOCNO> 163518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sonspo23.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaddafi'nin oğlu neden Perugia'da oynamak istiyor 
</HEADLINE>
<TEXT>

     Libya lideri Muammer Kaddafi'nin oğlu El Saadi Kaddafi'nin, İtalya Birinci Futbol Ligi takımlarından Perugia ile gelecek sezon için prensipte anlaşması bazı tartışmalara neden oldu. 
     Geçen pazar günü yaşanan sürpriz gelişmede Perugia Başkanı Luciano Gaucci ve teknik direktör Serse Cosmi ile Roma'daki Grand Hotel'de görüşen Kaddafi'nin 1 Temmuz'da takımla antremana çıkacağı ve daha sonra sözleşme imzalayacağı açıklandı. 
     İtalya'nın en köklü takımlarından olan ve bu sezonu şampiyon tamamlayan FC Juventus'un yüzde 7 hissesine 6.4 milyon dolarlık sahip olarak kulübün yönetim kuruluna giren Kaddafi'nin, aynı zamanda İtalya İkinci lig takımlarından Triestina'nın da yüzde 33 hissesine sahip olduğu ama bunu gizlediği, ekonomik krizde olan SS Lazio'ya da ortak olmanın yollarını aradığı öne sürülüyor. 
     28 yaşında olan Saadi'nin ABD'de mühendislik okuması, Libya ordusunda albay olarak görev yapması ve Libya gizli servisinin başkanının kızıyla evli olduğu bilinirken, futbol dünyasına girmekte bu kadar ısrarlı olması, basında çıkan bazı yorumlara göre ''ticari ve Libya'yı Avrupa'ya yakınlaştırma amaçlı'' diye ifade ediliyor. 
     Geçen yıl ilk kez İtalya Kupası İtalya dışında Libya'nın Trablusgarb kentinde oynanırken, Kaddafi'nin bunu organize etmek için finali oynayan Juventus ve Parma takımlarına toplam 1 milyon dolar ödediği ileri sürülüyor. 
     Libya'da Futbol Federasyonu Başkan Yardımcısı, Libya El İttihad takımının başkanı ve oyuncusu olan Kaddafi, Afrika Futbol Konfederasyonu'nun da başkan adayları arasında bulunuyor. Bu arada 28 yaşında orta sahanın sol kanadında oynayan Saadi'nin her zaman yanında korumaları bulunmasının şimdiden Perugia'da tedirginlik yarattı. 
     İtalya'da bulunduğu sürede Ferrari marka arabasıyla dolaşan Kaddafi'nin antremanlara korumalı mı yoksa korumasız mı çıkacağı merak ediliyor. Öte yandan Kaddafi'nin Perugia ile sözleşme imzalaması halinde ne kadar kazanacağı açıklanmadı. 
     İtalyan basınındaki haberlerde Saadi'nin ''Para almayacağım. Bunu kulübe bağışlayacağım'' dediği haberleri yer alırken, Perugia Başkanı Gaucci'nin kendisinin reklamını yapmak ve kulübe finansman sağlamak için Kaddafi'yi kabul ettiği öne sürülüyor. 
     
</TEXT>
</DOC>
