<DOC>
<DOCNO> 192493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko38.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, Kasım ayı borçlanma stratejisini açıkladı... 
</HEADLINE>
<TEXT>

     Hazine, Kasım ayında 5 Kasım 2003 ihraç tarihli, biri 259 gün vadeli bono, diğeri 406 gün vadeli tahvil olmak üzere iki ayrı ihale düzenleyecek. 
     Ayrıca 12 Kasım 2003 valörlü 91 günlük referans bono ihalesi yapılacak. 
     Hazine Müsteşarlığı'ndan yapılan yazılı açıklamaya göre, söz konusu ihalede net 1 katrilyon 826 trilyon lira tutarında bono ihraç edilecek. Bu miktar Ekim ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'ine denk geliyor. 
     Geri ödeme tarihi 11 Şubat 2004 olarak belirlenen bu ihalede ROT ve ihale sonrası teklif yoluyla satış yapılmayacak. 
     Bu arada, iç borçlanma ihaleleri genelde Salı günleri düzenlenecek ancak Hazine, piyasalar uygun olduğunda diğer günlerde de ihale düzenleyebilecek. 
     Düzenlenecek ihalelerin detayları ihale gününden en az bir gün önce kamuoyuna duyurulacak. 
     Açıklamada, piyasa yapıcılığı sistemi çerçevesinde, söz konusu ihaleler için değişim işlemine konu geri alınacak devlet iç borçlanma senetlerine ilişkin fiyat listesi de yeraldı. 
     
</TEXT>
</DOC>
