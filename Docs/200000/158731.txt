<DOC>
<DOCNO> 158731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sontur07.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Alanya'da katliam gibi trafik kazası.. 
</HEADLINE>
<TEXT>

     Antalya'nın Alanya İlçesi'nde meydana gelen trafik kazasında 8 kişi öldü, 1 kişi yaralandı. 
     Gazipaşa'dan Alanya yönüne giden Salih Paltalı 20 yönetimindeki 07 E 1050 plakalı otomobil ile karşı yönden gelen Egemen Düzgören'in 28 kullandığı 07 N 4382 plakalı otomobil, Grand Kaptan Otel önünde çarpıştı. 
     Sabah saatlerinde meydana gelen kazada, otomobil sürücüsü Egemen Düzgören ile aynı otomobilde bulunan Servet Çokol 24 , Emrah Yıldız 27 , Finlandiya uyruklu Talya Tulukki ve kimliği belirlenemeyen bir kadın ile diğer otomobilin sürücüsü Salih Paltalı, aynı otomobilde yer alan Ümit Delen 28 ve kimliği belirlenemeyen bir kadın olay yerinde hayatını kaybetti. Yaralanan Yücel Cılızlar 24 , Alanya Devlet Hastanesi'ne kaldırıldı. 
     Yücel Cılızlar, polise verdiği ifadede, kazaya, Egemen Düzgören'in tehlikeli araç kullanmasının neden olduğunu söyledi. Cılızlar, Egemen Düzgören'in yolda slalom yaparak gittiğini ve otomobili, karşı yönden gelen araçların üzerine sürdüğünü, kendilerinin sürekli uyarmasına rağmen oyun oynamaya devam ettiğini, son oyunda ise kazanın meydana geldiğini söyledi. 
     
     Mumcu "Yol bir an önce bitmeli" 

     Kültür ve Turizm Bakanı Erkan Mumcu, Alanya'da 3'ü turist 8 kişinin ölümüyle sonuçlanan trafik kazasının, Antalya-Alanya karayolunun bir an önce bitirilmesi mesajını verdiğini bildirdi. 
     Kültür ve Turizm Bakanı Mumcu, Antalya'nın Serik İlçesi yakınlarındaki Aspendos Antik Tiyatrosu'ndaki incelemelerinin ardından gazetecilerin Alanya'daki trafik kazasını hatırlatmaları üzerine, şunları söyledi 
     ''Kazayı sizden duydum. Biz, bir yılda büyük savaşlarda kaybedilen insan sayısı kadar trafik kazalarında insan kaybeden bir ülkeyiz. Turist ya da vatandaş diye bakmamak lazım. İnsan diye bakmak lazım. Bu kaza bize, yolun bir an önce bitirilmesi gerektiğini söylüyor. Ama kazalar, sadece yola bağlı bir şey de değildir. Sürücülerin de çok dikkatli olması lazım. Kurallara uymak gerekiyor. Yol altyapısının çok kaliteli olduğu ülkelerde de trafik kazaları oluyor. Bu yılın sonunda inşallah Alanya-Antalya karayolunu bitiriyoruz. İnşaata hız veriliyor. Bu yolun altyapısını geliştirdiğimizde işimiz daha kolay olacak.'' 

     
</TEXT>
</DOC>
