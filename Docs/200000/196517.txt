<DOC>
<DOCNO> 196517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/yazar/gunes.html </URL>
<DATE> 2003/11/19/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Büyüme ile fakirlik ortadan kalkar mı 
</HEADLINE>
<TEXT>

   
   Gelir dağılımındaki bozukluk sözcüğü elbette normatif bir niteleme. Üstelik bir referansın belirtilmesi gerekiyor. Neye göre ve hangi zamana göre bozuk olduğu açıklanmadan bilimsel temeli olamaz. Bu nedenle, bozukluk sözcüğü yerine, daha sübjektif bir irdeleme olan adaletsizlik sözcüğü belki daha doğru. Ama nihayet gelir adaletsizliği kavramı da göreli. Artması ya da azalması objektif gerçekler. 
   Gelir dağılımı kavramı bu denli sübjektif olduğundan, bir süredir fakirlik kavramına objektif bir kıstas getirilmeye çalışılıyor. Mesela günde 2 ABD dolarından az kazanan biri dünyada fakir sayılıyor. Diğer bir deyimle ayda 60 dolardan az kazanan. Bu beş kişilik bir aile için ayda 300 dolar ediyor ve ülkemizdeki asgari ücretten hayli yüksek. Yani bu kıstasa göre asgari ücret kazanan 5 kişilik bir aile çok daha fakir. İşsiz olan ise tümden yolsuz 
   Gelir dağılımındaki çarpıklıkla fakirlik arasında da bir ilişki bulunuyor. Ancak fakirliğin olmaması, gelir dağılımının çarpık olmadığına işaret etmiyor. Çok gelişmiş bir ülkede ulusal refah artmış ve fakirlik azalmış olabilir. Ama gelir dağılımı hala çarpık olabilir. Bunun olasılığı hayli az. Bilimsel araştırmalar gösteriyor ki, bu tür ülkelerde küçük bir büyüme artışı gelir dağılımını çok olumlu etkiliyor. Fakir sayısını yarıya indirebiliyor. 
   Ortadoğu ve Kuzey Afrika'da fakirliğin yarıya düşmesi için ise kişi başına gelirin yüzde 33 yükselmesi gerekiyor. Yani 10 yıl boyunca yüzde 2.9 büyüme. Güney Afrika ve Latin Amerika'da ise bu büyümenin yüzde 50 olması gerekiyor. Diğer bir deyimle, 10 yıl boyunca yüzde 4 büyüme tutturulması zorunlu. 
   Anne Epaulard isimli ekonomistin yazın yayımladığı bir araştırmaya göre büyüme ile fakirliğin azalması arasındaki bağ çok önemli. Büyüme olduğunda fakirlik hemen azalmıyor. Fakat kişi başına düşen gelir belli bir düzeyi geçince, büyüme ile olan bu bağ güçleniyor. 
   Öte yandan enflasyonla fakirlik arasında da bir bağ var. Enflasyon belli bir düzeyi geçince büyümeyi olumsuz etkiliyor. Bunun yüzde 10 olduğu iddiası literatürde hayli yaygın. Enflasyon bir yandan, reel ücretlerin erozyona maruz kalmasına neden oluyor, diğer yandan da bankacılıkla alakası olmayan fakir kesimin tasarrufları eriyor. 
   Tutucu ekonomistler, veya liberaller fakirliğin azalmasını ekonomik büyümeye bağlarlar. Zaten her şey devlete bırakılmıştır. Oysa devletin bu konuda yaptıkları görüldükten sonra hiçbir şey yapmadan elin kolun bağlanması da yanlıştır. 
   Sosyal duyarlığa sahip ekonomistler ise, devletin salt fakirliği azaltmak için önlem almasını savunur. Hatta düzelen gelir dağılımının ekonomik büyümeye olumlu etkisi olduğunu iddia eder. Mesela gelir dağılımı düzeldiğinde ülkede beyaz eşya talebi artar. Giderek düzelen gelir dağılımı da böylece tüketim olgusunu güçlendirir. 
   Büyümenin fakirliği azaltması için gerekli ön koşullar refah düzeyinin yüksek olması ve gelir dağılımının çok çarpık olmamasıdır. Ancak ne sürekli dağıtım mekanizmalarını çalıştırmak doğru. Ne de sadece büyümeyi beklemek. Bizde de sosyal demokratlara düşen görev büyümeyi beklemek değil, bir şeyler yapmak. En azından muhalefetteyken, fakirlik sorununu dile getirmek. 
   
      
   
</TEXT>
</DOC>
