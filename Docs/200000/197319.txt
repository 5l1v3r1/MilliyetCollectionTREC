<DOC>
<DOCNO> 197319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sontur27.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Gazeteciler Cemiyeti'nden açıklama... 
</HEADLINE>
<TEXT>

     Gazeteciler Cemiyeti TGC , Başbakan Recep Tayyip Erdoğan ile İstanbul Emniyet Müdürü Celalettin Cerrah'ın basına yönelik açıklamalarının, ''mantıktan çok, duygusallığın ağır bastığı bir ortamda ama sorumluluktan uzak bir yaklaşımla gerçekleştirildiğini'' belirtti. 
     TGC'den yapılan yazılı açıklamada, ''Başbakan Erdoğan ile Emniyet Müdürü Cerrah'ın basına yönelik yersiz suçlamalarının aynı zamanda bir sorumsuzluk örneğini oluşturduğu'' savunuldu. Açıklamada, şu görüşlere yer verildi 
     ''Açıklamalar, mantıktan çok, duygusallığın ağır bastığı bir ortamda ama sorumluluktan uzak bir yaklaşımla gerçekleştirilmiştir. Töreni izlemekle görevli gazetecilerin, can güvenliklerini sağlamakla görevli emniyet yetkilisi ve Başbakan tarafından hedef haline getirilmesini anlamak mümkün değildir. 
     Başarısızlıkları medyaya fatura etmek, alışageldiğimiz bir yaklaşımdır. Ancak ilk kez bu kapsamda ve boyutta bir çarpıtma ile karşı karşıya kaldığımızı vurgulamak isteriz. Bunun, hukuka ve yasalara saygılı olması gereken bir görevli tarafından yapılmış olması ise düşündürücüdür. 
     Eğer iddia edildiği gibi bir gazetecilik uygulaması var idiyse, yalnızca onların gündeme getirilmesi sorumluluk gereği daha doğru olurdu, tartışılması yolu da böylece açılırdı. 
     Sayın Başbakan'ın konuşmasını ayrıca bilgilenme ya da bilgilendirilme hızı açısından da değerlendirmek gerekiyor. Söz ettiği DGM Cumhuriyet Savcılığı'nın yayın yasağı kararı mahkeme tarafından değiştirilerek onanmış ve yasanın öngördüğü sınırlar içine çekilmiştir.'' 
     
     ''AÇIKLAMALAR HAKSIZ'' 
     ''ABD basınını örnek gösteren Emniyet Müdürü, o ülkenin güvenlik görevlilerinin basınla ilişkileri ile bilgilendirme yöntemlerini de öğrenmiş ve uygulamaya koymuş olsaydı, kendisini savunmak için medyayı suçlama yolunu seçmek zorunda kalmazdı'' denilen açıklamaya, şöyle devam edildi 
     ''Milli Güvenlik Kurulu'nu bile demokratikleşme gerekçesiyle şeffaflaştırmayı amaçlayanların, medyanın önüne yeni engeller getirmeyi düşünmelerinin çelişkisinin de ayrıca değerlendirilmesi gerektiği kanısındayız. 
     Türkiye'nin içinde bulunduğu psikolojik koşullar, suçlamalara aynı ağırlıkta yanıt vermemizi engelliyor. Sadece açıklamaların haksızlığı ve hukuka aykırılığını vurgulamakla yetiniyoruz.'' 
     
</TEXT>
</DOC>
