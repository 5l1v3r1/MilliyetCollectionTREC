<DOC>
<DOCNO> 194823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko45.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
JTI İhalenin iptal edilmesini üzüntüyle karşılıyoruz 
</HEADLINE>
<TEXT>

     TEKEL'in sigara işletmelerinin özelleştirilmesinde 1 milyar 150 milyon dolar ile en yüksek teklifi veren Japan Tobacco JT ve JT International JTI , ihalenin iptal edilmesini üzüntüyle karşıladıklarını bildirdi. 
     JTI'dan yapılan yazılı açıklamada, ''Gelecekte açılabilecek yeni bir ihaleye katılıp katılmama konusunda verilmiş bir kararımız bulunmamaktadır, gelişmeleri izlemeyi sürdüreceğiz'' denildi. 
     Konunun tümüyle Türk Hükümeti'nin yetkisi içinde olduğu ve ihalenin geleceği ile ilgili herhangi bir yorum yapmalarına olanak bulunmadığı belirtilen açıklamada, bu konudaki bilgilerin ancak ilgili resmi makamlardan sağlanabileceği kaydedildi. 
     JT International, dünyanın 3. büyük sigara şirketi konumundaki Japan Tobacco'nun bir yan kuruluşu... Tüm dünyada tanınan Camel, Winston, Mild Seven ve Salem gibi sigaraların üreticisi olan JT, 31 Mart 2003 tarihi itibariyle sona eren mali yıl içinde toplam net 4,492 trilyon yen tutarında satış gerçekleştirdi. 
     Merkezi İsviçre'nin Cenevre kentinde bulunan JTI'ın da, Japonya dışında 40'dan fazla ülkede şirketleri, toplam 11 bin çalışanı bulunuyor ve ürünleri 120 ülkede satılıyor. 
     
</TEXT>
</DOC>
