<DOC>
<DOCNO> 179602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur14.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da oldu... Bomba imhası için TSE standardı... 
</HEADLINE>
<TEXT>

     Türk Standartları Enstitüsü, kusursuz bomba imhasının standartlarını belirledi. 
     TSE standardına göre, bomba imha uzmanlarının, öncelikle çevre güvenliğini sağlaması, koruyucu elbise giymesi, şüpheli paketi x-ray cihazı ve steteskop ile kontrol etmesi, bombayı kontrollü biçimde etkisiz hale getirerek, nakletmesi gerekiyor. 
     ''Bomba Uzmanı'' başlığı altında belirlenen standartlar oldukça titiz çalışmayı öngörüyor. 
     Bombaya müdahale edilmeden önce, olay için görevlendirilen personelin amirinden göreve ilişkin bilgi edinmesi, araç-gereç ve ekipmanları kontrol etmesi ve çalışır hale getirmesi, süre ve emniyet açısından gidilecek güzergahı belirlenmesi, almış olduğu görevle ilgili olarak ekip elemanlarını bilgilendirmesi, görev dağılımını yapması ve olay yerine kısa zamanda intikal etmesi gerekiyor. 
     Bomba uzmanlarının imha sırasındaki çalışmaları ise şöyle sıralanıyor 
     Öncelikle çevre güvenliği alınarak, kontrol edilmeli, şüpheli paket önce uzaktan incelenmeli ve müdahale kategorisi belirlenmeli, bomba konulan yerin özelliği değerlendirilmeli, ikincil etkilere benzin, yanıcı madde deposu, gaz boru hattı vb. dikkat edilmeli, olay yeri risk faktörüne göre ambulans ve itfaiye talep edilmeli, müdahale yöntemine göre malzeme ve ekipman hazırlanmalı, parça, basınç ve yangın tesirini en aza indirecek önlemleri alınmalı, bomba imha uzmanı elbisesi giyilmeli, şüpheli paket x-ray cihazı veya steteskop ile kontrol edilmeli. 
     Bombayı kontrollü biçimde etkisiz hale getiren uzmanlar, ilgili birimlerle koordine kurarak, ilgilileri bilgilendirmeli. 
     Standarda göre, bomba imha uzmanının kullanması gereken asgari araç-gereç ve ekipmandan bazıları şunlar 
     Av tüfeği, balık oltası, bilgisayar, bomba robotu, bomba elbisesi, bomba battaniyesi, bomba nakil aracı, bomba ekip otosu, çelik yelek, daktilo, dürbün, fotoğraf makinası, harita ve şehir planı, projektör, jeneratör, koklama detektörleri, steteskop, video kamera, x-ray cihazı, yangın söndürme cihazı. 
     
</TEXT>
</DOC>
