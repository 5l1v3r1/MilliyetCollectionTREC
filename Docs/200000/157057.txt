<DOC>
<DOCNO> 157057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sondun23.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu'ndan KKTC'ye ticari ambargo müjdesi.. 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen'in sözcüsü Jean-Christophe Filori, komisyonun, KKTC'den birlik üyesi ülkelere ihracatın kolaylaştırılması ve Kıbrıs'ta ambargonun karşılıklı kaldırılması konusunda tarafların uzlaşma sağlamasına ilişkin 4 Haziran'da öneriler sunacağını bildirdi. 
     Filori, yaptığı açıklamada, AB'nin yürütme organı olan komisyonun, Haziran ayı başında, KKTC'den AB ülkelerine ticareti kolaylaştırmayı amaçlayan tedbirlerle ilgili ve Kıbrıs'ta iki tarafın da uzlaşmasını destekleyecek öneriler sunacağını kaydetti. 
     Ambargo terimine karşı çıkan Filori, Adalet Divanı'nın KKTC'den gelen ürünlere ilişkin menşe sertifikasına izin vermediğini ifade etti. 
     AB Konvansiyonu toplantıları için Brüksel'e giden Dışişleri Bakanı ve Başbakan Yardımcısı Abdullah Gül, KKTC'ye yönelik ambargonun kaldırılması konusunu AB temsilcileriyle yaptığı görüşmelerde sürekli gündeme getirdiğini belirterek, Kıbrıs konusunda AB'nin önümüzdeki günlerde önemli adımlar atmasının beklendiğini söylemişti. 
     
</TEXT>
</DOC>
