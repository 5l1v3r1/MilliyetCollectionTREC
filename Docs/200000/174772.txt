<DOC>
<DOCNO> 174772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/spor/spo03.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkulan olmadı 
</HEADLINE>
<TEXT>

   Galatasaray taraftarı, Atatürk Olimpiyat Stadı'na trafiğe takılmadan gitti, rahat rahat ayrıldı. Tek şikayet, otopark ve yiyecek fiyatlarının fazlalığı oldu 
      
   Önlemler iyiydi 
   ATATÜRK Olimpiyat Stadı'ndaki ilk resmi maçını dün Diyarbakırspor ile oynayan Galatasaray'ı izlemek için binlerce Sarı - Kırmızılı taraftar akın etti. 60 bine yakın seyirci, alınan önlemler nedeniyle stada rahat ulaştı. Öğlen saatlerinden itibaren yollara düşen Cim - Bomlular sıkıntı çekmezken, sönen ışıklar nedeniyle tribünlerin erken dağılması nedeniyle de yığılma oluşmadı. 1500'den fazla emniyet mensubu da rahatlığın bir başka etkeniydi. 
   
   Otopark tepkisi 
   SARI - Kırmızılı taraftarın en büyük tepkisi ise, stattaki yiyecek ve otopark fiyatlarının pahalılığına oldu. Özel aracıyla gelenler, otopark için 5'er milyon lira ödemek zorunda kaldı. Büfelerde ise bir poşet suyun 1.5, ayranın 2.5, sandviçin ise 4 milyon lira olması tribündekileri çileden çıkardı. Yasağa rağmen seyyar satıcılar da stadın çevresinde cirit attı. Bu arada kapalı tribüne "Yine düştük yollara" yazılı bir pankart asıldı. 
   
   Ya Olimpiyat olsaydı    İstanbul'da düzenlenmesi için yoğun çaba sarfedilen olimpiyatların sembol stadı, tam bir skandala sahne oldu. Jeneratörle çalışan ışıklar iki kez karanlığa gömüldü 
   
   Sınıfta kaldı 
   ATATÜRK Stadı, Galatasaray'a verildikten sonra, eksiklerinin giderilmesi için yoğun çaba sarfedilmesine rağmen, ilk resmi maç sınavında sınıfta kaldı. İstanbul şehir şebekesindeki voltaj düşüklüğü nedeniyle, stat ışıklandırması jeneratör takviyesi ile gerçekleştirilirken, maçın ikinci yarısı tam anlamıyla skandal yaşandı. İstanbul Olimpiyatları için düşünülen modern stat iki kez karanlığa gömüldü. 
   
   Mısır durdurdu 
   LİGE ilk kez ev sahipliği yapan Olimpiyat Stadı önce 52. dakikada fire verdi. Tribünlerin üzerinde yer alan bir bölüm pilon çalışamaz hale gelirken, hakem Hamza Mısır maçı durdurmak zorunda kaldı. 9 dakikalık bir bekleyiş sonrası karşılaşma yeniden başlarken, bu kez 81. dakikada aynı sistem fişi çekti ve 5 dakika maç oynanamadı. Böylece maç 14 dakika uzadı ve olimpiyat rüyası korkuya dönüştü. 
   
   Parayı verdiler maça girdiler    GENÇLİK ve Spor Genel Müdürlüğü'nün statlara girişinin paralı olmasına ilk uyan Galatasaray Kulübü Başkanı Özhan Canaydın ve Gençlik ve Spor Genel Müdürü Mehmet Atalay oldu. Canaydın ve Atalay, 100'er milyon lira verip bilet alarak protokol tribününe girdi. Kulüplerin kontenjan hakları bulunmasına rağmen Özhan Canaydın yeni uygulamaya sembolik olarak destek verdi. Atalay, vali ve Cumhurbaşkanı dışında tüm yetkililerin 100 milyon lira vererek maça gireceğini belirtti. 
   
   
</TEXT>
</DOC>
