<DOC>
<DOCNO> 155649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sonspo20.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Kongresi yarın yapılıyor... 
</HEADLINE>
<TEXT>

     Gaziantepspor Kulübü Olağanüstü Kongresi yarın yapılacak. 
     Kulüp Başkanı Celal Doğan, liste hazırlığı içinde olduğunu belirterek, ''Yönetime girecek olan isimler yılda 60 bin dolar kulübe para vermeyi taahhüt edecekler'' dedi. 
     Gaziantep Büyükşehir Belediyesi Meclis Salonu'nda geçen hafta yapılması gereken kongre, çoğunluk sağlanamadığı için yarın saat 15.00'e ertelenmişti. 
     Kulüp Başkanı Celal Doğan, Vali Lütfullah Bilgin'in ricası ve sivil toplum kuruluşlarının başkanlarının maddi ve manevi destek yönünde söz vermeleri nedeniyle bir dönem daha başkanlığı sürdürmeye karar verdiğini ifade ederek, şunları söyledi 
     ''Kulübü bu dönemde kurumsal kimliğe kavuşturmak, kendi ayakları üstünde durabilen bir yapı haline dönüştürmek için çalışmalar yapacağız. Eski yönetimlerin aksine bu kez farklı bir uygulama kararı almış bulunuyoruz. Yönetim kurulumuzun kararı gereği, listede yer almak isteyen arkadaşımız ayda 5 bin dolar para vermeyi taahhüt edecek. Yani yönetime girecek olan kişi yılda 60 bin dolar kulüp kasasına cebinden para koyacak. En azından yıl sonunda diğer katkılarla birlikte 6-6,5 milyon dolarlık bir bütçeyi denklemiş olacağız. Böylelikle daha güçlü bir yönetimle birinci ligdeki varlığımızı sürdürmüş olacağız. Tek başımıza, bir kaç kişinin gayreti ile bu yükün altından kalkmak mümkün değil.'' Doğan, yönetim kurulu oluşmadan yeni sezona yönelik hedefler konusunda bir açıklama yapmasının mümkün olmadığını, ancak kadroda yer alan ve yıldızlaşan hiçbir genç futbolcuyu satmayacaklarını tekrarlayarak, ''Biz yetiştireceğiz, futbolcu oynamaya başlayacak, hemen bir taliplisi çıkıyor. Bu sezon ne İbrahim Toraman'ı, ne de başka bir gencimizi satmayacağız. Kararımız kesindir'' diye konuştu. 
     
</TEXT>
</DOC>
