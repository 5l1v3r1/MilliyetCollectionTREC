<DOC>
<DOCNO> 197117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur39.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlamalar, rasathanenin aletleri tarafından ölçüldü .. 
</HEADLINE>
<TEXT>

     HSBC Bank Genel Müdürlüğü binası ile İngiltere Başkonsolosluğu'ndaki patlamalar, Kandilli Rasathanesi Sismoloji Laboratuvarı'nda ölçüldü. 
     Sismoloji Laboratuvarı Şefi Dr. Doğan Kalafat, AA muhabirine yaptığı açıklamada, patlamaların rasathaneden de algılandığını kaydederek, ilk kaydın saat 10.56'da 1.4, ikinci kaydın ise saat 11.06'da 1.3 büyüklüğünde olduğunu belirtti. 
     Rasathanenin patlama noktalarına 10'ar kilometre uzaklıkta olduğunu ifade eden Dr. Kalafat, ''Büyüklük olarak minicik bir deprem. Mikro ölçekli bir deprem enerjisine eşdeğer'' dedi. 
     Büyüklük ve şiddet ölçeğinin yerin içinden gelen doğal olaylarda kullanıldığını vurgulayan Dr. Kalafat, patlamaların ise yüzeyde meydana geldiğini belirterek, ''Kaynağı çok yakın. Şiddet vermek doğru olmaz ama tahribata ve can kaybına bakılırsa 1 kilometrelik yarıçapta şiddeti 5 gibi değerlendirilebilir'' diye konuştu. 
     Büyüklük ölçümlerine göre, dünkü patlamalarda açığa çıkan enerjinin sinagoglardaki patlamalara göre çok daha fazla olduğunu anlatan Dr. Kalafat, sinagoglardaki patlamaların aletler tarafından ölçülmediğini söyledi. 
     
</TEXT>
</DOC>
