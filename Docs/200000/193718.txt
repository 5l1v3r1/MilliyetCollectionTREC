<DOC>
<DOCNO> 193718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun17.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Peşmergeler, Kerkük ve Musul'da güvenliği sağlayacak 
</HEADLINE>
<TEXT>

     Irak Geçici Hükümet Konseyi GHK başkanı Celal Talabani, peşmergelerin Kerkük ve Musul'da güvenliği sağlayacağını söyledi. 
     Talabani, Bağdat'ta yayımlanan Essabah gazetesine verdiği demeçte, peşmergelerin gücünün güvenlik ve istikrarı sağlamaya yettiğini belirterek, peşmergelerin Irak'ta koalisyon güçleriyle çalışan güçlerin bir parçası olduğunu kaydetti. 
     Peşmergelerin ağır ve hafif silahlar taşımasına izin verildiğini söyleyen Talabani, ''Bu ağır silahlar, ihtiyaç kalmayınca koalisyon güçlerine teslim edilecek'' dedi. 
     Talabani, Irak sınırını korumaya hazırlanan peşmergelerin, Irak sınırı sayılan Mendeli, Hanekin ve Pervizhan bölgesine kadar görev yaptıklarını söyledi. 
     GHK ile Amerikan sivil yönetimi arasındaki ilişkilerle ilgili bir soruya Talabani, iki taraf arasındaki ilişkilerin iyi olduğu ve konseyin yetkilerinin genişletildiği yanıtını verdi. 
     Talabani, ''Konsey, çalışmalarında ilerleme kaydettikten sonra Paul Bremer Irak'taki Amerikalı sivil yönetici tüm yetkisini konseye vermeye hazır'' dedi. 
     Güvenlikle ilgili bir soruyuysa Talabani, güvenlik konusunun ve polis kuvvetlerinin bakanlar kuruluna bağlanmasını önerdiğini, önerinin bazı Amerikalı yetkililerce de desteklendiğini söyledi. 
     Resmi bir davetle Ankara ve Tahran'ı ziyaret edeceğini bildiren Talabani, iki kentte ekonomik, ticari ve kültürel anlaşmalar imzalayacağını belirtti. 
     Talabani, eski rejimle ilgili bir soruyu da şöyle yanıtladı 
     ''Eski rejimin iddiasına göre, 600 bin askeri, 700 bin fedaisi vardı. Onlar şimdi nerede 20 günden az bir süre içinde yok oldular. Güneşin doğuşuyla bir kaya üzerinde biriken kar gibi eridiler.'' 
     
</TEXT>
</DOC>
