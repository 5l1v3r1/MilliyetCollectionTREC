<DOC>
<DOCNO> 193043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/soneko19.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu Reformu Tasarısında, Devlet Bakanlığı sayısı 8'e düşürülüyor 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Kamu Yönetimi Reformu temel kanun tasarısının Meclis'e sevk aşamasına geldiğini bildirdi. 
     Şahin, Başbakanlık Merkez Bina Bakanlar Kurulu Salonu'nda, Başbakanlık Müsteşarı Ömer Dinçer ile birlikte, Kamu Yönetimi reformu tasarısı hakkında bir basın toplantısı düzenledi. 
     Şahin tasarısıyla, 20 olan Devlet Bakanlığı sayısının 8'e düşürüldüğünü ifade etti. 
     Şahin, kamuda yeniden yapılandırmayı öngören tasarının hayata geçmesiyle, kamuda yıllık 500 trilyon liralık bir tasarrufun öngörüldüğünü vurguladı. 
     Tasarıyla artık etliye sütlüye karışmayan bürokrat değil, performans denetimiyle bürokrasinin sorumlu tutulma ilkesinin getirildiğini anlatan Başbakan Yardımcısı Şahin, böylelikle bürokratların ileride başım derde girer diye bazı sorumluluklardan kaçınamayacağını kaydetti. 
     
     TAŞRA TEŞKİLATLARI YEREL YÖNETİMLERE 

     Devlet Bakanı Şahin, kamu yönetimi Temel Kanunu Tasarısı ile 15 icracı bakanlıktan 5'i dışındakilerin taşra teşkilatlarının yerel yönetim birimlerine devredileceğini bildirdi. 
     Mehmet Ali Şahin, Milli Eğitim Bakanlığı ve Sağlık Bakanlığı dışındaki bakanlıklarının taşra teşkilatlarının 1 yıl içinde yerel yönetimlere devredileceğini ifade etti. 
     Milli Eğitim ve Sağlık bakanlıklarında ise personel 5 yıl içinde bina ve okullar ise 1 yıl içinde yerel yönetimlere devredileceğini anlatan Şahin, bazı istisnalar dışında bakanlıkların merkez teşkilatlarındaki genel müdürlüklerde daire başkanlıkları ve yardımcılıklarının kaldırılacağını bildirdi. 
     Yurtdışı müşavirlikler ve ateşeliklerinin Dışişleri Bakanlığı bünyesine alınacağını ifade eden Şahin, Köy Hizmetleri Genel Müdürlüğü'nün İstanbul dışında özel il idarelerine devredileceğini, İstanbul'da ise Büyükşehir Belediyesi'ne devredileceğini kaydetti. 
     Şahin, ''Müsteşarlık ve başkanlıklarda genel kuruldan seçilerek gelenler dışında, genel müdürlükler ve başkanlıkların görev süreleri hükümeti görev süresiyle sınırlandırılıyor'' dedi. 
     
     OMBUDSMANLIK 

     Adalet Bakanlığı'nın, TBMM'ye sevkettiği tasarıyla ombudsmanlık modelinin getirildiğini anlatan Şahin, bu tasarı ile yerel yönetimler düzeyinde ombudsmanlık modelinin getirildiğine işaret etti. Şahin, bu model ile yargının üstündeki yükün de azalacağını söyledi. 
     Denetime de değinen Şahin, iç ve dış olarak iki denetimin yapılacağını ifade ederek, denetimde cezalandırma yerine danışmanlık ve yol göstericilik ilkesinin ön plana çıkacağını kaydetti. 
     Tasarının en önemli amacının iyi bir kamu yönetimi oluşturmak olduğunu vurgulayan Şahin, ''Kamu yönetimi halkın hayatını kolaylaştırmak için var olacaktır'' dedi. 
     
     ARTIK KAMUDA DİKEY ÖRGÜTLENME OLACAK 

     Tasarı ile artık dikey örgütlenmeden yatay bir örgütlenme modeline geçileceğini dikkat çeken Şahin, böylelikle kamuda iş yapma süresinin kısalacağını kaydetti. Kaldırılacak birimler ile burada çalışanların kamu ile bağlarının kopmayacağını ifade eden Şahin, ancak emeklilik ve başka şekilde ayrılma ile toplam 4 bin 569 birimin kaldırılacağını kaydetti. Şahin, bu yolla yıllık 500 trilyon liralık bir tasarruf sağlanmasının öngörüldüğünü söyledi. 
     
     BAŞBAKANLIK KOORDİNATÖR BİRİM HALİNE GELECEK 

     Tasarı ile Başbakanlığın koordinatör birim haline geleceğini anlatan Şahin, yolsuzluk üreten nedenler arasında gizlilik olduğunu vurguladı. 
     Vatandaşın bilgi edinme hakkıyla ilgili düzenlemenin yapıldığını hatırlatan Şahin, e-Devlet Projesi'nin mutlaka hayata geçeceğini, ayrıca Devlet İstatistik Enstitüsü'nün ''vatandaşın memnuniyeti'' anketi çerçevesinde performans denetimi yapılacağını bildirdi. 
     
     SORULAR 

     Devlet Bakanı Mehmet Ali Şahin, açıklamalarının ardından gazetecilerin sorularını yanıtladı. Şahin, tasarının Anayasa'ya aykırı bir yön bulunup bulunmadığı yönündeki soru üzerine, yaptıkları değerlendirmede Anayasaya aykırı bir yön bulunmadığı yanıtını verdi. 
     Şahin, kamu hizmetlerinin özel sektöre devredilip edilmeyeceği yönündeki soru üzerine, şu anda da özel sektörden hizmet alındığını hatırlatarak, hizmet satın alırken, daha az paraya yaparız durumuna gelinmesi gerektiğini söyledi. Şahin, Kamu kuruluşlarının özel sektöre devrini öngören bir madde bulunmadığını ifade etti. 
     Şahin belediyelerin ve özel idarelerin yeni yapılanmada gelirlerinin nasıl karşılanacağı sorusu üzerine, şunları söyledi 
     ''Bu, bir çerçeve yasadır. Bundan sonra çıkacak yasalar var. Bunlardan bir tanesi de, belediye gelirleriyle ve il özel idare gelirleriyle ilgilidir. Sorduğunuz soru, bu yasalarla cevabını bulacaktır. Yerel yönetimlerin yürütecekleri görev ve sorumlulukların karşılığı kaynak aktarımı yaptırılacaktır.'' Şahin, bir başka soruya karşılık, 82 adet müsteşar bulunduğunu, tasarıyla bu sayının 66'ya düşürüleceğini belirterek, ''Bu 16 kişi kapının önüne konulmayacak'' dedi. 
     Şahin, tasarının hemen meyvesini vermeyeceğini de kaydetti. 
     
     İSTANBUL BELEDİYE BAŞKANLIĞI ADAYLIĞI 

     Şahin, İstanbul Büyükşehir Belediyesi Başkanlığı adaylığı konusunda teklif alıp almadığı yönündeki soruyu yanıtlarken de, ''Böyle bir konu gündeme gelmedi ve Başbakan böyle bir konuyu gündeme getirmedi'' dedi. 
     
</TEXT>
</DOC>
