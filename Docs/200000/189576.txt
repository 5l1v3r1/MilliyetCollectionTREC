<DOC>
<DOCNO> 189576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/dunya/adun.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök ABD'nin asıl hedefi ne 
</HEADLINE>
<TEXT>

   Yunan Elefterotipia gazetesine demeç veren Genelkurmay Başkanı Orgeneral Hilmi Özkök, "Tüm dünya ABD'nin Irak'taki asıl hedefinin ne olduğunu merak ediyor" dedi 
      YORGO KIRBAKİ Atina 

   
   İlk kez yabancı bir gazeteye demeç veren Genelkurmay Başkanı Orgeneral Hilmi Özkök, Yunan Elefterotipia gazetesine yaptığı açıklamalarda, ABD'nin Irak'taki asıl hedefinin ne olduğunun bilinmediğini ve bunu Türk halkıyla birlikte tüm dünyanın merak ettiğini söyledi. 
   Orgeneral Özkök, Atina'da yayımlanan "Elefterotipia" gazetesinin yazarlarından Mihalis Moronis'e verdiği demeçte, Türkiye'nin AB üyeliği, Türk - Yunan ilişkileri ve Kıbrıs sorunu gibi çeşitli konulara değindi. Elefterotipia'nın manşetten, "Tüm sorunları bir haftada çözeriz, eğer..." başlığıyla verdiği demeçte, Özkök, demeç verdiği ilk yabancı gazetecinin Yunanlı olmasının Yunanistan'la ilişkilere verdiği önemi gösterdiğini vurguladı. Orgeneral Özkök'ün demeci, Kıbrıs Rum Kesimi'ndeki Politis gazetesinde de yayımlandı. 
   
   Acaba başka bir şey mi var 
   Moronis'in Türkiye'nin ABD'nin bölge politikasından korku duyup duymadığına ilişkin sorusunu yanıtlayan Özkök, korkunun söz konusu olmadığını ancak ABD'nin Irak'a ilişkin planlarının yalnızca Türk halkı değil, tüm dünya için merak konusu olduğunu söyledi. 
   Orgeneral Özkök, "Merak ediliyor, çünkü ABD belirli bir hedef dile getirmiş değil. Kitle imha silahlarından, Irak'ın demokratikleşmesinden ve diktatör Saddam'ın devrilmesinden bahsediyorlar ama Irak'taki operasyonlarını gerekçelendirecek net, objektif bir hedefleri yok. İnsanların söylenenlerin dışında bir hedef olup olmadığını sormaları doğal. Ancak Amerikalı yetkililerin Saddam'ı devirip, bölge halklarının güvenliğini sağlamak ve teröristlerin Irak topraklarını kullanarak Türkiye gibi komşu ülkeleri tehdit etmelerini engellemek istediğine inanmalıyız" diye konuştu. 
   
   İki sorun PKK ve istikrar 
   Irak konusunda iki büyük sorunun bulunduğunun da altını çizen Orgeneral Özkök, bunlardan birisinin, terörist örgüt PKK olduğunu ve uluslararası teröre karşı mücadele ettiğini vurgulayan ABD'nin, kendi terör örgütleri listesindeki bu gruba karşı da mücadele etmesi gerektiğini belirtti. 
   Orgeneral Özkök, "İkinci konu ise Irak'ın istikrarıdır ki, bu ülkedeki istikrarsızlık Türkiye'yi de etkiler. Irak'ın istikrara kavuşması için yardımcı olmak niyetindeyiz. Tabii ki müttefiklerimiz ABD ve İngiltere'nin de yardıma gereksinimi var. Türkiye bu ittifakta savunmasını Habur'dan yapsın diye yer almıyor" dedi. Orgeneral Özkök, Türkiye'nin Irak'a ABD yüzünden gitmediğini, bunun başka nedenleri bulunduğunu ifade etti. 
   
   Yardım çağrısına evet deriz 
   Orgeneral Özkök, şunları söyledi 
   "Birçok terörist örgüt, aralarında çatışabilecek pek çok milli ve dini grup var. Bunlardan bazıları sınırlarımıza yakın ve onlarla tarihi bağlarımız var. Eğer bu gruplardan biri Türkiye'nin yardımını isterse, geçmişteki gibi ret cevabı vermeyeceğiz." 
   Genelkurmay Başkanı Özkök, Süleymaniye'de ABD birliklerince tutuklanan Türk askerlerine reva görülen muamelenin bir daha tekrarlanmaması gerektiğini, bu olayın Türkiye - ABD işbirliğine gölge düşürdüğünü ve açılan yaranın zamanla kapanacağına inandığını belirterek ,"Bir musibet bin nasihate bedeldir, ama bir daha böyle bir şey olmaması gerekiyor" dedi. 
   
   
</TEXT>
</DOC>
