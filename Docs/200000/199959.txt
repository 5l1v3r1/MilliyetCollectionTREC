<DOC>
<DOCNO> 199959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sondun05.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
"Irak'ın yeniden inşasında Türkiye'de ihalelere katılabilecek" 
</HEADLINE>
<TEXT>

     Dışişleri Bakanlığı Müsteşarı Uğur Ziyal, Washington'daki temasları sırasında ABD'nin, Irak'ın yeniden inşası için ayırdığı 18.7 milyar dolar tutarındaki dev ihalelerde Türk şirketlerinin de doğrudan yarışabilecek ülkeler listesinde yer aldığını resmen teyit ettiğini bildirdi. 
     Türkiye-ABD Ekonomik Ortaklık Komisyonu toplantıları çerçevesinde Washington'da bulunan Ziyal, bir basın toplantısı düzenledi. 
     Ziyal, Beyaz Saray'da ABD Ulusal Güvenlik Danışmanı Condoleezza Rice ve yardımcısı Stephen Hadley ile görüştüğü sırada, Türkiye'nin, Irak ihalelerinde listeye alındığının teyit edildiğini söyledi. 
     Ziyal, ''bu liste, koalisyon ortağı olup da asker veren ülkelerden oluşuyormuş. Biz, koalisyon ortağı olup da asker vermek isteyen fakat veremeyen bir ülke olarak, kendimize mahsus bir konumla bu listeye girdik'' dedi. 
     Amerikan hükümetinin ve ABD Savunma Bakanlığı'nın alım yaptığı şirketler listesinde bulunan Türk firmalarını hatırlattıklarını belirten Ziyal, bunların artırılması ve alımın yapılmasını talep ettiklerini, Türk firmalarının, en ucuz, hızlı ve en iyi hizmeti sağlayacağını söylediklerini aktardı. 
     Irak'taki askerlerin ihtiyaçlarına da değindiklerini belirten Ziyal, ABD'nin de gerekli yetkilileri bilgilendirerek bir ''ihtiyaç listesini'' Türkiye'ye vereceğini, kendilerinin de bu listeyi Türk firmalarına göndereceğini kaydetti. 
     Ziyal, ABD-Türkiye birinci ekonomik toplantısında elde edilen en önemli sonucun, Afganistan'daki işbirliği olduğuna ve bugün Afganistan'daki faaliyetlerin yüzde 90'ının Türk firmaları tarafından yapıldığına dikkati çekerken, ikinci toplantıdan en büyük beklentisinin, Irak'ta da, Afganistan'a benzer bir sonuç almak olduğunu söyledi. 
     ABD'deki toplantılardan memnun olduğunu ve birçok alanda Amerikalıların, ''siyasi katkıyla'' biraz daha açık yaklaşım içine girdiklerini gördüğünü belirten Ziyal, ABD ile ticaretin artırılmasının ve doğrudan yabancı sermaye akımının Türkiye için büyük önemi olduğuna işaret etti. 
     Amerikan pazarlarına girmekte en büyük sıkıntının, gümrük, kota gibi konular olduğunu belirten Ziyal, ''ticareti artırmak için ne yapabiliriz dediğimizde karşımıza Nitelikli Sanayii Bölgeleri NSB çıkıyor. NSB, teknoloji transferi ve yabancı sermaye çekilmesi bağlamında önemli. Hangi imkan olursa olsun, ben NSB yapılması taraftarıyım'' dedi. 
     Ziyal, bu konuda bir ay içinde, ABD Ticaret Temsilciliği USTR ve Dış Ticaret Müsteşarlığı yetkililerinin biraraya geleceğini belirterek, ''bu konuyu inşallah bu sefer yasaya sevk edeceğiz, çıkaracağız. Bunun büyük yararı olacak'' diye konuştu. 
     Amerikalı bazı yatırımcıların, özellikle enerji konusunda güven sıkıntısı yaşadığının ifade edilmesi üzerine Ziyal, bu yönde Türkiye'nin yeni bir reform programı uyguladığını hatırlattı. Ziyal, daha önce verilmiş ihaleleri Türkiye'nin, bir hukuk devleti olarak onore edeceğini, ancak bu ihalelerin bazılarının idame edilmesine imkan bulunmadığını söyledi. 
     Uğur Ziyal, ''Çözüm bir orta yol olacak. Ya biz bunların tamamını satın alacağız ya da onlar, bir takım koşul değiştirmelere razı olacaklar. Fakat mühim olan, bir uzlaşma bulacağımızda mutabık kalmamız ve uzlaşma faaliyeti başlatmamız'' dedi. 
     Gürcistan'daki yeni gelişmelere karşın Baku-Tiflis-Ceyhan BTC boru hattında herhangi bir gecikme olmamasında ABD ile mutabık kalındığını belirten Ziyal, BTC'nin zamanında bitmesi için ABD tarafının destek ve çabalarının devam edeceğini söyledi. 
     Görüşmelerde Kerkük-Yumurtalık boru hattının da gündeme geldiğini kaydeden Ziyal, bu hattın güvenliğinin ve sürekli işlemesinin gerektiğini, bu yönde ABD'nin bazı öneriler getirdiğini, Türkiye'nin de kendi katkısı konusunda hazırlık yapacağını kaydetti. 
     
     GROSSMAN 1 HAFTA SONRA TÜRKİYE'DE 
     Ziyal, ekonomik temaslarının yanı sıra diğer Amerikalı yetkililerle de görüşmelerine işaret ederek, ABD Dışişleri Bakan Yardımcısı Marc Grossman ile biraraya geldiğini hatırlattı. Uğur Ziyal, bu vesileyle iki bakanlık arasında 3-4 ayda bir yapılan siyasi istişarelerden birini yaptıklarını ve bu istişarelerin devamının da, gelecek hafta Grossman'ın Türkiye'yi ziyaretinde olacağını kaydetti. 
     ABD Savunma Bakan Yardımcısı Paul Wolfowitz ile Irak konusunu ele aldıklarını belirten Ziyal, ''Bundan sonra Irak konusunda daha yapısal ve düzenli temaslar yapacağız. Bu temaslar, merkezlerde, Ankara ve Washington'da olacak. BM delegasyonları arasında ve en önemlisi Bağdat'ta olacak. Bu eksikliğin, çok ciddi olduğunu hissediyorduk. Onlar da paylaştılar ve bu yönde bir karar aldık'' dedi. 
     Amerikalı yetkililerin, doğrudan yabancı yatırımlarda Türkiye'nin hak ettiği yatırımı alamadığı görüşüne katıldığını belirten Ziyal, ABD'nin, bunun nedenlerini araştıran bir rapor hazırlayarak Türk tarafına aktardığını söyledi. Ziyal, bu raporun değerlendirilip Türkiye'ye doğrudan yatırımın artırılması için bir çalışmaya girileceğini kaydetti. 
     Ziyal, Amerikan Eximbank'ın, Irak'taki Türk müteahhitlerin Amerikan bağlantılı işlerini desteklemek ve Türkiye'de, ABD'den ihraç edilecek malları karşılamak üzere ciddi bir fon ayırdığını da vurguladı. 
     Uğur Ziyal, ABD'nin denizaşırı yatırımlara destek veren kuruluşu OPIC'in de, KOBİ'lere destek için 1.6 milyar dolarlık bir fon ayırdığına işaret etti. 
     Ziyal, bunun dışında, Türkiye'deki ihracata yönelik KOBİ'leri eğitim ve destek için Hazine Bakanlığı'nın 850 bin dolarlık bir fonu bulunduğunu, bunun yarısının ABD tarafından desteklenmesi önerisini ABD'nin incelemeyi vaat ettiğini belirtti. 
     Müsteşar Ziyal, ekonomik reform programının geldiği aşamayı Amerikalı yetkililere anlattıklarını ve ABD desteğinin sürmesini istediklerini kaydetti. Türk ekonomisinin belirli bir güç kazandığı konusunda ABD ile mutabık kalındığını ve terör olaylarından gelen şoku piyasaların çok başarılı atlattığını belirten Ziyal, bunun, doğru yolda gidildiğinin işareti olduğunu söyledi. 
     
     WASHINGTON INSTITUTE 
     Ziyal, düşünce kuruluşu Washington Institute'de de bir konuşma yaparak soruları yanıtladı. Müsteşar Ziyal, İstanbul saldırılarının, bölgedeki belli unsurların, Türkiye'nin politikalarından hoşlanmadığının bir göstergesi olduğunu belirterek, ''Biz çitin doğru tarafındayız ve orada kalacağız. Terörizm bizim politikalarımızı değiştiremeyecek'' dedi. Ziyal, saldırıların, Müslüman bir ülkenin modernizme doğru ilerleyişine karşı, Türkiye'nin batıyla paylaştığı ortak değerlere karşı bir saldırı olduğunu da ifade etti. 
     Suriye'nin, 22 kişiyi Türkiye'ye iade etmesinden memnuniyetini ifade eden Ziyal, ''Umarım bu, terörizme karşı uluslararası çabada diğer ülkeler için de bir trend olur'' dedi. 
     AB'nin teröre karşı tutumundan memnun olmadıklarını belirten Ziyal, terörist faaliyetleri yapanların Avrupa ülkelerinde rahatlık içinde yaşadığını ve Türkiye'nin, isimleri bildirmesine karşın bu ülkelerin önlem almadığını anlattı. Ziyal, 6 yıl önce Türkiye'nin komşularıyla ilişkilerinin bugünkünden çok farklı olduğunu ancak değişenin, Türkiye değil, komşuları olduğunu söyledi ve Suriye, İran, Bulgaristan, Yunanistan ile düzelen ilişkilere işaret etti. 
     Türkiye'nin, geleceğini AB'de gördüğünü ve kriterleri yerine getirmekte kararlı olduğunu vurgulayan Dışişleri Bakanlığı Müsteşarı Uğur Ziyal, ABD ile AB arasında seçim yapmak zorunda olmadıklarını, ''her iki dünyanın da en iyi taraflarını'' istediklerini belirtti. 
     Türkiye'deki bombalı saldırıların, yabancı yatırımcıları çekmeye engel olduğu yönündeki bir soru üzerine Ziyal, ''ABD'de yabancı yatırımcı yok mu ya da diğer dünya ülkelerinde. Buralarda da terörist saldırılar olmuyor mu '' diyerek yanıt verdi. Ziyal, saldırıların Türkiye'yi ekonomik olarak sarsmadığını, ticareti etkilemediğini belirterek, ''Türkiye'deki terör tehdidi başka yerlere göre ne az ne de fazla. Bana sorarsanız, batılı ülkelerde tehdit daha büyük'' dedi. 
     
</TEXT>
</DOC>
