<DOC>
<DOCNO> 189670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sondun13.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tikrit'te ABD askerlerine saldırı 2 ölü 
</HEADLINE>
<TEXT>

     Irak'ın başkenti Bağdat'ın kuzeyindeki Tikrit'in güneybatısında düzenlenen saldırıda 2 Amerikan askerinin öldüğü bildirildi. 
     AFP'nin haberine göre, koalisyon güçlerinin sözcüsü, tanksavar roketi ve hafif silahlarla düzenlenen saldırıda bir askerin de yaralandığını belirtti. 
     Reuters ajansı ise Amerikalı askeri sözcü Josslyn Aberle'nin açıklamalarına dayanarak verdiği haberde, dün gece geç saatlerde, Kerkük yakınlarındaki Amerikan askerlerine saldırı düzenlendiğini ve 2 askerin öldüğünü, 1 askerin de yaralandığını bildirdi. 
     Haberde, saldırganların olay yerinden kaçtıkları belirtildi. 
     Bu arada, Bağdat'ın yaklaşık 60 kilometre batısındaki Felluce kentinde bir Amerikan askeri konvoyuna saldırı düzenlendiği, olayda, mühimmat taşıyan bir kamyonla bir Humvee tipi aracın alevler içinde kaldığı bildirildi. 
     Saldırı sırasında konvoyun yakınlarında bulunan Reuters muhabiri, mühimmat kamyonuna muhtemelen bir roketin isabet etmesi sonucu çok büyük bir patlama meydana geldiğini söyledi. 
     Patlamanın ardından konvoydaki Amerikan askerlerine ateş açıldığı, askerlerin de ateşe karşılık verdiği belirtildi. 
     Reuters muhabiri, saldırının Amerikan askerlerinde zayiata yol açtığını, patlamanın ardından havaya siyah dumanların yükseldiğini kaydetti. 
     Ölü ya da yaralı sayısıyla ilgili bir rakam verilmezken, Bağdat'taki Amerikan ordusu sözcüsü de henüz olayı doğrulamadı. 
     
</TEXT>
</DOC>
