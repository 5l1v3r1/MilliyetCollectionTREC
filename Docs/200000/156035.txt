<DOC>
<DOCNO> 156035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sontur26.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Ağır gitmek gibi bir lüksümüz yok 
</HEADLINE>
<TEXT>

     Başbakan Recep Tayyip Erdoğan, ''vergi barışından 6.6 katrilyon lira geliyor'' dedi. 
     Erdoğan, Siirt'in Kurtalan İlçesi'nde, duble yol çalışmalarının başlatılması dolayısıyla düzenlenen törende, Türkiye'de büyük bir sıçrama yapacaklarını söyledi. 
     Modern şehirciliğin örneklerini vereceklerini, Siirt merkezde 400, Kurtalan'da 200, Örnekköy'de 100 konut yapacaklarını anlatan Erdoğan, hazırlıkların tamamlandığını, en kısa zamanda konutların temellerini atacaklarını bildirdi. 
     Erdoğan, şöyle dedi 
     ''40 kilometrelik Siirt-Veysel Karani yolunun 19 kilometresindeki çalışmaları görüyorsunuz. İşin ne kadar hızlı gittiğini fark ediyorsunuz. Aynı zamanda Siirt-Eruh yolu devam ediyor. Onu da hızlandıracağız. Çünkü bizim ağır gitmek gibi bir lüksümüz yok. Hızla gitmeye, sıçramaya mecburuz. Niye çünkü bir an önce aradaki farkı kapatacağız. Çok açıldı ara. Bunu kapatmaya mecburuz. Hamdolsun kaynaklar gelmeye başladı. Bazıları da bu kaynakları kapatmaya çalışıyor. Vergi barışı dedik, ne dediler Allah aşkına bırak ya buradan gelse gelse size 750 trilyon lira gelir peki ne geliyor 6.6 katrilyon lira geliyor. Yani neredeyse bire on. İşte bunlarla aramızdaki fark bu. Bizim uygulamalarımızın ulaştığı yere, bunların hayalleri bile ulaşamaz. Bunları böyle bilin.'' Erdoğan, kamu harcamalarında israf döneminin kapandığını, çiftçiye mazot verdiklerini ve bu ekim döneminin mazotla ilgili yüzde 35 uygulamasının indiriminin karşılığını çiftçinin hasat mevsiminde alacağını bildirdi. 
     Daha ucuz mazotla çiftçilerin daha fazla üretim yapmalarını istediklerini belirten Erdoğan, bununla tarımı ayağa kaldıracaklarını söyledi. 
     Erdoğan, hayvancılığı da yeniden ayağa kaldıracaklarını kaydederek, bütün bunların adımlarının şuanda atılmış bir vaziyette olduğunu kaydetti. 
     Erdoğan, şöyle devam etti ''Kriz dönemi ve nasıl bir ülke devraldığımızı biliyorsunuz. Bakınız ocak ayının başında bizim ödememiz gereken para neydi biliyor musunuz 73.5 milyar dolardı. Kasım'dan buyana ödediğimiz para da 46 milyar dolardır. Kasada para var mıydı, yoktu. Ne yapıyoruz, Borçlanıyoruz. Ama o borcu bulabilmek bile bir maharettir. Çünkü kredibilitesini tüketmiş bir ülke durumundasınız. Bakın şimdi faizler düştü, hamdolsun. Borsa bir yere doğru oturuyor. Türkiye borçlanma gücüne doğru kavuşuyor. Şimdi buna bir farklı enstrümanlar kazandıracağız. Hele hele ormanla ilgili 2 B olayı varya, yani orman vasfını kaybetmiş, artık orman değil, üzerlerinde 400 bini aşkın yapı var. Bu binalar yıkılır mı soruyorum size. Yıkalabilir misiniz Sesiniz biraz yüksek çıksın Ankara duysun. Hala bunu anlayamamış zihniyetler var, bu ülkede. Biz ne diyoruz, parasını vererek mal mülk sahibi olan insanlar var bu ülkede. Vasfını yitirmiş olan bu orman bölgelerinde, orada oturanlardan bunun bedelini alalım diyoruz. Bunun için bir yasa değişikliği yapacağız. Ama ana muhalefet bu işe karşı çıkıyor, anlamamakta direniyor. Bu Tayyip Erdoğan'ın, Osman Pepe'nin meselesi değil. Bu AK Parti'nin meselesi değil. Türkiye'nin milli meselesidir. Buna nasıl karşı çıkarsın diye soruyorum.'' Erdoğan, işgal altındaki bu yerlerden metrekaresine asgari 5 dolar alındığında 25 milyar doların Hazine'ye gireceğini ve Türkiye'nin rahatlayacağını, faizlerin düşeceğini kaydetti. 
     Sağlanacak paranın belli bir miktarının orman köylüsüne, ağaçlandırmaya ve yatırımlara yatırılması suretiyle Türkiye'nin bir sıçramayı gerçekleştireceğini anlatan Erdoğan, aynı şeyi hazine arazilerinde de uygulayacaklarını, özelleştirmeyi gerçekleştireceklerini ve tüm bunlarla Türkiye'yi ayağa kaldırmayı istediklerini bildirdi. 
     
     ERGEZEN'İN KONUŞMASI 

     Bayındırlık ve İskan Bakanı Zeki Ergezen de, 2 ay önce yapımına başlanan Siirt-Kurtalan yolunun 19 kilometrelik bölümü için akaryakıt dahil 5.3 trilyon lira harcama yapıldığını belirterek, eğer geçmiş dönemlerde olduğu gibi normal ihalelerle yapılması durumunda 26.8 trilyon liraya mal olacağını kaydetti. 
     Devlet yönetiminin dedikodularla değil, iş yaparak, millete verilen sözler yerine getirerek yapılacağını anlatan Ergezen, ''Artık herkes bu projeyi kabullenmiş. Faydalanmak için yetkilileri devreye sokuyor. 5 yıl içerisinde 15 bin kilometrelik yol hedefine ulaşacaktır. 1250 kilometrelik kısımda çalışmalar başlamıştır'' diye konuştu. 
     Ergezen, Toplu Konut İdaresi'nin 19 yıl önce kurulduğunu, 19 yılda toplam 43 bin konutun yapıldığını, bu yıl içerisinde sadece 25 bin konutun temelini atacaklarını söyledi. Ergezen, önceki yönetimlerin durumu iyi olan illerde konut yaptıklarını, kendilerinin ise sıkıntı içerisinde bulunan illerde yapacaklarını anlattı. 
     Daha sonra, Erdoğan, bakanlarla birlikte duble yolun temelini attı. 
     Öte yandan, havanın aşırı sıcak olması nedeniyle Başbakan Erdoğan, bol bol su içerek serinlerken, vatandaşlar da tören alanına getirdikleri şemsiyelerle güneşten korunmaya çalıştılar. 

     
</TEXT>
</DOC>
