<DOC>
<DOCNO> 190539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sontur26.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlunun "Saddam Hüseyin" olan adını değiştirmek istiyor... 
</HEADLINE>
<TEXT>

     Adana'da bir kişi, arkadaşları tarafından alay konusu edilen oğlu Saddam Hüseyin Gökçen'in ismini değiştirmek için mahkemeye başvurdu. 
     Adana 1. Asliye Hukuk Mahkemesi'nde görülen davanın duruşmasında, Mustafa Gökçen 51 ile eski Irak devlet başkanının adını verdiği oğlu Saddam Hüseyin Gökçen 13 hazır bulundu. 
     Zeynep Erdoğdu İlköğretim Okulu 7. sınıf öğrencisi olan Saddam Hüseyin Gökçen, okul ve mahalledeki arkadaşlarının kendisiyle sürekli alay etmesi sonucu adını değiştirmek istediğini söyledi. 
     Adının ''Eren'' olarak değiştirilmesini isteyen Saddam Hüseyin Gökçen, ''İsmim değişirse benimle artık alay edemeyecekler. Onların sataşmasından bıktım'' dedi. 
     Baba Mustafa Gökçen de oğluyla alay edilmesi üzerine böyle bir karar aldıklarını söyledi. 
     Duruşma, Saddam Hüseyin Gökçen'in adli sicil kaydının beklenmesi amacıyla ertelendi. 
     
</TEXT>
</DOC>
