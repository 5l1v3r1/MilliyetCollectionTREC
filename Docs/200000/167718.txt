<DOC>
<DOCNO> 167718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/guncel/agun.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin gözaltında tuttuğu Türk askerleri 60 saat sonra esirlikten kurtuldu 
</HEADLINE>
<TEXT>
Askerlerimiz serbest 
Başbakan Erdoğan'ın Başkan Yardımcısı Cheney ile, Dışişleri Bakanı Abdullah Gül'ün de meslektaşı Powell'la yaptığı görüşmelerden sonra ABD, askerlerimizi serbest bırakma kararı aldı 
     ANKARA Milliyet 

     ABD'nin gözaltına aldığı 11 Türk askeri, Ankara'nın yoğun girişimleri sonucu ve Başbakan Erdoğan'ın, ABD Başkan Yardımcısı Dick Cheney ile yaptığı telefon görüşmesinin ardından dün akşam serbest bırakılarak esir statüsünden kurtuldu. Geceyi Bağdat'taki ABD kuvvetlerinin misafirhanesinde geçiren Türk askerleri, bu sabah helikopterle Süleymaniye'ye geri götürülerek Türk heyetine teslim edilecek. 
     Askeri ve diplomatik kaynaklara göre, Başbakan Recep Tayyip Erdoğan'ın ABD Başkan Yardımcısı Dick Cheney'le, Dışişleri Bakanı Abdullah Gül'ün de Amerikalı meslektaşı Colin Powell'la yaptığı görüşmelerin ardından Türk askerleri gözaltına alınmalarından 60 saat sonra ilk kez serbest hareket etme imkanına kavuştu. Türk askerlerini serbest bırakma kararı alan ABD, askerlerin Süleymaniye'ye taşınmasını güvenlik nedeniyle dün gece gerçekleştirmeyerek bugüne bıraktı. Amerikan tarafı askerleri Bağdat'taki ABD kararg hında gözaltında tutuldukları binadan, koşulların daha iyi olduğu misafirhane bölümüne yerleştirme sözü verdi. Geceyi misafirhanede geçirecekleri bildirilen Türk timi, sabah helikopterle Bağdat'tan Süleymaniye'ye götürülerek Türkiye'den giden heyete teslim edilecek. Diplomatik kaynaklar, askerlerin dün gece serbest bırakılmamalarının, Irak'taki elektrik kesintisi ve bundan doğabilecek güvenlik sorunları nedeniyle olabileceğini kaydetti. 
     
     'BUNU NEDEN YAPTINIZ ' 
     Başbakan Recep Tayyip Erdoğan, ABD Başkan Yardımcısı Dick Cheney ile planlanan kritik görüşmeyi AKP il kongresinin düzenlendiği Atatürk Spor Salonu'nda yaptı. Erdoğan, Cheney'e "İlişkilerimizin selameti açısından askerlerimizi hemen bırakın. Bu yaptığınız çok yanlış. 50 saattir çok sıkıntılı bir dönemden geçiyoruz" dedi. Askerleri bırakacakları, ancak önce bazı görüşmeler yapması gerektiği yanıtını veren Cheney Erdoğan'a "Sizi arayacağım" dedi. Erdoğan görüşmesini getirilen özel kriptolu telefonla gerçekleştirdi. Böylece Türk siyasi tarihinde bu kadar önemli bir görüşme ilk kez spor salonunda yapılmış oldu. 
     
     'KOMİSYON KURULACAK' 
     Erdoğan Cheney'e ısrarla, "Bu operasyon neden gerçekleştirildi" diye sordu. Ancak Cheney, "Buna bir şey söylemeyeceğim" yanıtını verdi. Erdoğan görüşmede konunun bütün boyutlarını müşterek bir komisyonla ele alma önerisinde bulundu. Cheney de "Askerleriniz Türk askeri makamlarına süratle teslim edilecektir. Ortak bir komisyon olay mahallinde bir araştırma yapacak" dedi. Bu görüşmenin ardından askerlerimiz bırakıldı. 
     
'Nota dediğiniz şey müzik notası değil'Krizin devam ettiği saatlerde, ABD'ye takınılacak tavrı belirlemek için Genelkurmay'la doz ayarı yaptıklarını belirten Erdoğan, "Aklınıza esince nota verilmez" dedi 
     Gözaltı krizinin devam ettiği saatlerde, Kayseri'ye hareketinden önce, askerlerimizin gözaltına alınması konusunda açıklamalar yapan Başbakan Tayyip Erdoğan, ABD'ye protesto notası verilip verilmediği sorusu üzerine ilginç bir benzetme yaparak, şunları söyledi 
     "Bakın, nota dediğiniz konu müzik notası değildir. Bunların bir ağırlığı vardır. Aklınıza esince nota verilmez. Bunun altında farklı şeyler olabilir. Bunlar iyice incelenmeden bu tür adımlar atılmaz. Atılması gereken adım neyse, vakti saati geldiğinde atılır. Türkiye Cumhuriyeti, bu adımı atacak güçte ve kararlıktadır. ABD ile Türkiye arasında oluşturulmakta olan olumlu hava gölgelenmesin. Bu tür gölgeleme gayreti içinde olanlar da meydana çıksın." 
     
     MÜZAKEREYLE... 
     Erdoğan, Genelkurmay ile hükümetin sürekli irtibat halinde çalıştığını da vurgulayarak, "Bu zirvelerin, dozun ne noktaya getirilmesi gerektiğine aramızda müzakere yaparak karar veriyoruz. Bundan hiç endişeniz olmasın" dedi. 
     
     GÖREV BİLİNCİ 
     Kayseri'de de yaşanan krize karşın yurtiçi gezi programlarını değiştirmedikleri eleştirisine değinen Erdoğan, sözlerini şöyle sürdürdü "Kayseri'ye geldiğimizde tüm ruhumuzun derinliklerinde, her hücremizde adım adım görevimizin mesuliyeti içinde bu konuları takip ediyoruz. Şunu unutmayın, biz devletiz. Devletin görevleri var. Bunu da yaparız, teknolojik imkanlar içinde bir taraftan Abdullah kardeşimiz, bir taraftan Genelkurmayımız, Çankayamız, bürokratımızla beraber çalışmalarımızı sürdürüyoruz. Böyle yazıldığı gibi, basında milletimizi olumsuzluğa farklı düşünceye sokmaya kimsenin hakkı yok." n ANKARA Milliyet 
     

</TEXT>
</DOC>
