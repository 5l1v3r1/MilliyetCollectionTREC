<DOC>
<DOCNO> 160185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/soneko06.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Johannes Linn Türkiye'den memnunum, enflasyon düşecek... 
</HEADLINE>
<TEXT>

     Dünya Bankası Başkan Yardımcısı Johannes Linn, Türkiye'nin ekonomik toparlanmasına devam etmesinden memnun olduğunu bildirdi. 
     Linn, Dünya Bankası'nın Ankara temsilciliğinde düzenlediği basın toplantısında, Türkiye'de bulunduğu 3 gün içinde yürüttüğü görüşmeler hakkında bilgi verdi. 
     Görüşmelerde Türkiye'nin ekonomik programı ve Dünya Bankası'nın ülke yardım stratejisi konusunun ele alındığını belirten Linn, ''ekonomik toparlanmanın devam etmesinden memnunum'' dedi. 
     Linn, enflasyonun düşürülmesi konusunda ilerlemelerin sürdüğünü kaydederek, Türkiye'nin yüksek borç seviyesi düşünüldüğünde, özellikle tedbirli bir mali politikanın ve yapısal reformların uygulanmasına devam etmesi gerektiğinin bir kez daha altını çizdiğini söyledi. 
     Görüşmeler esnasında özellikle toplumun en ihtiyaç duyan kesimlerinin korunması konusunda mevcut mali imkanlar çerçevesinde etkin sosyal güvenlik ağının tesisinin kurulmasının önemli olduğunu ifade ettiğini vurgulayan Linn, Türkiye'nin temel eğitimde kalitenin herkese erişecek şekilde atılmasına yönelik çalışmalarda Dünya Bankası'nın desteğinin süreceğini bildirdi. 
     
     ''YAPISAL REFORMLARIN HIZLANDIRILMASI'' 

     Özellikle kız öğrencilerin okullarını tamamlamaları oranında artış olmasının ve sosyal güvenlik yardımlarının yoksul kesimlere daha etkin bir şekilde ulaştırılmasının önemli olduğunu belirten Linn, şöyle devam etti 
     ''Ayrıca görüşmelerim esnasında önemli politika önlemlerinin uygulanmasından duyduğum memmnuniyeti dile getirdim. Özellikle vergi reformunun birinci aşaması ve Kamu İhale Kanunu'nun uygulanmasıyla ilgili olarak ve şu ana kadar gecikmelerin yaşandığı yapısal reformların hızlandırılmasının öneminin altını çizdim. Bu bağlamda doğrudan gelir desteğinin kurumsallaşmasına yönelik yasama çalışmaları ve sosyal güvenlik sistemi, kamu maliyesi, özelleştirme gibi kilit önem taşıyan konularda hızlı ilerlemenin gerekliliğini bir kez daha dile getirdim. Bu yöndeki çalışmaları memnuniyetle karşıladığımı belirttim.'' Linn, reform çalışmalarının başarılı olması için güçlü ve bağımsız düzenleyici kurumların önemli olduğunu bildirerek, hükümetin, yeni yabancı doğrudan yatırım kanununun geçirilmesi ve yatırım teşvik ajansının kurulması yönündeki çalışmalarından memnun olduğunu ifade ederek, görüşmeler esnasında her iki tarafın da yukarıda dile getirilen ilerlemenin süreceği yönünde taahhütte bulunduğunu söyledi. 
     Johannes Linn, ''Bu sayede 375 milyon dolarlık mevcut olan ekonomik reform kredisinden kalan miktarın uzatılmasıyla ilgili çalışmalar tamamlanacak. Şu anda programlı mali ve kamu sektörü uyum kredisi 2'den PFPSAL II kalan 900 milyon dolarlık miktarın yerine geçecek olan 3. uyum kredisine yönelik hazırlıklar başlatılacak'' diye konuştu. 
     
     ÜLKE YARDIM STRATEJİSİ 

     Dünya Bankası'nın gelecekte Türkiye'ye yapacağı destek alanlarıyla ilgili konularda görüşmelerde bulunduğunu söyleyen Linn, Dünya Bankası'nın gelecek 3 yıl için önerdiği ülke yardım stratejisi hedefinin, Türkiye'de temel reformların uygulanmasına, ekonomik sorunların azaltılmasına, yüksek ve istikrarlı büyümenin oluşturulmasına yardımcı olacağını, bu sayede Türkiye'nin nüfusuyla Avrupa Birliği'ne AB hazırlığı sürecinde katkılarının daha iyi olabileceğini kaydetti. 
     Linn, Dünya Bankası'nın yardım stratejisinin hükümetin planlarıyla aynı hatta olmak kaydıyla 4 temel alan üzerinde odaklanması konusunda fikir birliğine vardıklarını belirterek, bunların ''akılcı makro ekonomi ve iyi yönetişim, adil ve insani sosyal gelişim, iş ortamının daha cazip hale getirilmesi, modern bilgi ekonomisinin geliştirilmesi ile kuvvetli çevresel yönetişim sistemi, felaket önleme uygulamalarının hayata geçirilmesi'' olduğunu söyledi. 
     Johannes Linn, 2004-2006 mali yılları arasını kapsayan yeni ülke yardım startejisi konusunu içeren çalışmaların bu yaz içinde tamamlanmasının beklendiğini bildirdi. 
     
     4.5 MİLYAR DOLAR 

     Dünya Bankası Başkan Yardımcısı Johannes Linn, 2004-2006 yıllarını kapsayan ülke yardım statejisi çerçevesinde Türkiye'ye ayrıntılı gözden geçirme şartıyla 4.5 milyar dolara kadar çıkabilecek bir kredinin sağlanabileceğini bildirdi. 
     Dünya Bankası Ankara temsilciliğinde düzenlediği basın toplantısında gazetecilerin sorularını yanıtlayan Linn, ülke yardım stratejisi kapsamında Türkiye'ye verilecek yardımın Dünya Bankası Yönetim Kurulu'nda karara bağlanacağını söyledi. 
     Linn, gazetecilerin Yatırımcı Zirvesi'nin ne zaman toplanacağını sorması üzerine, yeni hükümetin göreve gelmesi ve Irak'taki savaş koşulları nedeniyle zirvenin daha ileriki tarihe alınması konusunda hükümetle ortak bir karar aldıklarını kaydetti. Johannes Linn, zirvenin ne zaman toplanacağı konusunda kesin bir tarihin olmadığını, bu konuda hükümet ve ilgili taraflarla görüşmelerin devam ettiğini söyledi. 
     Kamu İhale Kanunu ile ilgili bir soruya Linn, Dünya Bankası için en önemli noktanın kanunun TBMM'den geçmesi ve yürürlüğe konulması olduğunu ve bunların yerine getirildiğini hatırlatarak, şöyle devam etti 
     ''Bu oldukça karmaşık bir husus içeriyor. Uygulama safhasında elde edilen tecrübeye bağlı olarak hükümet ve hükümete yardımcı olarak Dünya Bankası uygulamanın izlenmesini sağlayacak. Gerekli değişiklikler hayata geçirilecek ve şu anda değişik çevrelerin de görüşleri alınarak, kanunun bazı maddelerinde değişiklik sözkonusu. Hükümetle görüşmelerde varılan anlaşma çerçevesinde spesifik iyileşmeler gündeme geldiğinde bu konuyla ilgili Dünya Bankası'nın görüşleri ve tavsiyeleri alınacak.'' 
     
     DOĞRUDAN GELİR DESTEĞİ 

     Linn, doğrudan gelir desteği ve tarım politikalarına ilişkin konuların Ankara ziyaretinde de gündeme geldiğini belirterek, yapılan ödemelerin, planlanan para tahsisi ile projenin başlangıcında yapılan taahhütlerle uyum içinde olduğunu söyledi. 
     Görüşmelerde hükümetin bu konudaki taahhütlerini belirttiğini ve Dünya Bankası olarak yapılan ödemelerden memnun olduklarını bildiren Linn, bankanın doğrudan gelir desteği yardımı kapsamında yapacağı ödemelerin, hükümetin bu konuyla ilgili verdiği taahhütlerin uymasına bağlı olduğunu kaydetti. 
     Linn, doğrudan gelir desteği kapsamında ödenmesi beklenen miktarlar konusunda hükümet ve Dünya Bankası arasında tesis edilmiş bir anlayışın sözkonusu olduğunu ifade etti. 
     
     ŞAŞIRMADIM 

     Johannes Linn, Türkiye'de son 12 ay içinde seçim sürecinin yaşanması, 2 hükümet değişikliği ve Irak Savaşı nedeniyle iddialı bir reform programında bazı gecikmelerin ortaya çıkmasının çok da şaşırtıcı olmadığını kaydederek, ''Ankara'da yaptığım görüşmelerden edindiğim izlenime göre, hükümet bir kez daha ekonomik ve sosyal programlara odaklanmış durumda. Bizim de ana hatlarıyla desteklediğimiz hükümetin Acil Eylem Planı'nda yer alan konular bunlar'' dedi. 
     Görüşmeler sırasında üzerinde ısrarla durdukları konuların başında ekonomik yardım kapsamında halen ödenmemiş olan 375 milyon dolar ile 2. yapısal uyum kredisinden kalan 900 milyon dolarlık kısmın nasıl ödeneceği konusunun oluşturduğunu ifade eden Linn, hükümetin yukarıda belirtilen alanlarda ilerlemeler kaydetmesi, ödemelerin gerçekleştirilmesi, ülke yardım stratejisi kapsamında Türkiye'ye verilecek krediler için bir kriter oluşturacağını bildirdi. 
     Linn, ''Türkiye'nin reformlara ihtiyacı var. Türkiye bu gerekli reformlar için gereken mali yükü karşılayabilir. Ama bunun için çalışmaların yapılması şart'' dedi. 
     
     HÜKÜMETİN HIZLI, ACİL HAREKET ETMESİ GEREKEN ALANLAR 

     Hükümetin hızlı ve acil hareket etmesi gereken alanların neler olduğunun sorulması üzerine Linn, 3. Yapısal Uyum Kredisi için devam eden çalışmalarda ''bankacılık sektörü reformu, BDDK'nın bağımsızlığı, Vakıfbank, Halk ve Ziraat bankalarının özelleştirilmesi, Halk Bankası için stratejik bir plan hazırlanması, doğrudan gelir desteği sistemi Kamu İhale Kanunu'nun uygun bir şekilde hayata geçirilmesi ve uygulanması ile ekonomik reform kredisiyle ilgili TBMM'den geçmesi beklenen sosyal güvenlik sektörüyle ilgili bazı kanunların'' olduğunu belirtti. 
     Linn, elektrik sektörüyle ilgili olarak gündemde olan üretim ve dağıtım şirketlerinin özelleştirme kapsamına alınması, bu süreçte bunların durumunun netleştirilmesini ve Türk Telekom ile ilgili olarak Bakanlar Kurulu tarafından da desteklenecek bir planın hazırlanmasını beklediklerini ifade etti. 
     Bu planın özelleştirme çalışmalarında esas olacağını ve son derece kapsamlı bu süreçte çalışmalarla ilgili koordinasyon sorununun açık ve net olarak tanımlanmasını beklediklerini kaydeden Linn, bu alanlarda 2-4 hafta arasında hükümet ile yoğun görüşmelerde bulunarak ilerleme sağlamayı umduklarını söyledi. 
     
     VAKIFBANK'IN ÖZELLEŞTİRİLMESİ 

     Linn, Vakıfbank'ın özelleştirme stratejisinin değiştirildiği ve Ziraat Bankası ile birleştirilmesinin söz konusu olduğunun hatırlatılması üzerine, şunları söyledi 
     ''Benim açımdan spesifik olarak hangi sonucun ortaya çıktığı değil, daha ziyade hükümet tarafından önerilip, uygulanacak program neticesinde, banka yönetiminin hakikaten bankaya sahiplenmiş, hesap verme sorumluluğuna sahip, ilkelere bağlı olarak şekillenmesi ve özelleştirme sürecinin bu bağlamda devam etmesidir. Bankanın özelleştirilmesine ilişkin değişik alternatifler tartışılıyor. Konunun ayrıntılarına girmedik. Önümüzdeki günlerde görüşmeler devam edecek.'' 
     
</TEXT>
</DOC>
