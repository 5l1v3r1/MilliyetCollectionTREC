<DOC>
<DOCNO> 177663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sonspo03.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Sami Yen pazartesi günü yıkılıyor... 
</HEADLINE>
<TEXT>

     Galatasaray'da, Ali Sami Yen Stadı'nın üst kullanım hakkının, kulüpten Galatasaray Spor Stat İşletmeciliği A.Ş'ye devri için yapılan olağanüstü genel kurul toplantısı adeta jet hızıyla tamamlandı. 
     Galatasaray Lisesi Tevfik Fikret Salonu'nda gerçekleştirilen ve 128 üyenin katıldığı toplantı sadece 10 dakika sürdü. 
     Kulüp yönetim kurulundan sadece Derya Daşdelenler toplantıya katılmazken, toplantıda Divan Kurulu Başkanlığı'na Oğuz İmregün seçildi. 
     Toplantıya katılanların oybirliği ile istenilen devir işlemi gerçekleştirilirken, daha sonra başkan Özhan Canaydın söz alarak konuşma yaptı. 
     
     CANAYDIN'DAN MÜJDE 

     Başkan Canaydın, Ali Sami Yen Stadı'nın yıkımına 25 Ağustos Pazartesi günü başlayacaklarını belirtti. 
     Bu sözü toplantıya katılanların alkışlarıyla karşılanan Canaydın, şöyle devam etti 
     ''İnşaata başlamak için ruhsat tarihimiz 28 Ağustos'da bitiyor. Bazı masrafları tekrarlamamak için pazartesi günü yıkım çalışmalarına başlayacağız. Bu tarihin genel kurul toplantısından sonra olmasını istedik. Galatasaray camiasına hayırlı olsun.'' Özhan Canaydın, konuşmasında bir de müjde vererek, anlaşması yapılan kredinin ABD'deki Baltic Transit Bankası'nda hazine bonosu olarak depolandığı ifade etti. Canaydın, şöyle konuştu 
     ''Ancak biz paranın Galatasaray Kulübü'ne transferi gerçekleşmeden resmi açıklamayı yapmak istemiyoruz. Ciddi, uzun vadeli bir kredi aldık. Teminat olarak da Ali Sami Yen Stadı'nın 49 yıllık kullanım hakkını gösterdik.'' 
     
     ALTERNATİF KREDİ GİRİŞİMLERİ 

     Başkan Canaydın, Yeni Ali Sami Yen Stadı Projesi için yeni bir kredi çalışmalarının bulunduğunu da açıkladı. 
     Yeni kredi girişimlerinin nedenini açıklamayan Canaydın, ''Alternatif bir kredi de hazır vaziyettedir. Girişimlerimiz sürüyor'' dedi. 
     Canaydın, daha sonra basın mensuplarının sorularını yanıtlarken de ''2005 yılında 100. yılımızı yeni stadımızda kutlayacağız'' demekle yetindi. 
     Öte yandan, Ali Sami Yen Stadı'nın yıkımına eski açık tribünden başlanacağı ve yıkımın bölüm bölüm süreceği bildirildi. 
     

     
</TEXT>
</DOC>
