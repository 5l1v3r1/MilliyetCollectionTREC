<DOC>
<DOCNO> 193866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur34.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Havacılıkta ''tarihi'' anlaşma... 
</HEADLINE>
<TEXT>

     Türkiye ile Yunanistan, hava ulaşımında önemli bir anlaşmaya vardı. Fır hattı ile ilgili anlaşmayla, Türkiye ile Yunanistan arasındaki 2 olan havayolu koridoru 11'e çıkarılıyor. 
     Ulaştırma Bakanı Binali Yıldırım, bakanlığının bütçesini Plan ve Bütçe Komisyonu'na sunuşunda, anlaşmaya ilişkin kısa bilgi verdi. Yıldırım, Türkiye ile Yunanistan arasındaki fır hattı sorununu çözüldüğünü ve 2 olan hava koridoru sayısının 25 Aralık'tan itibaren 11'e çıkacağını söyledi. 
     Ulaştırma Bakanlığı kaynaklarından alınan bilgiye göre, Avrupa ile Uzakdoğu arasındaki uçuşlar, bugüne kadar olduğu gibi ağırlıklı olarak Kıbrıs Rum Kesimi üzerinden değil, Türk hava sahası da kullanılarak yapılacak. Bugüne kadar Yunan hava kontrolörleri, uçuşları Kıbrıs Rum kesimi üzerinden yapılacak şekilde yönlendirirken, varılan anlaşmayla uçakları Türk hava sahasına yönlendirecek. Bugüne kadar uygulamada, Avrupa'dan gelen uçaklar Yunanistan-Ege-Kıbrıs Rum Kesimi rotasını izleyerek Uzakdoğu'ya uçuyordu. 
     Türkiye'nin bu anlaşma için uzun süreden beri Yunanistan ile uzlaşma arıyor ve Yunanistan'a ''Ege'nin belli bir noktasında uzlaşma'' çağrısında bulunuyordu. 
     Türkiye, hava koridorlarının kullanılmasından ötürü aldığı yıllık 100-150 milyon dolarlık gelirini, anlaşma sayesinde 100-150 milyon dolar daha artırma fırsatına sahip olacak. Uzun vadede bu rakam daha da yükselebilecek. 
     Ulaştırma Bakanlığı yetkilileri, anlaşmanın önemine dikkati çekerken, ''Hem Avrupa ile Uzakdoğu arasındaki uçuşlar kısalacak, hem de uçuşlar daha ucuza mal olacak. Türk hava sahasının kullanılmasıyla Türkiye de gelirlerini artırma fırsatını yakalamış olacak'' dedi. 
     Anlaşma ile Avrupa ile Uzakdoğu arasındaki uçuşların 40 dakika kısalacağı bildirildi. 
     
</TEXT>
</DOC>
