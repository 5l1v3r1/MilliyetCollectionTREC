<DOC>
<DOCNO> 188964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/yazar/bila.html </URL>
<DATE> 2003/10/16/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Erdoğan - Org. Özkök görüşmesi 
</HEADLINE>
<TEXT>

   
   Başbakan Recep Tayyip Erdoğan ile Genelkurmay Başkanı Org. Hilmi Özkök'ün önceki gün yaptıkları görüşme, hükümetin imam hatip tasarısı konusunda frene basmasına neden oldu mu 
   Başbakan Erdoğan'ın dün Bingöl'de yaptığı konuşmaya bakarsanız, bu tek maddelik tasarıyı yasalaştırmaya kararlı görünüyor. 
   Ancak, rektörler ile Milli Eğitim Bakanı'nın yaptığı görüşme sonrasında, söz konusu yasa tasarısının YÖK tasarısı içinde ele alınması kararına varılmış görünüyor. Bu bir yumuşama sinyali olarak değerlendirildi. 
   Milli Eğitim Komisyonu da tasarıyı hemen geçirip Genel Kurul'a göndermedi. Komisyon üyeleri arasında görüş birliği yok. Bazıları, YÖK tasarısı içinde ele alınmak üzere geri çekilmesini öneriyor, bazıları bir alt komisyon oluşturulmasını... 
   Sonuçta, "ben yaptım oldu" yaklaşımı yerine üniversitelerin görüşlerini de alarak, konuyu genel sorunlar içinde YÖK tasarısıyla birlikte yeniden incelenmesine karar verilmesi, tansiyonu göreceli olarak düşürmüş oldu. 
   Bu gelişmelerde Erdoğan - Org. Özkök görüşmesinin etkili olduğu anlaşılıyor. Org. Özkök'ün bu konuda yaşanan gerginliğin giderilmesi, Anayasa'ya aykırılık açısından duyulan kaygıların incelenmesi gerektiğine ilişkin görüşleri Başbakan Erdoğan'a aktardığı kaydediliyor. 
   Bu görüşmede gündeme gelen bir diğer konunun da hükümetin hazırladığı kamu reformu taslağına ilişkin olduğu yolunda bilgiler geliyor. Bu taslağın özellikle yurtdışı temsilciliklerine ilişkin öngördüğü düzenlemenin Türk Silahlı Kuvvetleri açısından sorunlar yaratacağı düşüncesi de Başbakan Erdoğan'a iletilmiş durumda. Yurtdışı temsilciliklerini Dışişleri Bakanlığı'na toplayan ve diğer bakanlık ve kurumlara bu olanağı tanımayan taslağın askeri personeli de kapsayıp kapsamadığı Genelkurmay'ın merak ettiği bir husus. Taslak, diğer kurumların yurtdışı personelinin ancak geçici olarak Dışişleri Bakanlığı kadrolarında görevlendirilmelerini öngörüyor. Genelkurmay askeri ataşelikler gibi bazı hizmetler için bu uygulamanın sakıncalar doğuracağı görüşünde. 
   Genelkurmay Başkanı Org. Özkök'un bu konuyu da Başbakan Erdoğan'ın dikkatine sunduğu belirtiliyor. 
   Bu konulara açıklık getirmek üzere kamu reformu taslağı hakkında Başbakan Erdoğan'ın danışmanlarından Ömer Dinçkök'ün, Genelkurmay'a brifing vermesinin kararlaştırıldığı da gelen haberler arasında... 
   Hükümetin köklü reformlar hazırlarken mümkün olduğunca geniş katılımlı bir çalışma yürütmesi ve ilgili kurumların görüşlerini de alması yararlı olacaktır. 
   Hükümet, bu tür çalışmalarda meslek kuruluşlarından, sivil toplum örgütlerinden gelen tepkileri ve önerileri dikkate almadığı, sadece askerin tepki ve önerilerine karşı duyarlılık gösterdiği izlenimi veriyor. 
   
      
   
</TEXT>
</DOC>
