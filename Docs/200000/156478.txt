<DOC>
<DOCNO> 156478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/ekonomi/aeko.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartıyla alışverişe vergi indirimi geliyor 
</HEADLINE>
<TEXT>

Kayıtdışı ekonominin kontrol altına alınması için, ödemelerini nakit yerine kredi kartıyla yapanlara daha düşük KDV ödeme avantajı getiriliyor 
     KADİFE ŞAHİN 

     Geniş bir vergi reformu için çalışma başlatan Maliye Bakanlığı, kayıtdışı ekonomiyi bankacılık sistemine yönlendirmek için kredi kartıyla yapılan alışverişlerden daha düşük oranda vergi alınmasını planlıyor. 
     Kayıtdışı ekonomi ile mücadele için gümrük sistemi ve tarım kesimi de dahil çok çeşitli alanlarda yapılacak yeniden düzenlemelerin yanı sıra bankacılık sektöründe de bazı yeni uygulamalar üzerinde çalışılıyor. Maliye Bakanlığı nezdinde Vergi Konseyi'nin altyapısını hazırladığı vergi reformu paketi ile, kredi kartı işlemlerinde Katma Değer Vergisi'nin KDV düşürülmesi sağlanacak. 
     Büyükşehirler hariç ödemelerini yüzde 90 oranında nakitle yapan Türk toplumunu para veya çek kullanmak yerine banka ve kredi kartı kullanmaya teşvik etmeyi amaçlayan çalışmayla kredi kartı üzerinden yapılan işlemlerden daha düşük oranda KDV alınacak. 
     Kayıtdışı ekonominin kontrol altına alınmasını amaçlayan Maliye Bakanlığı'nın ay sonunda tamamlanacak çalışmayı haziran ayında yasalaştırması halinde, örneğin nakit ödemede KDV oranı yüzde 18 olan bir malın ödemesi, kredi kartıyla yapıldığında yüzde 15 olabilecek. 
     
     Ödemeler bankadan geçecek 
     Tasarıyla kayıtdışı ekonominin önlenmesinde bankacılık sisteminin kullanılması hedeflenirken finans sektörünün derinlik kazanması da amaçlanıyor. 
     Öte yandan ev, araba gibi alışverişlerde de ödemenin banka üzerinden yapılması zorunlu hale gelecek. Böylece çok yönlü bir vergi kontrolü sağlanacak. 
     Maliye Bakanlığı'nın bankalarla görüşerek komisyon oranlarında yeni düzenlemeler yapılması da planlanıyor. 
     

</TEXT>
</DOC>
