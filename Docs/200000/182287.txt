<DOC>
<DOCNO> 182287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sonspo03.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor kaptanını arıyor... 
</HEADLINE>
<TEXT>

     Birinci Süper Futbol Ligi'nde dün Çaykur Rizespor karşısında 1-0'lık yenilgi alan ve istikrarlı bir grafik sergileyemeyen Trabzonspor, takım kaptanı Fatih Tekke'yi arıyor. 
     Sezon öncesi Avusturya Kampı'nda Austira Wien ile yapılan hazırlık maçında yan hakeme yaptığı davranış sonrasında 5 maçlık ceza alan Fatih'in yokluğunda bordo-mavililer, geçen sezon olduğu gibi bu sezonda sıkıntı yaşıyorlar. 
     
     GEÇEN SEZONKİ KATKISI 
     Geçen sezon ligin 4. haftasındaki Adanaspor maçı öncesi Gaziantepspor'dan yuvasını dönen Fatih Tekke, 13 gol atarak takımını sırtalayan isim olmuştu. 
     Fatih, 1-0 biten Adanaspor maçında sonradan oyuna girerek attığı golle, ligin ilk 3 haftasında gol atamayan ve galip gelemeyen takımını gol ve galibiyetle tanıştırmış ve takımına adeta ilaç olmuştu. 
     
     GOL YOLLARINDA SIKINTI 
     Trabzonspor, geçen sezon ve bu sezon Fatih'in yokluğunda gol yollarında verimli olamadı. 
     Bu sezon ilk 5 maçta 2 galibiyet, 2 mağlubiyet ve 1 beraberlikle 7 puan toplayan bordo-mavililer, 5 maçta 6 gol attı. 
     
     DÜŞÜK YÜZDE 
     Trabzonspor'un geçen sezon Fatih Tekke'nin transferinden önceki dönemde ve bu sezon oynamadığı dönemlerde gol bakımından düşük yüzde de kaldı. 
     Bordo-mavililer, geçen sezon Fatih'in yokluğunda ilk 3 maçta ''0'' çekerken, bu sezon 5 maçta, 1.2 gol ortalamasıyla oynadı. 
     Karadeniz ekibinde forvette sadece Mehmet Yılmaz 1 gol kaydetti. 
     
</TEXT>
</DOC>
