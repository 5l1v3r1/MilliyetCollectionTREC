<DOC>
<DOCNO> 157707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/ekonomi/eko05.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç genç başkanla agresif büyüyecek 
</HEADLINE>
<TEXT>

FT, Koç Grubu'nun yeni Başkanı Mustafa Koç'un uluslararası genişleme planıyla agresif büyüme stratejisi izleyeceğini yazdı 
     EKONOMİ SERVİSİ 

     Uluslararası ekonomi gazetesi Financial Times'da yer alan haberde Koç Grubu'nun agresif bir stratejiyle genişleyeceği belirtildi. 
     Bulgaristan'da telekom ağı almak ve Rusya'daki süpermarket zincirinde ek yatırımlar yapmanın böyle büyük bir grup için yeterli olmadığının belirtildiği haberde, Mustafa Koç'un "İhracatımızı ve uluslararası yatırımlarımızın miktarını artırmalıyız" sözüne yer verildi. 
     
     Felsefe değişikliği 
     Haberde grubun Almanya, Avusturya, İngiltere ve Romanya'da geçtiğimiz yıl yeni girişimleri olduğu belirtiliyor ve Mustafa Koç'un bu yıl satışlarda yüzde 14 artış beklediği vurgulanıyor. Grubun yüzde 33 gelir artışı hedeflediği belirtilen haberde, geçen yıl yüzde 19'luk artışla gelirlerinin 11.1 milyar dolar olduğunun altı çizildi. 
     Rahmi Koç'un grubun hedefini 'Dünyanın ilk 200 firması' arasına girmek olarak açıkladığı belirtilen haberde, Mustafa Koç'un da "K rlı ve değer yaratan bir kurum olmak için ilk 200'de yer almanız gerekmez" sözlerine yer verildi. Ailenin uzun vadede ayakta kalmasında bu felsefenin değişiklikler yaratacağı belirtildi. Haberde, 43 yaşında Koç Holding Yönetim Kurulu Başkanı olan Mustafa Koç'un babası ve büyükbabası ile karşılaştırıldığında yönetim açısından farklı olduğu kaydedildi. Mustafa Koç'un ağırlıklı olarak profesyonel yöneticilere yer vereceği ve grubu yabancı sermayeye açacağı söyleminde olduğu vurgulandı. Haberde Mustafa Koç'un "Çok rekabetçi bir dünyada çalışıyoruz, daha şeffaf ve ölçülebilir olmalıyız" sözüne yer verildi. Koç, "Güçlü olduğumuz alanlarda ve müşteri merkezli alanlarda yoğunlaşacağız" dedi. 
     Haberde Koç'un inşaat alanında Balfour Beatty ve otomotivde Ford ve Fiat'taki hisselerini azaltma konusunda baskı altında olduğu da vurgulandı. 
     

</TEXT>
</DOC>
