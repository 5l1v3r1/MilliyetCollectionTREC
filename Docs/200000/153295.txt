<DOC>
<DOCNO> 153295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo23.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Galatasaray her yerde kazanmak için sahaya çıkar... 
</HEADLINE>
<TEXT>

     Galatasaray Teknik Direktörü Fatih Terim, sezonun bitmesine 5 hafta kala, şampiyonluk yolunda Galatasaray'ın her zaman olduğu gibi tüm maçlarını kazanmak için sahaya çıkacağını söyledi. 
     Florya Metin Oktay Tesisleri'nde, oyuncuları Vedat ve Baliç ile birlikte haftalık olağan basın toplantısında konuşan Terim, sezonun sonuna yaklaşıldıkça, kaybedilen puanların daha da büyük önem kazandığını kaydederek, ''Önümüzdeki tüm maçlar önemli. Bu hafta Trabzon deplasmandayız. Trabzonspor son haftalarda çok iyi bir performans sergiliyor. Türkiye Kupası'nı da kazandı. Tabii ki kolay rakip yok. Ama Galatasaray her yerde kazanmak için sahaya çıkar'' dedi. 
     Takımdaki sakat oyuncu sayısının fazla olduğunu dile getiren Terim, şöyle konuştu 
     ''Xavier'in adalesi iyi değil. Antrenmana çıkamayacak durumda olduğunu söyledi. Maça kadar durumu ne olur, bilemiyorum Cihan içinse 'maskeyle oynatabilir miyiz ' diye düşünüyoruz. Bizim için önemli bir oyuncu. Ümit Davala maç seyrederken üşütmüş. Ayhan'ın da ayağı su toplamış. Ben yine de eksik kabul etmiyorum. Sahaya hangi oyuncumuz çıkarsa, Galatasaray formasının hakkını verir. Bunlar oluyor. Sahaya 11 kişi çıktığımız sürece sorun yok.'' Trabzonspor maçı hazırlıklarına bugün başlayan Galatasaray'da, futbolcuların moralsiz görüldüğünün hatırlatılması üzerine de Terim, ''Puan kaybedildiği zaman, haftanın ilk antrenmanında oyuncular üzüntülü bir görüntü sergileyebilir. Yarından itibaren bu durumu hallederiz. Ama bu üzüntüyü hissetmeleri de bizim için iyi bir şey'' dedi. 
     
     ''ART NİYET ARAMIYORUZ'' 
     Fatih Terim, Adanaspor maçındaki tartışmalı hakem kararları sonrası kimseyi hedef ya da mazeret olarak göstermeyeceklerini vurgulayarak, şunları söyledi 
     ''Kulüp olarak bu tür konulara girmemeye özen gösteriyoruz. Ortamın gerilmemesi için bu tür bahaneleri ortaya sürmüyoruz. Hiçbir hakemimizin de art niyetli olduğunu düşünmüyoruz. Ama başka bir ince konu var. Hakem golü iptal edene kadar seyircimizin tutumu böyle miydi Hiçbir tepki yoktu. Golü vermesi gereken yardımcı hakem değil. Orta sahadaki hakemin verdiği bir karar var. Oradan nasıl gördüğünü hala anlamış değilim. Ümit Karan eğer 'Topa elle dokundum' demeseydi, hiç kimse bunu iddia edemezdi, kanıtlayamazdı. Hata arama insanları suçlayarak değil, normal mantık platformunda olmalı. Hatalar olabiliyor, yapacak bir şey yok.'' Adanaspor maçında yapılan 3 ve 4 numaralı anonslar sonrası Galatasaray'a ceza gelebileceğinin ifade edilmesi üzerine Terim, ''Yani çift ceza mı gelecek Hem pazar günü maçta cezalandırıldık, hem ardından bir ceza daha mı alacağız'' dedi. 
     
     BALİÇ ''KENDİMİ İYİ HİSSEDİYORUM'' 
     Basın toplantısında yer alan Galatasaraylı futbolcu Baliç, performansının giderek yükseldiğini ve kendini iyi hissettiğini söyledi. 
     Sezon başında üst üste maçlar oynadıktan sonra hep sakatlık sorunlarıyla karşılaştığını kaydeden Baliç, şimdi durumunun iyi gittiğini, bir sakatlık yaşamadığını ifade etti. 
     Sarı-kırmızılı futbolcu Vedat da yedek kalmalarına rağmen her maça oynayacakmış gibi hazır olmaları gerektiğini vurgulayarak, ''Sakatlıklar oluyor, ihtiyaç duyuluyor. Bizim kendimizi sürekli maç oynayacakmış gibi hazır tutmamız lazım. Tabii ki sık forma giyememek psikolojik sorun yaratıyor, ama bunu yansıtmamaya çalışıyoruz'' dedi. 
     Baliç ve Vedat, ligde kalan 5 maçı da kazanmaları halinde şampiyon olacaklarına inandıklarını, Galatasaray'ın bu gücü bulunduğunu söylediler. 
     




</TEXT>
</DOC>
