<DOC>
<DOCNO> 168335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur13.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ile Erdoğan krizde telefonla bile görüşmemiş 
</HEADLINE>
<TEXT>

     Cumhurbaşkanlığı Özel Kalem Müdürü ve Dışişleri Başdanışmanı Sermet Atacanlı, Süleymaniye'de Amerikan askerlerince dost ve müttefik bir ülkenin askerlerine karşı girişilen saldırgan davranışın hiçbir gerekçeyle açıklanamayacağını ve mazur görülemeyeceğini söyledi. 
     Atacanlı, Çankaya Köşkü'nde düzenlediği basını bilgilendirme toplantısında, Süleymaniye'de geçtiğimiz hafta sonu meydana gelen ve bütün girişimlere karşın 48 saatten fazla bir süre devam eden olayı ''üzücü ve düşündürücü'' olarak nitelendirdi. 
     Atacanlı, bölgedeki, Amerikan askerlerince dost ve müttefik bir ülkenin askerlerine karşı girişilen bu saldırgan davranışın hiçbir gerekçeyle açıklanamayacağını ve mazur görülemeyeceğini vurguladı. 
     Cumhurbaşkanı Ahmet Necdet Sezer'in olaya ilişkin ilk bilginin Ankara'ya ulaştığı 4 Temmuz Cuma akşamından itibaren Türkiye'nin ilgili makamlarıyla temas halinde konuyu yakından izlediğini kaydeden Atacanlı, ''Birçok yönden kaygı verici boyutları bulunan bu olayla ilgili olarak kamuoyumuzda oluşan haklı tepki ve duyarlılık Sayın Cumhurbaşkanımızca da paylaşılmaktadır'' dedi. 
     Türk-Amerikan ilişkilerinde son birkaç ay içinde sıkıntılı bir dönem yaşandığını ifade eden Atacanlı, şöyle devam etti 
     ''İki taraf yetkilileri de bu sıkıntılı dönemin aşılabilmesi ve ilişkilere her iki ülkenin de yararına olacak yeni bir içerik kazandırılması yönünde samimi çaba harcamışlardır. Geçmiş aylarda yaşanan kimi yanlış anlamaların geride bırakılmasında mesafe kaydedildiğini düşündüğümüz bir sırada Süleymaniye'de yaşanan ve Türk toplumunu haklı olarak rencide eden olay, talihsiz bir gelişme teşkil etmiştir. 
     Hiç kuşkusuz her iki ülke makamları bu üzücü olaydan kendileri bakımından gerekli sonuçları çıkaracak ve kendi değerlendirmelerini yapacaklardır. İki ülke üst düzey yetkililerinden oluşan ortak komisyonun çalışmalarının, konuyu ilişkilerimizin önemine uygun bir biçimde ele alarak en kısa sürede sonuçlandıracağını ümit ediyoruz. Türkiye ve ABD arasında mevcut ittifak ilişkileri de çıkarılan sonuçlar ve yapılan değerlendirmeler ışığında iki ülke çıkarlarına hizmet edecek bir doğrultuda devam edecektir.'' 
     
     BAŞBAKAN İLE TEMAS 

     Gazetecilerin sorularını da yanıtlayan Atacanlı, Sezer'in süreç boyunca Başbakan Recep Tayyip Erdoğan ile temas edip etmediğine ilişkin bir soruya ise ''Sayın Cumhurbaşkanımızın Başbakanımızla doğrudan temas ettiğini duymadım. Genelkurmay Başkanımızla çeşitli temasları oldu. Fakat çeşitli kanallardan gerek Başbakanlık, gerek Dışişleri Bakanlığı, gerek Genelkurmay ile Cumhurbaşkanlığı arasındaki iletişim sürekli devam etti'' yanıtını verdi. 
     
     ÜST DÜZEY TOPLANTI YAPACAKTI 

     Atacanlı, Cumhurbaşkanı Ahmet Necdet Sezer'in olaydan sonra ABD yetkilileriyle herhangi bir doğrudan görüşme yapmadığını söyledi. 
     Sezer'in olayın başından itibaren konuyla yakından ilgilendiğini belirten Atacanlı, Sezer'in Pazar günü üst düzey bir toplantı yapma kararı aldığını, ancak aynı gün askerlerin serbest bırakılacağının belli olması üzerine toplantının yapılmasına gerek kalmadığını bildirdi. 
     Genelkurmay Başkanı Orgeneral Hilmi Özkök'ün ''Olayın mahalli bir olay olarak değerlendirilemeyeceğini'' söylediğini anımsatarak, Sezer'in değerlendirmesinin sorulması üzerine de Atacanlı, ''Olayın üzücü olduğunu ifade ettim. İzaha muhtaç pek çok yönlerinin olduğu da şüphesiz. Herhalde önümüzdeki bir kaç gün içinde biraz daha sağlıklı bilgi almak ve değerlendirme yapmak imkanı doğacaktır'' dedi. 
     Sermet Atacanlı, muhalefet partilerinin hükümeti yeterli tepkiyi vermemekle eleştirdiğini belirterek, Cumhurbaşkanı Sezer'in hükümetin tepkisini yeterli bulup bulmadığını soran bir gazeteciye ise ''Muhalefet partilerinin hükümete yönelik eleştirilerinin muhatabı ve cevap vermesi gereken makam hükümettir. Dolayısıyla bizim bu konuda beyanda bulunmamız uygun olmaz'' karışlığını verdi. 
     9. Cumhurbaşkanı Süleyman Demirel'in Sezer'in bu konudaki tutumuna ilişkin eleştirilerde bulunduğunun belirtilmesi üzerine ise Atacanlı, ''Herkes arzu ettiği eleştiriyi yapmakta özgürdür. Ama Sayın Cumhurbaşkanımız konuya başından beri gereken ilgi ve gereken hassasiyetle yaklaşmıştır'' dedi. 
     
     ÖNEMLİ OLAN NOTANIN İÇERİĞİDİR 

     ''Nota verilmeli miydi'' sorusuna da Atacanlı, şu yanıtı verdi 
     ''Nota bir iletişim aracıdır, ülkeler arasında. Önemli olan notanın içeriğidir, notada ne yazıldığıdır. Hiç şüphesiz birkaç günden beri Türk tarafının tepkileri en yetkili şekilde ve en açık biçimde Amerika tarafına iletilmiş olmaktadır. Ama bunun yöntemi, şekli tabii ki Hükümetin, Dışişleri Bakanlığı'nın uygun göreceği bir konudur.'' Atacanlı, bir başka soru üzerine, Sezer'in şu aşamada ABD Başkanı Bush ile telefon görüşmesi yapmayı düşünmediğini söyledi. 
     Ortak Komite'nin çalışacağını anımsatan Atacanlı, ''Çalışmaları ve sonuçlarını bir görmek lazım. Bu değerlendirmelerden çıkan sonuçlara göre hareket tarzı düşünülebilir'' dedi. 
     Türk-ABD Stratejik Ortaklığı'nın bu olaydan nasıl etkileneceğinin sorulması üzerine ise Atacanlı, şunları söyledi 
     ''Türk-Amerikan ilişkilerinin önemi ortada. Her iki ülkenin uzun bir maziye dayanan dostluk ve ittifak ilişkileri var. Bu ittifak ilişkilerinin aynı şekliyle devam etmesi her iki ülkenin de yararına. Hiç şüphesiz bu yaşanan olaylardan gerekli sonuçları her iki tarafın da çıkarması ilişkilerin geleceği açısından önemlidir.'' 
     
     TATMİN EDİCİ AÇIKLAMA HAKKIMIZ'' 

     ''ABD, özür dilemeli mi'', sorusuna karşılık Atacanlı, ''Bu davranışın hiçbir şekilde mazur görülebilecek tarafı yoktur. Dolayısıyla ABD tarafının bize bu konuda tatmin edici bir açıklama yapmasını beklemek hakkımızdır'' dedi. 
     Atacanlı, ''Sayın Sezer neden devreye girmedi'' sorusunu işe şöyle yanıtladı 
     ''Olayın başından itibaren gerek hükümet, gerek hükümetin bir parçası olan Dışişleri Bakanlığımız, Washington'daki büyükelçiliğimiz, ayrıca Genelkurmay Başkanlığımız olayın sürekli olarak içindelerdi. Cumhurbaşkanımız olayı yakından takip etti ve bilgilendirildi. Zaten bu makamların yapmakta girişimler vardı. Dolayısıyla o aşamada onun ötesinde bir girişimde bulunmaya gerek görmedi. Ama olayın uzaması sözkonusu olsaydı herhalde Cumhurbaşkanımız da gereğini yapacaktı.'' 
     
</TEXT>
</DOC>
