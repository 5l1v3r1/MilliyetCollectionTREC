<DOC>
<DOCNO> 157716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/guncel/gun03.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Onları gören haber versin 
</HEADLINE>
<TEXT>

Bingöl depreminde yıkılan ve ağır hasar gören binaların müteahhitleri için polis ve jandarma alarma geçirildi 
     ŞEYHMUS ÇAKAN Bingöl DHA 

     Bingöl depreminde yıkılan ve ağır hasar gören binaların müteahhitleri her yerde aranıyor. Savcılık tarafından haklarında gıyabi tutuklama kararı çıkarılan 7 müteahhidin polis ve jandarma alarma geçirilerek bir an önce yakalanıp yargı önüne çıkarılması istendi. 
     Bingöl'de özellikle 84 öğrenci ile bir öğretmenin ölümüne neden olan Çeltiksuyu Yatılı İlköğretim Bölge Okulu'nun müteahhidi Şerafettin Bozkuş ile M. Emin Polat, M. Emin Ünlüsoy, Yaşar Turhan, Ahmet Bazencir, Yusuf Korkmaz ve Ahmet Mevhal Artukaslan'ın yakalanması için çalışma başlatıldı. 
     
     Fotoğrafları gönderildi 
     Emniyet ve jandarma birimlerine fotoğrafları gönderilen müteahhitlerin yakalanması amacıyla Elazığ ve Diyarbakır'da gidecekleri yerlere zaman zaman operasyonlar düzenleniyor. Müteahhitlerin sürekli yer değiştirdiği yönünde bilgi alan istihbarat elemanları, vatandaşların kendilerine yardımcı olmasını istedi. 
     Aranan müteahhitler arasında bulunan Ahmet Bazencir'in türkücü Mahsun Kırmızıgül'ün akrabası olduğu öne sürüldü. 
     

</TEXT>
</DOC>
