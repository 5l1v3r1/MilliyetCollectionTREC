<DOC>
<DOCNO> 172223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/ekonomi/eko08.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kastamonu SEKA Mopak'ın oldu 
</HEADLINE>
<TEXT>

   SEKA'ya ait Kastamonu işletmesine en yüksek teklif 9.1 milyon dolar ile Mopak Kağıt'tan geldi 
   EKONOMİ SERVİSİ 
   
   SEKA'ya ait Kastamonu İşletmesi'nin nihai tur pazarlık görüşmelerinde en yüksek teklifi 9 milyon 100 bin dolar ile Mopak Kağıt verdi. Özelleştirme İdaresi ÖİB Başkan Yardımcısı İsmail Destan'ın Komisyon Başkanlığı'nda gerçekleştirilen pazarlık görüşmelerine 5 firma katıldı. 
   7 milyon dolar başlangıç tutarı ve 100 bin dolar artırım aralığı ile doğrudan sözlü turlara geçilen ihalenin ilk turunda Seba Dış Ticaret ve Sabedin Türker Ortak Girişim Grubu ihaleden çekildi. İhalenin ikinci turunda Koç Haddecilik, üçüncü turunda ise Viola Limited ve Nathu Ram Puri Ortak Girişim Grubu ihaleden çekildiğini açıkladı. İhalenin yedinci turunda Mopak Kağıt 9.1 milyon dolar teklif verirken, Julius Glatz GmbH'nun sekizinci turda çekildiğini açıklamasıyla en yüksek teklifi vermiş oldu. İhale Rekabet Kurulu'nun görüşünün alınmasından sonra Özelleştirme Yüksek Kurulu ÖYK kararı ile kesinleşecek. İhaleyi alan firma peşin ödeme yapması durumunda yüzde 10'luk bir indirime hak kazanacak. Vadeli ödeme sisteminde ise yüzde 40'ı peşin, geriye kalanı 3 eşit taksitte 36 ay vadede ödenebilecek. Vadeli seçenekte dolar cinsinden ödemelere libor, TL cinsinden ödemelere ise TEFE faizi uygulanacak. 
   
   Türkiye'nin tek sigara üreticisi 
   Destan'ın verdiği bilgiye göre, Kastamonu İşletmesi, Türkiye'nin sigara kağıdı üretimi konusunda tek üreticisi konumunda bulunuyor. 2001'de Türkiye'nin sigara kağıdı talebinin yüzde 62'si fabrika tarafından karşılanırken, geriye kalan bölümü ithal edildi. 
   
   
</TEXT>
</DOC>
