<DOC>
<DOCNO> 189814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/yazar/altan.html </URL>
<DATE> 2003/10/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Olmuş bir hik ye 
</HEADLINE>
<TEXT>

   
   Babamın memuriyet günlerinde, çocukluğumun geçtiği taşra şehirlerinden bilirim. Başka başka dünyalardan koparak, bir kuytu memleket köşesinde kaderlerini yaşamak zorunda kalanların en büyük zevkleri, akşam saatlerinde bahçeli bir kahvede toplanmak, nargile takırdatıp, çay içerek birbirlerine takılmaktı. Konuşmaları nükteler, hazır cevaplık gayretleri ve aralarından birine ait tuhafça bir olayın alaylı karikatürleri süsler şakadan kızmaları, şakadan küfürler takip ederdi. 
   Dışarıdan gelen memurlarla şehrin kalbur üstü yerlilerini bu sohbetler kaynaştırır yabancılara gurbetliği, oralılara da yeknesaklığı unutturarak, sevimli dostlukların kurulmasına yol açardı. 
   Sonra bir tayin, birini alıp götürüverirdi akşam bahçesinden. O, başka bir şehirde başka dostluklara katılırken yerine gelen de, dairedeki boş kalmış masayla birlikte, bahçedeki sandalyeyi de beraber doldururdu. Aynı konuyu zamanla değişik aktörlerin oynadığı bir film gibi geçerdi hayat, taşra bahçelerinin küçük toplantılarında... 
   
   Geçenlerde böyle bir aleme ait bir Anadolu hikayesi dinledim. Anlatan orta yaşlı olduğu halde, erken büyümüş genç irisine benzeyen, güleç yüzlü, babacan ve çocuksu bir avukattı. Kocaman bir gövdesi, kocaman bacakları, kocaman kolları vardı. Hepsi birbirine sonradan takılmış gibi bir tuhaf duruyordu 
   - Biz, dedi, akşamları toplanırız. Ağır ceza reisi gelir, defterdar gelir, hükümet doktoru gelir bir de buranın yerlilerinden Halil Efendi gelirdi. 
   
   Halil Efendi cimriliğiyle tanınmış, gayet zengin, ufak tefek, gözlüklü, nekre bir ihtiyarmış. Herkes kendini hem sever, hem de ondan söz açılınca zenginliği hakkında türlü türlü rivayetler sıralayıp dökermiş. 
   Kimi 
   - Bir silkinse en azından yüz bin altın çıkarır, dermiş. 
   Kimi 
   - Evinde saklar altınlarını, bankaya güvenmez, dermiş. 
   Ve önüne gelen, Halil Efendi'yi görünce 
   - Altınlardan ne haber, bir gece kesiverecekler seni evde, dikkat et, diye takılırmış. 
   Halil Efendi sinirlenir 
   - Altın kim, biz kim ulan, meteliğe atacak kurşun bile bulamıyoruz, şu halimize baksanıza, diye yalandan sızlanmaya koyulurmuş. 
   Mahalle bekçisiyle de bir anlaşması varmış Halil Efendi'nin, bekçi sabaha kadar evinin civarından ayrılmayacak, arada sırada kapının önünde düdük öttürecek, içeriden öksürükle verilecek işareti duymadan bir yere kımıldamayacakmış. 
   Her gece bekçi, Halil Efendi'nin evinin çevresinde döner dolaşır ve düdüğünü çalınca kafeslerin ardından birkaç kesik öksürük, altın babası ihtiyarın iyi ve rahatta olduğunu haber verirmiş. 
   
   Akşamları bahçede en çok şaka Halil Efendi'yle yapılırmış 
   - Kaç kere öksürdün bu gece mirim 
   - Bekçi öksürük sesini duyamayınca valiyi ayağa kaldırmış, biraz daha sıkı öksürsene, nasıl olsa bedava öksürüyorsun. 
   Halil Efendi 
   - Allah topunuzun belasını versin, dermiş. 
   Kah kah kah gülerlermiş. 
   
   Halil Efendi'nin bir de yetişkin oğlu varmış. Onu da bahçeye getirdikçe, ağır ceza reisinden defterdara kadar bütün dostlar, delikanlıya 
   - Kes şu babanı da altınlarını al, diye ihtiyarı iyice kızdırmaya çalışırlarmış. 
   Adeta bir pelesenk haline gelmiş bu... Yolda, çarşıda, kahvede Halil Efendi'nin oğluna her rastlayan, babası duysun da öfkelensin diye 
   - Ulan ne zaman keseceksin şu pinti babanı, demeyi adet edinmiş... 
   
   Ne zaman keseceksin babanı, kessene şu babanı, kes babanı da al bütün altınları... 
   Ve bir gece bekçi, düdük çalmış, çalmış, çalmış, öksürük duyulmamış. Kapıyı kırıp açmışlar, Halil Efendi'yi boğazı kesik olarak kanlar içinde bulmuşlar. 
   Oğlu kesmiş Halil Efendi'yi... Şimdi kendisi içeride... Davaya Halil Efendi'nin en yakınlarından ve oğluna "Kes şu babanı" diye en çok takılanlardan ağır ceza reisi bakacak. 
   Avukat 
   - Savunmayı da ben üstüme aldım, dedi. Ne de olsa ortada amcalık hatırı var. 
   - 
   Not 40 yıl önce yazılmış bir yazı... "Milliyet"ten... 
   
      
   
</TEXT>
</DOC>
