<DOC>
<DOCNO> 190413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun53.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
John Taylor " Kredide kesinlikle hiçbir problem yok" 
</HEADLINE>
<TEXT>

     ABD Hazine Bakan yardımcısı John Taylor, ABD'nin Türkiye için ayırdığı 8.5 milyar dolarlık kredide hiçbir problem bulunmadığını ve Türk hükümetinin istediği bir zamanda, ilk diliminin verileceğini bildirdi. 
     Washington'da Yabancı Basın Merkezi'nde düzenlenen bir toplantıda ABD Dışişleri Bakanlığı'nın ekonomik işlerden sorumlu Bakan yardımcısı Alan Larson ile birlikte soruları yanıtlayan Taylor, ''Kredide kesinlikle hiçbir problem yok. Bildiğiniz gibi Hazineden sorumlu Devlet Bakanı Ali Babacan ve Amerikan Hazine Bakanı John Snow, Dubai'de anlaşmayı imzaladılar'' dedi. 
     Taylor, ''Türk hükümeti, ilk dilimi ne zaman almak istediğini hesaplayacak. Bu yönde birlikte çalışmaya devam edeceğiz. Mesele, Türk hükümetinin bunu ne zaman almak isteyeceği'' diye konuştu. Söz konusu ilk kredi diliminin değeri, yaklaşık 2.1 milyar dolar. 
     Irak'tan çıkış yapan Türk işadamlarının, yanlarında 10 bin dolardan fazla para çıkaramamalarına yönelik uygulamaya ilişkin bir soruya karşılık da Taylor, ''Ben bu bahsettiğiniz rakamdan haberdar değilim'' dedi. 
     Taylor, Irak Geçici Yönetim Konseyi'nin, ülkeye dış yatırım çekebilmek için çok iyi bir yabancı yatırım kanunu önerdiğini hatırlattı ve ''Bu bir demokrasi. Bazı kararlar, insanların arzusunu yansıtacak. Bu çerçevede kısıtlamalar olabilir. Ama yabancı yatırım kanunu, dış yatırımı çekmek için hazırlanmış ve iyi bir adım'' diye konuştu. 
     Toplantıdan sonra, ABD'nin ekonomik işlerden sorumlu Dışişleri Bakan yardımcısı Larson, Anadolu Ajansı'na yaptığı açıklamada, ''Washington'da hiç kimse bu bahsedilen 10 bin dolar rakamını anlamış değil. Biz, bunun bir yanlış anlamadan kaynaklanıp kaynaklanmadığını anlamaya çalışıyoruz. Problem oluşturup oluşturmadığını tespit etmeye çalışıyoruz'' dedi. 
     Larson, ''Eminim ki bu konuya cevap verebilecek olanlar, Iraklılar. Ama şu sırada Washington'da bana, Taylor'a, ABD Dışişleri Bakan yardımcısı Richard Armitage'a veya Uluslararası Kalkınma Ajansı'nın başı Andrew Natsios'a bu meseleyi açıklayabilecek birini bulamadım'' diye konuştu. 
     
</TEXT>
</DOC>
