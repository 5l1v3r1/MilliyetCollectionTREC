<DOC>
<DOCNO> 196617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sonspo02.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetiner İyi olan değil şanslı olan finallere gitti 
</HEADLINE>
<TEXT>

     Ümit Milli Takım Teknik Direktörü Raşit Çetiner, Almanya ile berabere kalıp Avrupa Şampiyonası finallerine gidememenin üzüntüsünü yaşadıklarını belirterek, ''Maalesef iyi olan değil, şanslı olan finallere gitti'' dedi. 
     Maç sonrası son derece üzgün olduğu gözlenen Çetiner, düzenlediği basın toplantısında, 2.5 sene içinde çok büyük başarılara imza atmış Ümit Milli Takım'ın, bu gece finallere gitme hakkını yitirdiğini kaydederek, ''Çok üzgünüm. İkinci kez final kapısından dönüyoruz. Bu gençler, ülke futboluna büyük hizmetlerde bulundu. Bugün de yüreklerini ortaya koyarak oynadılar. Ama maalesef iyi olan değil, şanslı olan finallere gitti'' diye konuştu. 
     Çetiner, bir soru üzerine de Ümit Milli Takım'dan, A Milli Takım'a İbrahim Toraman'ı vereceklerini bildirdi. 
     
</TEXT>
</DOC>
