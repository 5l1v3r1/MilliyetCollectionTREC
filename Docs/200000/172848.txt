<DOC>
<DOCNO> 172848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sontur13.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den istifa eden milletvekili "Sol siyasetten uzaklaştık" 
</HEADLINE>
<TEXT>

     CHP'den dün istifa eden Ağrı Milletvekili Cemal Kaya, CHP'de gerek parti içinde gerekse TBMM'deki muhalefet görevinde anti demokratik bir siyaset yaklaşımı sergilendiğini savunarak,''CHP sol ve sosyal demokrat siyasetten uzaklaştığı için istifa ettim'' dedi. 
     Kaya, TBMM'de düzenlediği basın toplantısında sözlerine, CHP'den istifası sonrasında yaşadığı gerginlik nedeniyle dün istifa nedenlerini açıklayamadığı için gazetecilerden özür dileyerek başladı. 
     3 Kasım seçimlerinden önce seçmenlerine verdiği sözlerin başında demokratikleşmeyle ilgili vaatler geldiğini ifade eden Kaya, CHP'nin son 4 aydır sosyal demokrat parti kimliğinden uzaklaşması nedeniyle seçmenlere verilen bu sözlerin de yerine getirilmediğini söyledi. ''CHP'den sol ve sosyal demokrat siyasetten uzaklaştığı için istifa ettim'' diyen Kaya, AB'ye uyum yasaları ve Topluma Kazandırma Yasasına karşı CHP'nin anti demokratik bir muhalefet sergilediğini savundu. 
     CHP'nin muhalefet anlayışının, AK Parti Grup toplantısında söylenen sözlere CHP Grup toplantısında verilen yanıtla sınırlı kaldığını ifade eden Kaya, ''TBMM'ye bir yasa getiriliyor, bu yanlış veya doğrudur. Ama buna karşı çıkıyorsanız bir alternatif üretmek zorundasınız. Sadece karşı çıkmakla muhalefet yapılmaz'' dedi. 
     Parti içindeki sorunların da istifa gerekçesinde etken olduğunu belirten Cemal Kaya, ''Sanki CHP'de bir liderlik sorunu varmış gibi en ücra taşra örgütünde bile Genel Sekreter Önder Sav'ın izi var. Onun izni olmadan hiçbir şey yapılamıyor'' diye konuştu. 
     CHP'den istifasının bir yanardağ patlamasının ilk parçası olarak değerlendirilmesi gerektiğini kaydeden Kaya, şunları söyledi 
     ''Bu patlamanın devamı gelecektir. Düşünün ki bir milletvekili olarak özgür irademle Topluma Kazandırma Yasası'na evet diyorum ve bu partinin bir grup başkanvekili bu yaklaşımın partiyle bir ayrışma noktasıdır diyebiliyor. Demokratik hakkını kullanan bir milletvekiline bunu söylüyor. CHP bu yaptıklarıyla solun sesi olamaz.'' Cemal Kaya, bir soru üzerine, şu anda bağımsız olarak milletvekilliği görevini sürdüreceğini, ancak Ağrı'da seçmenler arasında yapacağı anket sonrasında ortaya çıkan sonuca da saygı göstereceğini söyledi. ''Anketten AKP çıkarsa geçecek misiniz '' sorusuna karşılık da Kaya, ''Halk tercihini böyle kullanırsa öyle olur'' diye konuştu. Ağrılı seçmenlerin MHP'yi tercih etmeleri durumunda ne yapacağının sorulması üzerine de Kaya, ''MHP'nin zaten CHP'den farkı yok'' yanıtını verdi. 
     CHP'de hiçbir milletvekilinin özgür iradesi ile siyaset yapma şansı bulunmadığını ileri süren Kaya, sözlerini şöyle tamamladı 
     ''CHP bütün siyasi geleceğini kaos üzerine kurmuş. Bir fırtına çıkmasını ve o fırtınadan yararlanmayı bekliyor. Böyle siyaset olur mu CHP'nin söylemleri ile uyguladıkları arasında yüzde ikiyüz fark var. Bu partide demokratik hakkınızı kullanma şansınız yok.'' 
     
</TEXT>
</DOC>
