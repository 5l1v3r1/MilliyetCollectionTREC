<DOC>
<DOCNO> 189152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/ekonomi/eko03.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hortumlama kavramı yasal mevzuata girdi 
</HEADLINE>
<TEXT>

   Halkın sırtına toplam 43.6 milyar dolar yük getiren banka hortumlaması ilk kez mevzuata girdi 
   NEDİM ŞENER 
   
   Sahiplerince içleri boşaltıldığı için halkın sırtına toplam 43.6 milyar dolar İmar Bankası hariç mali yük getiren "hortumlama" sonunda mevzuata da girdi. 
   Adalet Bakanlığı tarafından hazırlanan ve Bankalar Kanunu'nda kapsamlı değişiklikler getiren yasa tasarısının 17'inci maddesi ile banka içi boşaltmak suçu kara para kapsamına alınırken, maddenin gerekçesinde ise bu suç "hortumlama" olarak ifade ediliyor. Konu madde gerekçesinde aynen şu ifadelerle dile getiriliyor 
   "Son zamanlarda kamuoyu tarafından da takip edilen ve kınanan ve hatta infiale yol açan Bankalar Kanununun 22 nci maddesinin 3 ve 10 numaralı fıkralarında belirtilen ve kamuoyunda bankanın içinin boşaltılması hortumlanması olarak nitelendirilen fiillerin karapara suçu kapsamına alınması öngörülmüştür" 
   Aynı maddeyle borsada hisselerin değerlerini etkileyebilecek, henüz kamuya açıklanmamış bilgileri kendisine veya üçüncü kişilere menfaat sağlamak amacıyla kullanarak işlem yapanların elde ettiği kazançlar da kara para kapsamına alındı. 
   Fiyatları aynı seviyede tutmak, artırmak veya azaltmak amacıyla alım satım yapanlar, fiyatları etkileyebilecek yalan, yanlış, yanıltıcı, mesnetsiz bilgi verenler, haber yayanlar, yorum yapanlar veya açıklamakla yükümlü olduğu bilgileri açıklamama fiilleri gibi aynı maddenin alt bentlerinde sayılan diğer fiilleri işlemek suretiyle elde edilen menfaatlerin de kara para olarak değerlendirilmesi kararlaştırıldı. Tasarıyla kara para davalarında zaman aşımı süresinin 10 yıldan 15 yıla çıkartılması kararlaştırıldı. Banka, Hazine ve TMSF alacakları ile ilgili davalarda ise zaman aşımı süresi 20 yıla çıkartılıyor. 
   
   
</TEXT>
</DOC>
