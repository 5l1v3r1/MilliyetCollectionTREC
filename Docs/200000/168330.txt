<DOC>
<DOCNO> 168330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur08.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda yangına giden itfaiyecilere usulsüz park engeli 
</HEADLINE>
<TEXT>

     Beyoğlu'ndaki bir konut yangınına müdahaleye giden itfaiye ekipleri, usulsüz park eden araçları elleriyle kenara çekerek kendilerine yol açıp yangını söndürdü. 
     Taksim Sıraselviler Caddesi Hayal Sokak'ta bulunan 6 katlı boş ahşap binada, gece saatlerinde yangın çıktı. 
     Kısa sürede bitişikteki binaya da sıçrayan yangını söndürmek için harekete geçen itfaiye ekipleri, sokakta usulsüz park eden araçlar nedeniyle olay yerine ulaşamadı. 
     Araç sahiplerini de bulamayan itfaiye ekipleri, yoldaki otomobilleri elleriyle kenara çekerek kendilerine yol açtı. 
     Bu sırada yangının sıçradığı apartmanda oturan vatandaşlar, kendi imkanlarıyla kurtulmayı başardı. 
     Olay yerine ulaşan Şişli ve Beyoğlu itfaiye gruplarına bağlı ekipler, diğer binalara sıçramadan yangını söndürdü. 
     Yangının ilk çıktığı boş bina tamamen kullanılamaz hale gelirken, diğer apartman ise kısmen zarar gördü. 
     
</TEXT>
</DOC>
