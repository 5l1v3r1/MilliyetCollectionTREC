<DOC>
<DOCNO> 190386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun26.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta bir El-Kaide üyesi yakalandı 
</HEADLINE>
<TEXT>

     Irak'ın başkenti Bağdat'ta terör örgütü El Kaide üyesi bir kişinin yakalandığı bildirildi. 
     Bağdat'ta yayımlanan Es Sabah gazetesi, El Kaide üyesinin çantasında 19 el bombası, satın alınacak çeşitli silahların listesi ve önemli miktarda para bulunduğunu yazdı. 
     Gazete, çantada, Irak'ta faaliyet gösteren El Kaide üyesi kişilerin takma adlarının yer aldığı bir listenin de bulunduğunu belirtti. 
     
     RÜŞVET ALMAKLA SUÇLANAN 200 POLİS GÖREVDEN ALINDI 
     Bağdat'ta yayımlanan Et Tahayir gazetesi, rüşvet almakla suçlanan 200 polisin görevinden alındığını yazdı. 
     Irak polis akademisinden bir yetkili, İçişleri Bakanlığı tarafından yapılan soruşturma sonucu polislerin görevden alındığını açıkladı. 
     Yetkili, üst düzey 100 polis görevlisininse eğitim için Ürdün'e gönderileceğini, masraflarının ABD tarafından karşılanacağını söyledi. Yetkili, halen 30 Iraklı kadının polis akademisinde eğitim gördüğünü, bu polislerin eğitimlerini tamamladıktan sonra İçişleri Bakanlığı ve diğer resmi binaları koruyacağını kaydetti. 
     
     BAZI İSRAİL ŞİRKETLERİ BAĞDAT'TA BÜRO AÇTI 
     Bağdat'ta yayımlanan Ez Zaman gazetesi, Bağdat'ta bazı İsrail şirketlerinin büro açtığını yazdı. 
     Gazete, İsrail'in, inşaat ve altyapı alanında faaliyet gösteren ''Solil Kbonie'', havalimanları ve hastanelerin yapımıyla meşgul olan ''Artsor'', yol inşaatlarıyla bilinen ''Africa İsrael'' ve petrol işletme şirketi ''Bizan'''ın Bağdat'ta bürolar açtığını bildirdi. 
     Irak Ticaret Bakanlığı'ndan bir yetkili, Arap ve yabancı şirketlerin Irak'ta çalışmaları için İsrail'i Boykot Komisyonu'ndan resmi izin almalarının şart olduğunu hatırlatarak, İsrail'le alışveriş yapan tüm şirketlerin kara listeye alınacaklarını ifade etti. 
     
</TEXT>
</DOC>
