<DOC>
<DOCNO> 160293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/spor/spo03.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Porto'da gizli zirve 
</HEADLINE>
<TEXT>

MİLLİYET, Fatih Terim'in, UEFA Şampiyonu ile yaptığı pazarlığı adım adım izledi 
     Çiftlikte toplantı 
     CİM - Bom'un, Gaziantep ile oynadığı maça bile, transfer çalışmaları nedeniyle çıkmayan Teknik Direktör Fatih Terim'in, Porto'da Porto'nun hocası Maurinho ve Portekizli yöneticilerle yaptığı görüşmeleri MİLLİYET adım adım takip etti. Porto kentininin dışında bulunan bir çiftlikte öğle yemeğinde buluşan Terim, Maurinho, Porto Genel Direktörü Fernando Gomes ve yöneticiler iki saate yakın pazarlık yaptılar. İki tarafın, 1 milyon Euro'nun altında maliyeti bulunan Brezilyalı Clayton için anlaşma sağladığı bildirildi. 
     
     Pahalı geldi 
     TERİM'İN forvet için düşündüğü Jankauskas'ı ise Porto Teknik Direktörü Maurinho'nun bırakmak istemediği öğrenildi. Ancak Brezilyalı hocanın, İspanya Ligi'nden Celta Vigolu McCarthy'nin transfer edilmesini talep etmesi üzerine, Porto yönetiminin "Litvanyalı yıldızı satmadan olmaz" şartını öne sürmesi nedeniyle Galatasaray ile pazarlığa girişildiği ifade edildi. Porto'nun pazarlıklarda 3 milyon Euro'luk fiyatın çevresinde dolaşması üzerine Fatih Terim'in daha fazla indirim istediği belirtildi. 
     
     Rus da masada 
     PORTO dışındaki çiftlikte yapılan pazarlıklarda, UEFA finalinde ikinci golü atan Rus Dimitri Alenitchev'in de masaya yatırıldığı bildirildi. Ancak görüşmenin tıkanma noktasına geldiği ve yeniden görüşmek üzere sözleşildiği belirtildi. Porto'da bugün oynanacak Porto - Sporting Lizbon maçını izleyecek Fatih Terim'in, başka isimlerle de ilgilendiği, kesin kararını bu gözlem sonrası vereceği ifade edildi. Bu arada Fenerbahçe'nin de Jankauskas için devreye girdiği ve cazip bir teklif getirdiği ileri sürüldü. 
     
Cim - Bom'da pilav günü      GALATASARAY, geleneksel pilav gününü bugün Galatasaray Lisesi'nde yapacak. Her yıl camiayı biraraya getiren organizasyon, Taksim Atatürk Anıtı'na çelenk konulmasıyla başlayacak. Ardından da Galatasaray'ın en yaşlı üyesi Remzi Tırpan, yaş kütüğüne çivi çakacak ve 1953 yılı mezunlarına da birer plaket verilecek. 
     
Gençler'e müthiş teklif      ERHAN TELLİ 

     Terim'in üç gözdesi 
     PORTEKİZ'DE oyuncu arayışına giren Galatasaray Teknik Direktörü Fatih Terim, yurt içi pazarında da görüşmeler yaptığı ortaya çıktı. Gençlerbirliği ile önceki hafta yapılan karşılaşma sonrasında Başkent ekibinin Başkanı İlhan Cavcav ile masaya oturan Terim'in, Serkan, Youla ve Deniz'i istediği öğrenildi. Üç futbolcu da Aslan'ın transfer listesinde ilk sırada bulunuyor. 
     
     Cavcav'dan olumsuz yanıt 
     TRANSFER çalışmalarını bizzat yürüten Terim'in, bu futbolculara karşılık üç ya da dört futbolcu önerdiği, "İstediğiniz oyuncuları vermeye hazırız" mesajı ilettiği ifade edildi. Cavcav'ın ise, gelecek yıl şampiyonluk mücadelesi yapacakları için bu teklife olumsuz yanıt verdiği belirtildi. Ancak Cim - Bom'un takas yerine para vermesi durumunda Gençler'in transfere sıcak bakabileceği vurgulandı. 
     
Yeşil ışık      MİLLİYET, Terim'in istediği Jankauskas ile de bir araya geldi. Litvanyalı futbolcu, arkadaşımız Murat Ağca'ya temkinli konuşurken, Porto ile iki yıllık daha sözleşmesi olduğunu, ancak Galatasaray'ın kendisiyle ilgilendiğini bildiğini söyledi. Jankauskas, bu transfer için önce iki kulübün anlaşması gerektiğini, Cim - Bom'u yakından tanıdığını, Türkiye'ye gelebileceğini belirtti. 
     
Galatasaraylı ayağa kalktı      CİM - BOM'UN Başkanı Özhan Canaydın'a yönelik yıpratma kampanyasına Galatasaray Topluluğu çok sert yanıt verdi. Dünya üzerinde bulunan 25 derneğin biraraya gelmesiyle ortaya çıkan topluluk, Canaydın'a sahip çıkarak, yapılan asılsız saldırıların, aslında Sarı - Kırmızılı camiaya yönelik olduğunu savundu. 
     

</TEXT>
</DOC>
