<DOC>
<DOCNO> 182862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun10.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin doğusu ''İsabel''den kaçıyor.. 
</HEADLINE>
<TEXT>

     ABD'nin doğu yakasında 1999 yılındaki Floyd kasırgasından sonra en etkili kasırga olarak ortaya çıkan Isabel kasırgasına karşı, özellikle Kuzey Carolina ve başkent Washington yakınındaki Virginia'nın bazı bölgelerinde yaşayan 100 bin kişiye, evlerini boşaltmaları tavsiye edildi. 
     Şu sırada korkunç gücünü kaybetmiş görünmesine karşı Isabel kasırgasının hafta sonuna doğru yeniden şiddetlenebileceğinden endişe ediliyor. Kuzey Carolina'dan kaçmak üzere pek çok aracın, uzun kuyruklar oluşturduğu belirtiliyor. 
     ABD'nin doğu kıyı şeridinde oturanlar, kasırganın etki alanı olarak görülen en güneydeki Güney Carolina'dan, en kuzeydeki New Jersey'e kadar, pil ve su gibi önemli ihtiyaçlarla donanmış durumda bulunuyor. 
     Kuzey Carolina dışında, Virginia'daki Langley askeri hava üssünde bulunan 6 bin askeri personel ve ailelerinin de bölgeyi terk etmesi istendi. 
     Kasırgadan en çok etkileneceği zannedilen Kuzey Carolina'nın ''kasırga alışkını'' sakinleri ise, şimdilik Isabel'in endişe verici olmadığı yorumunda bulunuyor. Yerliler, gücü şu sırada 2 olarak görülen Isabel'in ancak 4 veya 5 gücüne erişmesi halinde bölgeyi terk etmenin gerçekçi olacağını savunuyor. 
     Ulusal Kasırga Merkezi meteoroloji uzmanlarından Eric Blake, ''Kasırgalar, Gulf Stream sıcak su akıntısını geçerken korkunç güç kazanmalarıyla bilinirler. Bir kasırga, kategori 2 olarak nitelense bile, halen çok fazla potansiyel tehlike oluşturuyor demektir'' uyarısında bulundu. 
     ABD'nin doğu kıyısında 1999 yılında etkili olan son kasırga Floyd, Kuzey Carolina ve New England kıyılarında 56 kişinin ölümüne ve yaklaşık 5 milyar dolarlık zarara yol açmıştı. Floyd için başkent Washington'da da olağanüstü güvenlik önlemleri alınmış, ancak şiddetli yağmur ve rüzgar dışında, önemli bir etki hissedilmemişti. Isabel kasırgasının da Washington bölgesinde etkili olma ihtimali bulunuyor. 
     
     KASIRGAYA DUALI ÖNLEM 

     Gazetelerde, Kuzey Carolina'da bir adamın, Isabel kasırgasında elektriklerin kesilmesine karşı jeneratörün çalışıp çalışmadığını kontrol ederken, kazayla evini yakıp kül ettiği gibi haberler de yer alıyor. 
     Dini yayınlar yapan Virginia'daki CBN televizyonunda yayıncı Pat Robertson ise Isabel kasırgasına karşı en iyi önlemin dua etmek olacağı telkininde bulundu. Robertson, ''İsa adına ellerimizi yukarı kaldırıyoruz ve kasırganın kuzeye doğru hareketine son verip denize doğru geri dönmesini diliyoruz'' dedi. 
     
</TEXT>
</DOC>
