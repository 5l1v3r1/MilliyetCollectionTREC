<DOC>
<DOCNO> 165726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/guncel/gun01.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Af onu da kurtardı 
</HEADLINE>
<TEXT>

Meclis'e giremeyince Susurluk Davası'ndan sanık koltuğuna oturan Sedat Bucak, hakkındaki bir suçlamadan beraat etti, iki suçlama ise af kapsamına alınıp ertelendi 
     ESRA ALUS İstanbul 

     İstanbul 2. Ağır Ceza Mahkemesi'ndeki duruşmaya katılmayan Sedat Edip Bucak'ı avukatları Mahmut Sevket Küçük ile Çınar Bacahan temsil etti. Cumhuriyet Savcısı Orhan Erbay, Bucak'ın, hakkında gıyabi tutuklama kararı ve yakalama müzekkeresi bulunan, asıl adı Abdullah Çatlı olan Mehmet Özbay'ı güvenlik kuvvetlerine ihbar etmediği gerekçesiyle TCK'nın 296. maddesi gereği cezalandırılmasının istendiğini belirtti. 
     
     'DEVLETİN YANINDALAR' 
     Erbay, suçlamanın 23 Nisan 1999'dan öncesine ait olması nedeniyle Şartla Salıverme Yasası kapsamında ertelenmesini talep etti. Bucak hakkındaki "ruhsatsız vahim nitelikli silah bulundurmak" suçlamasının da aynı nedenle ertelenmesini talep eden Erbay, araçta bulunan silahların müsaderesini, bunlardan Emniyet Genel Müdürlüğü'nde demirbaş numarasıyla kayıtlı olan birinin ise kuruma iadesi için karar alınmasını istedi. Savcı, görüşünde Bucak'ın, 200 yıl kadar önce Siverek ve çevresine yerleşen Bucak aşiretinin üyesi olduğunu, aşiretin daha önce de Şeyh Sait isyanında devletin yanında yer aldığını belirtti. 
     
     KORUCULUK YAPIYORLAR 
     Erbay, Bucak aşireti üyelerinin koruculuk sistemini kabul ettiğinin, aşiret üyesi bin kadar korucu olduğunun, bunların yaklaşık 400'ünün devletten para aldığının da aynı raporda yer aldığını söyledi. 
     İbrahim Şahin'in tavsiyesiyle kendisine, Ayhan Çarkın, Ercan Ersoy, Oğuz Yorulmaz, Enver Ulu ve Mustafa Altunok'un koruma olarak verildiğini belirten Savcı Erbay, Bucak'ın, Çatlı ile bazı istihbarat birimlerinin üst düzey görevlilerinin katıldığı bir toplantıda tanıştığını söyledi. İddianamede, sanığın bu teşekkülün üyesi olarak katıldığı bir fiilden bahsedilmediğini belirten savcı, Bucak'ın, kamu görevlileri olmadan da bazı istekleri yerine getirecek adamlarının bulunduğunu kaydetti. 
     
     İNANDIRICI DELİL YOK 
     Savcı Erbay, devlet görevlilerince adeta kuşatılmış Bucak'ın, diğer kişilerle tanışma şekli, devlet tarafından terörle mücadele konusunda teşvik edilmiş olması, bir eyleme karıştığına dair delil bulunmaması ve TBMM üyeliği yaptığı da dikkate alınarak, 'cürüm işlemek için kurulan teşekküle üye olmak' suçlamasına ilişkin, inandırıcı delil dosyaya yansımadığından beraat ettirilmesini istedi. 
     

</TEXT>
</DOC>
