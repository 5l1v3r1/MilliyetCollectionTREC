<DOC>
<DOCNO> 162485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko48.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Nabza göre şerbet vermiyor, popülist bir dil kullanmıyoruz 
</HEADLINE>
<TEXT>

     Başbakan Recep Tayyip Erdoğan, devletçi ekonomiden yakınarak tamamen devletten beslenenlerden ülkenin çok çektiğini bildirdi. 
     Erdoğan, Türk Sanayicileri ve İşadamları Derneği TÜSİAD Yüksek İstişare Konseyi YİK toplantısının ardından verilen yemekte yaptığı konuşmada, kimsenin gözünün kimsenin ekmeğinde olması istenmiyorsa herkesin adaletin korunmasına özen göstermesi gerektiğini söyledi. Erdoğan, şunları kaydetti 
     ''Bazı toplantılarda söylüyorum, Adalet mi istiyorsunuz ayrıcalık mı Bu sorunun cevabı çok önemli. Adalet istiyorsak biz her zaman burada varız. Bu noktada daha farklı bir şey peşinde değiliz. Biliyorsunuz hem devletçi ekonomiden yakınarak hem de tamamen devletten beslenerek, devletçi ekonominin zaaflarından beslenerek buraya gelenlerden bu ülke çok çekti. Refah, büyüme ve kalkınma hedefse, sizler de bizler de üzerimize düşen vazifeyi yapmalıyız. 
     Nabza göre şerbet vermiyor, popülist bir siyasi dil kullanmıyoruz. Açık konuştuğumu sizler de herhalde hissediyorsunuz. Hatta bazen sınırları bile zorladığı oluyor. Şunu söylüyorum, sanayinin Türkiye'nin omurgası olduğunu söylüyorum ama şunu da ifade etmek istiyorum Devlet eğer devletçi ekonomide tekelcilikte ısrar ettiyse bunda yönetenler ve bürokrasi kadar risk almayan, üretmeyen, istihdam kapısı açmayan sermayenin de payı olmuştur.'' Erdoğan, sosyal dokunun korunmasına da önem verilmesi gerektiğine, Türkiye'nin sosyal yaraları altında yoksulluk ve adaletsizliğin bulunduğuna dikkat çekerek, şunları söyledi 
     ''Siz TÜSİAD üyelerinin, yani ülkenin en güçlü sivil toplum örgütü mensuplarının ve en büyük işadamlarımızın topluma doğru bir seferberlik başlatmasını çok anlamlı buluyorum. Toplumun sizlerden gelecek sıcak mesajlara ihtiyacı var. Heyecanımızı, umudumuzu ve güvenimizi yitirmeyelim. Hepimizin mutluluğu birbirimizi gözetmemize, birbirimizi doğru anlamamıza önyargılardan sıyrılmamızı bağlıdır.'' 
     
     ALKIŞ BEKLEMİYORUZ AMA İHTİLAFTAN NEMALANANLAR VAR 
     Türkiye'nin imkanları ile Türkiye'nin önünü açmaya çalıştıklarını ancak engellerle karşılaştıklarını kaydeden Erdoğan, herkesin kendileri ile aynı görüşte olmasını ve kendilerini alkışlamasını beklemediklerini ancak devlet ve toplumun ihtilaflı olmasından nemalananlar olduğunu söyledi. 
     Erdoğan, şöyle konuştu 
     ''Bu nedenle bu ihtilaf alanlarını çözüme kavuşturmalıyız. Ama her şey yasal düzenlemelerle bitmiyor. Demokrasimizin iç borç yükü ile uluslararası ilişkilerimizin dış borç yükü ile sosyal sorunlarımızın adaletsizlikle, yolsuzlukların her şeyi devlet sırrı sayan bilgiyi toplumdan esirgeyen bürokratik anlayışla doğrudan ilgisi var. Üretime ve yatırıma yönelmek yerine para ile para kazanmayı tercih etmenin altında, yatırım ortamının korunmaması var. Demek ki biz bugüne kadar kendi ellerimizle ayaklarımızı bağlamışız. Büyük gibi görünen sorunlarımızın çoğu aslında aşılması kolaymış. 
     Halk ile devlet arasındaki ihtilaf alanlarını çözdüğümüzde, hepimiz aynı hedefe kilitlendiğimizde, herkes için adalet istediğimizde inanıyorum ki Türkiye şahlanacaktır. Yeter ki, Türkiye'nin büyüme iradesine hepimiz omuz verelim. Yeter ki, gerilimli alanlardan zihinlerimizi kurtaralım. Güven ve istikrar başta ekonomi olmak üzere her alana sirayet ediyor. Dışardan ülkemize duyulan güven artıyor. AB süreci ile ilgili gelişmelerde eski tereddütler aşılıyor ve karşılıklı güven güçleniyor. Müttefikimiz ABD ile ilişkiler tarihi temelleri üzerinde güçleniyor. İç talep canlanıyor. Enflasyon kader olmaktan çıkıyor. Faizler düşüyor. Ve devlet net olarak borcunu öder hale gelmiştir.'' 
     
     UCUBELERİN EGEMEN OLDUĞU ŞEHİR 
     Recep Tayyip Erdoğan, kamu yönetimi reformuna değinirken de, ''Özellikle kamu yönetimi konusunda bu reformun bir özelliğini ortaya koymak istiyorum. Bu bir üniter yapının zedelenmesi, yaralanması asla değildir. Tam aksine illerin kendi sınırları içerisinde halkın tüm taleplerini karşılaması sürecine ilişkindir. Ama bunu provake etmek isteyen zaman zaman bazı anlayışlar tabii çıkabilir, çıkacaktır'' diye konuştu. 
     Gelişmiş ülkelerdeki yapı doğrultusunda Türkiye'nin de yapısal özellikleri değerlendirilmek suretiyle böyle bir adımın atıldığını ifade eden Erdoğan, reformla birlikte yerel yönetimlere farklı bir anlayışın geleceğini, imar disiplininin sağlanacağını vurguladı. 
     Erdoğan, belde belediyelerinin istedikleri gibi uygulama yaptıklarına dikkat çekerek, şunları kaydetti. 
     ''Ama hemen yanında ilçe belediyesine gidiyorsunuz o büyükşehire bağlı, orada uygulama ve nazım imar planları farklı olduğu için farklı bir yapılanma var ama şehre şöyle bir bakıyorsunuz ucubelerin egemen olduğu bir şehir var ortada. Kent bilinci, çağdaş bakış söz konusu değil. İşte tüm bunları yapabilmek için hani hep konuşuyoruz deprem...deprem...deprem...altında bu var. Mimarı mühendisi olmayan bir belde belediyesi neyin zemin etüdünü yapacak Allah aşkına.'' 
     
     YENİ BELEDİYECİLİK ANLAYIŞI SIÇRAMA SÜRECİNE IŞIK TUTACAK 
     Erdoğan, yeni anlayışta kadrolara varıncaya kadar güçlü bir belediyecilik anlayışı ve merkezin yükünü özel idarelere devretmek suretiyle illerde güçlü bir yapının Türkiye'nin sıçrama sürecini başlatacak bir döneme ışık tutacağını söyledi. 
     Bunun Türkiye'nin itibarına yarışır biçimde dünyaya açılımını sürdürmesine katkı sağlayacağını vurgulayan Erdoğan, bütün bunların neticesinde varılacak noktanın yatırım, üretim ve istihdam olduğunu belirtti. 
     Erdoğan, ''Yolumuz güven ve istikrar yoludur, yolumuz açıktır, yolunuz açık olsun diyorum. Bu ülkede taş üstüne taş koyan kim olursa olsun onların hizmetkarı olduğumuzu da tekrar belirtmek istiyorum'' diye konuştu. 
     Bu arada Başbakan Erdoğan, konuşmasının ardından Sabancı Center'dan ayrılırken gazetecilerin ''Devlet ile toplum arasındaki ihtilaftan nemalananlar var demiştiniz. Bununla kimi kastettiniz '' soruna yanıt vermedi. 
     Erdoğan, Cumhurbaşkanı ile aralarında birtakım ihtilaflar olduğu yönündeki iddiaların hatırlatılarak, ''Özellikle TRT Genel Müdürlüğü kararnamesinin Cumhurbaşkanı tarafından geri iade edilmesi buna gerekçelendiriliyor, siz ne düşünüyorsunuz '' sorusuna da, ''Benimle ilgili bir şey olursa açıklama yaparım'' yanıtını verdi. 
     
</TEXT>
</DOC>
