<DOC>
<DOCNO> 171665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sontur09.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Edirne'de yaz yağmuru... Evleri su bastı... 
</HEADLINE>
<TEXT>

     Edirne'de sağanak nedeniyle şehir içi ulaşımda aksamalar olurken, bazı işyerleri ve evlerin bodrum katlarını su bastı. 
     Meteoroloji İl Müdürlüğü yetkililerinden edinilen bilgiye göre, dün gece metrekareye toplam 27.9 kilogram yağış düştü. 
     Yağış nedeniyle şehrin alçak kesimlerinde, Atatürk Bulvarı, Bostan Pazarı ve Ağaç Pazarı mahallelerinde cadde ve sokaklarda su birikmesi sonucu trafik akışını olumsuz etkilendi. Ağaç Pazarı ve Kooperatif Evleri bölgelerinde ise bazı işyeri ve evlerin bodrum katlarını su bastı. 
     Yetkililer, su basan yerlerde su tahliye çalışması yapıldığını belirttiler. 
     Meteoroloji yetkilileri, bugün ve yarın yağış beklenmediğini belirterek, hava sıcaklığının en düşük 19.4, en yüksek 32 derece tahmin edildiğini bildirdiler. 
     
</TEXT>
</DOC>
