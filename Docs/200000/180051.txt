<DOC>
<DOCNO> 180051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sonspo10.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Petre ilk kez idmana çıktı 
</HEADLINE>
<TEXT>

     Gençlerbirliği maçının ardından 2 gün izin yapan geçiren Galatasaraylı futbolcular, Konyaspor maçının hazırlıklarına başladı. 
     Teknik direktör Fatih Terim yönetiminde Florya Metin Oktay Tesisleri'nde yaklaşık 1.5 saat süren antrenman yapan sarı-kırmızılılar, idmanda yalnızca kondisyon çalışması gerçekleştirdi. 
     Futbolcuların saha kenarında yaptıkları kültür-fizik hareketleri, izleyen basın mensuplarına askeri eğitimleri hatırlattı. 
     Antrenmanın ilk 20 dakikasının ardından Terim, çalışmayı medya mensuplarına kapattı. 
     İdmana, A ve Ümit Milli Takımlarda yer alan futbolcuların yanısıra, ülkelerinin milli takımlarında bulunan Mondragon, Tamas, Bratu, Frank De Boer ile sakatlıkları bulunan Volkan, Hakan Ünsal ve Ümit Karan katılmadı. Hakan Ünsal, takımdan ayrı olarak diğer bir sahada koştu. 
     Terim, antrenmana çıkmadan önce futbolcularıyla 20 dakika süren taktik toplantısı yaptı. 
     Galatasaray, Konyaspor maçının hazırlıklarını bu akşam yapacağı idmanla sürdürecek. 
     
     PETRE İLK KEZ 
     Transferin son gününde kadroya katılan Rumen futbolcu Ovidiu Petre, ilk kez antrenmana çıktı. 
     2 gündür İstanbul'da bulunan genç futbolcunun, yapılan ısınma koşusuna tek başına başlarken, daha sonra arkadaşlarıyla birlikte sürdürmesi dikkati çekti. Diğer transfer Florin Bratu ise ülkesinin milli takımında olması nedeniyle idmana katılamadı. 
     
     TERİM'DEN ÇİMCİYE UYARI 
     Fatih Terim, antrenmanın yapıldığı alt sahanın çimlerini beğenmedi. 
     Çimlerin bakımıyla ilgilenen görevliyi yanına çağıran Terim, kendisini sert bir biçimde uyarırken, takımın izin yaptığı dönemde bakımın iyi yapılmadığını ve çimlerin çok kötü durumda olduğunu söyledi. 
     
</TEXT>
</DOC>
