<DOC>
<DOCNO> 190754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko52.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi'nden Borsa'ya açıklama... 
</HEADLINE>
<TEXT>

     Petrol Ofisi A.Ş., yılın 9 ayında banka kredilerinde 338 milyon dolarlık ana para geri ödemesinin gerçekleştiğini bildirdi. 
     Petrol Ofisi'nden Borsa'ya gönderilen yazıda, şirketin alet edilerek bir büyük ortağının itibarını kasıtlı olarak zedelemeye yönelik haberler yayınlanması nedeniyle açıklama yapma gereği duyulduğu belirtildi. 
     Yazıda, şirketin 31 Aralık 2002 itibariyle toplam 1 milyar 311 milyon dolar olan banka kredilerinin 30 Eylül 2003 itibariyle 973 milyon dolara indiği, net 338 milyon dolarlık anapara geri ödemesinin gerçekleştirildiği kaydedildi. 
     Şirketin borç ödeme gücüne ve güçlenen bilançosuna bağlı olarak söz konusu krediler içinde Aralık 2002 itibariyle 1 yıldan kısa vadeli banka kredilerinin oranının yüzde 74 iken, aynı oranın Eylül 2003'de yüzde 19 seviyelerine indirildiği ve 2 yıldan uzun vadeli kredilerin oranının ise aynı dönemde yüzde 14'den yüzde 30'a yükseltildiği kaydedilen yazıda, şöyle denildi 
     ''Her basiretli şirket gibi bilanço yapısını daha da iyileştirmek amacına yönelik olarak şirketimiz de normal ticari ilişkiler içerisinde çalıştığı bankalarla sürekli olarak bire bir görüşmeler ve günün koşullarına göre çeşitli anlaşmalar yapmaktadır. Basında çıkan şirketimiz kredilerine ilişkin haberler de bu kapsamda değerlendirilmelidir. Vadelerin uzaması, çalıştığımız bankaların şirketimize olan güven artışını göstermektedir. 
     Krediler itibariyle birebir bakıldığında hiçbir kredimiz kamuya açıklanmış olan son bilançodaki aktif toplamımızın yüzde 10'undan daha büyük değildir. Bu nedenle, 2002 yılı cirosu 6.5 katrilyon lira, aktif büyüklüğü 3.2 katrilyon lira olan, 2003 yılı cirosunun 8 katrilyon lira düzeyinde oluşması beklenen şirketimiz için ortak niteliklere sahip 3-4 gazeteden oluşan belirli bir basında kasıtlı olarak şirketimizin bir büyük ortağının itibarını zedelemeye yönelik olarak şirketimizi karalama kampanyası konusu edilen kredilerin bilançomuzun yüzde 10'undan küçük olması nedeniyle bir özel durum açıklamasına konu edilmemesi doğal olup, konuya ilişkin yasal düzenlemelere de aykırılık oluşturmamaktadır.'' Yazıda, şirketi kasıtlı olarak gündeme getiren basın kuruluşlarının bütün gayretlerine ve 15 günlük sürekli karalama kampanyalarına rağmen, şirketin hisse fiyatlarında borsanın olağan hareetleri dışında SPK'nın ''Özel Durumların Kamuya Açıklanmasına İlişkin Esaslar Tebliği''nin 8. maddesinde açıklanan nitelikte bir hareket oluşmadığı, böylece tasarruf sahiplerinin yatırım kararlarını yanlış yönlendirebilecek bir oluşumun da meydana gelmediği kaydedildi. 
     Şirketin mali durumuna ilişkin bilgilerin, 3 ayda bir yayınlanan ve 6 ayda bir bağımsız denetimden geçen mali tablolarda ve dipnotlarda tüm ayrıntılarıyla kamuoyunun bilgisine sunulduğu belirtilen yazıda, ''Dolayısıyla haber ve yorumlarda iddia edildiği nitelikte, yönetmeliklerde tanımlandığı biçimde halka açıklanmayan herhangi bir hususun olmayacağını kamuoyunun değerlendirmelerine arz ederiz'' ifadesine yer verildi. 
     
</TEXT>
</DOC>
