<DOC>
<DOCNO> 176242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/spor/spo08.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüzg r gibi geçtiler 
</HEADLINE>
<TEXT>

   Kapadokya Rallisi dün perdelerini indirdi ve şampiyonlar belirlendi. Otomobilde Schlesser, motosiklette de Dabrowski zirveyi ele geçirdi 
      
   İtirazlar yaşandı 
   DÜNYA Cross Country Off - Road Şampiyonasının 6. ayağı olan Kapadokya Rallisi, dün yapılan 248 kilometrelik Erkilet - Özkonak etabıyla son buldu. Kapadokya bölgesinin büyülü atmosferinde 10 Ağustos'tan bu yana devam eden rallide, son gün otomobil ve motosiklet kategorilerinde itirazlar yaşandı. Fransız Schlesser'in birinci olduğu otomobil sonuçlarına, rakibinin kestirme yol kullandığı gerekçesiyle itiraz eden Portekizli Sousa, konuyu FIA'ya taşıyacağını açıkladı. 
   
   Merkit yedinci 
   MOTOSİKLETTE ise önce Fransız Flick olarak açıklanan birincilik itiraz sonrası Polonyalı Dabrowski olarak değiştirildi. Kamyon kategorisinde mutlu sona Rus Changin ulaştı. 7 günde 3 bin 200 kilometre yol kat edilen zorlu rallide, otomobilde Goodyear sponsorluğunda ülkemizi temsil eden tek ekip olan Vural Ak - Güray Karacar, genel klasmanda 12. olurken, motosiklette de Kemal Merkit 7. sırada yarışı tamamladı. Rallinin ödül töreni de dün gece Ürgüp'te yapıldı. 
   
   
</TEXT>
</DOC>
