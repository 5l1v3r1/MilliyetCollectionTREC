<DOC>
<DOCNO> 191357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sondun03.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Firavun 1. Ramses'i Mısır'a iade etti 
</HEADLINE>
<TEXT>

     ABD'nin Atlanta kentinde bulunan Michael C. Carlos Müzesi, 3000 yıl önce Mısır'ı yöneten 1. Ramses'e ait olduğu sanılan mumyayı Mısır'a iade etti. 
     Mısır'dan 19. yüzyılda bir mezar soygunuyla kaçırılan mumyanın, orijinal süslemeli tabutuyla birlikte, dikkatle yerleştirildiği tahtadan bir muhafazanın içinde uçakla Kahire havaalanına getirildiği bildirildi. 
     Görgü tanıkları, tarih öncesi çağlarda yaşamış Mısırlı hükümdarın tabutunun bulunduğu muhafazanın Mısır bayrağına sarılı olarak uçaktan çıkarıldığını belirtirlerken, Mısır Eski Eserler Yüksek Kurulu Genel Sekreteri Zahi Havas'ın da Mısır'a uçakla getirilişi sırasında mumyaya eşlik ettiği bildirildi. Müzeye 1999 yılında getirilen ve eski Mısır tarihi uzmanlarının gelişmiş yüksek teknoloji ürünü tarama cihazlarının yardımıyla 1. Ramses'e ait olabileceği sonucuna varmaları üzerine müze yöneticilerinin mumyayı Mısır'a iade etmeyi teklif ettikleri müzenin internet sitesinde kaydedildi. 
     Aslında bir askeri komutan olan ve M.Ö. 1290 yılında tahta geçen 1. Ramses, Mısır'ı sadece 2 yıl yönetebilmesine karşın, ülkeyi onlarca yıl yöneten 2. Ramses ile birlikte 19. Mısır hanedanlığının kurucularından kabul ediliyor. 
     
</TEXT>
</DOC>
