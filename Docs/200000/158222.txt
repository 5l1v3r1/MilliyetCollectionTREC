<DOC>
<DOCNO> 158222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sondun29.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
BM, Irak'a amborgoyu kaldırdı.. 
</HEADLINE>
<TEXT>

     BM Güvenlik Konseyi 13 yıldır süren ambargoyu kaldırırken, ülkenin ve petrol gelirlerinin yönetimin de ABD ve İngiltere'ye bıraktı. 
     Güvenlik Konseyi, Körfez savaşından bu yana Irak'a uygulanan yaptırımları, silah ambargosu dışında kaldırdı. 
     ABD, İngiltere ve İspanya tarafından ortaklaşa hazırlanan karar tasarısı, konseyde yapılan oylamada 14 lehte oyla kabul edildi. Suriye oylamaya katılmadı. 
     Konsey toplantısı, Suriye temsilcisinin toplantı salonuna gelmemesi yüzünden yaklaşık 40 dakika geç başladı. 
     Konseyin kabul ettiği tasarıda yer alan hükümler şöyle 
     - Tasarı, silah ambargosu dışında, Körfez savaşından bu yana Irak'a uygulanan tüm yaptırımları kaldırıyor. 
     - Güvenlik Konseyi'ne işgal gücü sıfatıyla sorumluluklarını kabul eden birer mektup sunmuş olan ABD ve İngiltere, ''otorite'' olarak kabul ediliyor. 
     - Tasarıyla ''Irak Kalkınma Fonu'' adlı bir fon oluşturuluyor. Fonun gelirleri Irak merkez bankasında toplanacak ve bu para ülkenin yeniden inşası ve insani amaçlarla kullanılacak. Fonun hesapları, kurulacak ''uluslararası kurumun'' uygun göreceği bağımsız uzmanlar tarafından denetlenecek. 
     - Söz konusu ''uluslararası kurum'', BM, IMF, Dünya Bankası ve Arap Sosyal ve Kalkınma Fonu temsilcilerinden oluşacak. 
     - Uluslararası düzeyde tanınacak bir Irak hükümeti kurulana kadar petrol satışlarından elde edilecek tüm gelir bu fona yatırılacak. Paranın kullanım şekline, geçici yönetimle danışmalarda bulunacak ABD ve İngiltere karar verecek. 
     - Petrol gelirlerinin sadece yüzde 5'i tazminat fonuna yatırılacak. 
     Fondan, Irak'ın Kuveyt'i işgalinden zarar görenlere tazminat ödeniyor. Savaştan önce Irak'ın petrol gelirlerinden fona yüzde 25 oranında pay kesiliyordu. 
     - Karar tasarısının kabulüyle şimdiye kadar uygulanan petrol karşılığı gıda programı 6 ay içinde sona erdirilecek. 
     Fonda halen 13 milyar dolar para bulunduğu bildiriliyor. Bu paranın 1 milyar doları derhal Irak kalkınma fonuna aktarılacak. 
     - Savaştan önce imzalanmış sözleşmelerle satın alma işlemleri tamamlanmış mallardan hangilerinin Irak'a gönderileceğine BM karar verecek. Ancak savaştan önce imzalanmış sözleşmelerin tümünün yürürlükte kalacakları konusunda garanti verilmiyor. 
     - Irak'ın petrol satışlarından sağlanacak gelirle ilgili olarak 2008 yılına kadar herhangi bir dava açılamayacak. Bunun tek istisnası Güvenlik Konseyi'nin dava açılması konusunda karar alması. Buna karşılık Irak petrolünü satın alan kişi ve kuruluşlar, çevre kirliliği ve ekolojik zararlardan sorumlu olacaklar. 
     - Irak'ın büyük miktarlara ulaşan borçlarının ne şekilde tasfiye edileceği Paris Kulübü adıyla bilinen kurum tarafından belirlenecek. 
     19 zengin ülkenin temsilcilerinden oluşan kulüp, kalkınan ülkelerin borçlarının tasfiyesiyle ilgili planlar hazırlıyor. 
     - BM Genel Sekreteri Kofi Annan tarafından atanacak BM temsilcisi, ABD ve İngiltere ile Irak'ın kurumlarının oluşturulması, ülkenin yeniden inşası, insan hakları, idari ve adli reformlar konularında işbirliği yapacak. 
     Annan'ın bu temsilciyi en kısa zamanda atayacağı bildirildi. 
     - Karar, uluslararası alanda tanınacak kalıcı bir Irak hükümeti oluşana kadar yürürlükte kalacak. 
     - Güvenlik Konseyi, BM silah denetçilerinin görevi konusuna ileride eğilebilecek. Ancak bu aşamada denetçilere herhangi bir görev verilmiyor. 
     - Tasarı, tüm ülkelerin yağmalanan Irak'a ait kültür varlıklarının bulunması için çaba harcamalarını da öngörüyor. 
     
</TEXT>
</DOC>
