<DOC>
<DOCNO> 187682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/spor/ysenay.html </URL>
<DATE> 2003/10/10/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Napolyon haklı 
</HEADLINE>
<TEXT>

   
   Türkiye'de bütün düşünceler İngiltere oyununa kilitlenmiş durumda... Bu maç grupta liderliği kapma yarışı değil de, iki ülke arasındaki bir "prestij savaşı" sanki... 
   Evet Türkiye, İngiltere ile oynadığı bütün maçlarında gol olarak "sıfır çekmiş" durumda... Ayrıca yediği gollerin sayısı da tam bir handikap yaratmış ülkemiz üzerinde... Ama bu ağır faturanın teknik ve bilimsel sebepleri üstüne kimse kafa yormuyor... Kimseler futbolumuzun özerkliğe kavuşmadan önceki içler acısı durumunu, özellikle de Milli Takım adına açtığı yaralara inmek istemiyor... Çünkü Türk inasanı mazisini gerçekçi olarak araştırmak konusunda tam bir "Dünya tembeli" ve de bu kötü alışkanlığından dönmeye de hiç niyetli değil gördüğümüz kadarıyla... 
   Milli Takım'ın en acı ve sancılı günlerini çeken ve hala hayatta olan kaç ismi sayabiliriz ülkemizde .. Sahir Gürkan, Yılmaz Tokatlı gibi asker kökenliler dışında, bir de Kemal Ulusu kardeşimizin Futbol Federasyonu Başkanı olarak özverili çalışmaları olmuştur o kıtlık günlerimizde... Teknik adam olarak da geçmiş zamanın en kahırlı insanı COŞKUN ÖZARI ağabeyimizdir tartışmasız... Onun çok uzun yıllar "Beş - on bin lira" aylıkla akıttığı alın terlerinin şimdilerde bir damlası binlerce dolarla ödenmektedir... O günün futbolcularının büyük bölümü şu zamanlarda geçim sıkıntısı içinde kıvranmakta, ama kimselere bir şey belli etmemek adına da, maziyi içlerinde yaşatmaktadır... 
   Napolyon'a "Büyük savaşları kazanmak için üç önemli şey nedir " diye sorduklarında aldıkları cevap net ve kesindir "PARA, PARA, PARA"... Maalesef bu gerçek şimdilerde daha da acımasız bir hakikat olarak sarıp, sarmalamıştır dünyamızı... Şimdinin futbolcusu, transferlerde milyon dolarla açmaktadır pazarlığın kapısını... Maçlar öncesi de öyledir... Oynama saatleri kısaldıkça, önemli maçların dolarlı rakamları da yeni sıfırlarla takviye edilmektedir... İşte şu son zamanlarda futbolumuzun arkasındaki itici gücün ana gerçeği de budur işin aslında... Bir de paranın olduğu yerde işbitirici adamlar çoğalmıştır tabii... Futbolcunun aklını çelip, fiyatları katlayan menajerler cirit atmaktadır ortalarda... Sözlerimiz bu işi UEFA lisanslı olarak yapanlara değildir tabii... Ancak lafımızın kimlere uzandığını ve mana derinliğini anlayan anlayacaktır muhakkak... 
   Geçelim şimdi bu işlerdeki perde arkası "Karagöz - Hacivat" vari işlere soyunanları... Yarın akşam İngiltere'yi yener miyiz dersiniz .. Bence Şenol hocamız gecenin mana ve önemini, sahaya koymamız gereken teknik tavırların önceliğini, inceliğini ne kadar iyi anlatabilirse oynayacaklara, o kadar yakınlaşır bizlere galibiyetin kapısı... Yoo, bu oyunu daha da gergin bir hale getirip, olayı bir futbol oyunu olmaktan çıkarıp, "İngilizler'in de profesyonel tahriğiyle" stres çukurlarına sokarsak eğer, galibiyet zora girer. Başta tribünler olmak üzere, hepimizin haberi ola .. 
   
   
</TEXT>
</DOC>
