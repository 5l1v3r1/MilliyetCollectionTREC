<DOC>
<DOCNO> 198500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur34.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevi aracından firar eden mahkumlardan biri öldü 
</HEADLINE>
<TEXT>

     Ankara'dan yola çıkarılan cezaevi ring aracını ele geçirdikten sonra gasp ettikleri bir otomobille kaçan 3 kişiden 2'si, Şişli'de polisle silahlı çatışmaya girdi. Bu kişilerden 1'i ölü olarak ele geçirilirken, diğeri kaçtı. 
     Alınan bilgiye göre, 13 Kasım 2003 tarihinde Ankara'dan yola çıkarılan cezaevi ring aracını Uşak yakınlarında ele geçirdikten sonra gasp ettikleri otomobille kaçan 3 kişiden Hayrettin Çelik 25 ve Hüseyin Şahin'i 26 yakalamak için çalışmalarını sürdüren İstanbul Asayiş Şubesi Gasp Büro Amirliği ekipleri ile Ankara'dan gelen bir polis ekibi, yerlerini belirledikleri bu kişileri izlemeye aldı. 
     Şişli Pazarı'nda polis tarafından izlendiklerini fark eden 2 kişi, çevreye ateş etmeye başladı. 
     Firariler, daha sonra bir otomobili gasp etme girişiminde bulundu. 
     Bu sırada ''teslim ol'' uyarısında bulunan polise de ateş açan bu kişilerle güvenlik güçleri arasında silahlı çatışma çıktı. 
     Çatışmada, Hüseyin Şahin 26 ölü olarak ele geçirilirken, Hayrettin Çelik 25 kaçmayı başardı. 
     Bu 2 kişiyle birlikte cezaevi ring aracından firar eden Mehmet Çiçekli 26 de, 16 Kasım 2003 günü Kadıköy Bostancı'da, önceden gasp edilmiş bir minibüsle polisin ''dur'' ihtarına uymayarak kaçmaya çalışınca yaralı olarak ele geçirilmiş, daha sonra da hayatını kaybetmişti. 
     
     3 ARABA GASP ETMİŞLER 

     Bu arada cezaevi firarilerinin, İstanbul'a gelirken 3 ayrı oto gasp ettikleri anlaşıldı. 
     Alınan bilgiye göre, 13 Kasım 2003 tarihinde Ankara'dan yola çıkarılan cezaevi ring aracını Uşak yakınlarında ele geçiren hükümlüler Hüseyin Şahin 26 , Hayrettin Çelik 25 ve Mehmet Çiçekli 26 , 2 adet MP-5 otomatik tabancayı alarak, önce Uşak-Çivril yolu üzerinde 35 TH 322 plakalı otomobili gasp etti. 
     Sonra Kula-Salihli karayolunda 34 U 7392 plakalı aracı gasp eden firariler, İzmir'e geçti. Bu kişiler, İzmir'in Dikili ilçesinde, 34 VHV 85 plakalı, bir şirkete ait sigara dağıtım minibüsünü de gasp ederek, şoförü Akın Dağlı'yı el, ayak ve ağzını bağlayıp yanlarına aldılar. 
     Bu araçla İstanbul'a gelen firariler, Bostancı'da 16 Kasım'da polisin ''dur'' ihtarına uymayınca, kovalamaca yaşandı ve çatışma çıktı. 
     Çatışmada başından yaralanan Mehmet Çiçekli kaldırıldığı hastanede hayatını kaybetti. Şoför Akın Dağlı da araçtan kurtarıldı. 
     
     SİVİL EKİPLER PUSU ATTI 

     Şahin ve Çelik'e yönelik çalışmalarını sürdüren polis ve jandarma, bu kişilerin saklandığı sanılan yerlere sivil ekiplerle pusu atmaya başladı. 
     Polis ekipleri Hüseyin Şahin ile Hayrettin Çelik'i, öğle saatlerinde Şişli'deki Rum mezarlığı yanında fark etti. Firarilerin de polisi fark etmesi üzerine kovalamaca başladı. 
     Bu kişiler önce Fahir E'nin kullandığı 34 ZF 4050 plakalı otomobili gasp etmek istedi. Otomobilin yoluna devam etmesi üzerine başarısız olan firariler, arkasından 2 el ateş açtıkları aracın arka camını kırdı. 
     Bu arada polise, havaya ve çevreye 10-15 el ateş eden 2 kişi, Halaskargazi Caddesi üzerinde, tekstilci Tülin Ç'nin kullandığı ve annesi Emine Ç'nin de içinde bulunduğu 34 VF 1066 plakalı otomobili gasp etmeye çalıştı. 
     Bu kişileri araçtan indiren firariler otomobile binmek isterken, Hüseyin Şahin polisin açtığı ateş sonucu başından vurularak olay yerinde öldü. 
     Hayrettin Çelik ise 19 Mayıs Caddesi üzerinden yaya olarak kaçtı. Çelik'i yakalamak için polisin çevredeki operasyonları sürüyor. 
     Polis yetkilileri, Hüseyin Şahin'in teşekkül halinde banka ve tapu dairesi önlerinde kapkaç ve otomobil hırsızlığı suçlarından sabıkası bulunduğunu ve 22 Ocak 2003 tarihinde İstanbul'da yakalandığını kaydettiler. 
     Yetkililer, Hayrettin Çelik'in de teşekkül halinde banka ve tapu dairesi takipli kapkaç, bıçakla yaralama ve sarkıntılık suçlarından sabıkası bulunduğunu ifade ettiler. 
     Bu kişilerle ilgisi olabileceği gerekçesiyle bir kadının gözaltına alındığı ifade edildi. 
     
</TEXT>
</DOC>
