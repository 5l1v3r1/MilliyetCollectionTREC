<DOC>
<DOCNO> 164804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/dunya/adun.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrole rahat yok 
</HEADLINE>
<TEXT>

Irak’ın yeniden inşası için tek güvence olan petrol, sabotajcıların hedefi. Şimdi de kuzey ve güney yataklarını bağlayan ana boru hattı uçuruldu 
     DIŞ HABERLER SERVİSİ 

     Irak’ın koalisyon güçlerinin eline geçmesinin ardından devrik Saddam Hüseyin rejimine bağlı milislerin sık sık saldırılarına hedef olan petrol altyapısı, önceki gece bir darbe daha yedi. Reuters ajansına göre, ülkenin kuzey ve güneyindeki petrol yataklarını birbirine bağlayan ana boru hattının, başkent Bağdat’ın 140 km. kuzeybatısındaki bölümüne sabotaj düzenlendi. Başlaması dün öngörülen Irak petrolünün Yumurtalık’a pompalanmasıysa, Kerkük - Yumurtalık hattına 11 gün önce yapılan saldırının neden olduğu hasarın onarılamaması yüzünden ertelendi. 
     Irak Petrol Bakanlığı’ndan bir yetkili, boru hattında önceki gece gerçekleşen patlamanın sabotajdan kaynaklandığını söylerken, çıkan yangın dün gece geç saatlere kadar henüz kontrol altına alınamamıştı. Düzenlenen sabotaj, Bağdat’ın ana petrol rafinerisi El Dora’nın da üretimini olumsuz etkileyecek. 
     Irak’ın petrol tesisleri sadece sabotajlardan musdarip değil. Bağdat’ın düşmesini izleyen günlerde özellikle güney ve orta kesimlerdeki tesislerin yoğun biçimde yağmalanması, Irak petrol endüstrisine telafisi çok zor zararlar vermiş bulunuyor. 
     
     Yumurtalık’tan sevkiyat 
     Savaşın başladığı 20 Mart’tan bu yana Yumurtalık’ta bekleyen 8 milyon varil Irak petrolünün dağıtımına dün düzenlenen bir törenle başlandı. Böylece üç aydan bu yana Irak petrolü ilk kez dünya pazarına çıktı. 
     Temmuz ortasından itibaren Irak’ın günde 600 - 700 bin varil petrol ihraç etmesi, iç tüketim için de 300 - 400 bin varil petrol üretmesi planlanıyor. Bu rakamlar daha önce planlanan günde 1.5 milyon varillik üretimin altında. Savaştan önce dünyanın en zengin petrol yataklarına sahip olan Irak’ın günlük petrol üretimi 2.5 milyon varildi. 
     
     

</TEXT>
</DOC>
