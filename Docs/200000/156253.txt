<DOC>
<DOCNO> 156253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/dunya/dun01.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat’ta bir Amerikalı 
</HEADLINE>
<TEXT>

     DIŞ HABERLER SERVİSİ 

     Irak’ın yeni patronu Amerikalı diplomat Paul Bremer, dün Amerikalı emekli General Jay Garner’dan görevi devralmak üzere Bağdat’a ayak bastı. İlk olarak Basra’ya uğrayan Bremer, ABD Genelkurmay Başkanı Orgeneral Richard Myers’la birlikte daha sonra başkent Bağdat’a geçti. Burada, selefi Garner tarafından karşılanan Bremer’in siyah takım elbise altına taba rengi trekking botları giymesi dikkat çekti. 
     
     Etkin ve organize devir teslim 
     Despot bir rejimden kurtulan Irak halkına yardım edeceği için çok memnun olduğunu ifade eden Bremer, dostu Garner’la da gurur duyduğunu ve önümüzdeki birkaç hafta boyunca onunla birlikte çalışacağı için mutlu olduğunu ifade etti. 61 yaşındaki eski terörizm uzmanı, Irak hükümetine geçiş için çalışmalara en kısa sürede başlama sözü verirken, etkin ve organize bir devir teslim vaat etti. Bremer gelene kadar Irak’ın en üst düzey sivil yetkilisi olan Garner’ın ise halefine eşlik ederken, durgun olduğu gözlendi. 
     ABD Başkanı George W. Bush, Irak’ta savaş sonrası düzeni oturtamamak, asayişi sağlayamamak ve altyapıyı yeniden işler hale getirememekle eleştirilen Garner ve ekibinin yerine geçen hafta Bremer’ı atamıştı. 
     

</TEXT>
</DOC>
