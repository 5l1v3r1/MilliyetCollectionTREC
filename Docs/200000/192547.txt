<DOC>
<DOCNO> 192547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur21.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Van'da İranlı sığınmacılar, ağızlarını dikerek eylem yaptı 
</HEADLINE>
<TEXT>

     Van'da, üçüncü bir ülkeye gönderilmeyi bekleyen sığınmacılar, ağızlarını iple dikerek eylem yaptı. 
     İran'dan 2001 yılında, Irak'ın kuzeyi üzerinden Türkiye'ye gelen ve bir başka ülkeye gönderilmeyi bekleyen sığınmacılar, durumlarının karara bağlanmaması nedeniyle Birleşmiş Milletler Mülteciler Yüksek Komiserliği BMMYK Van Ofisi önünde oturma eylemi yaptı. 
     Ağızlarını iple dikerek eylem yapan 7 kişilik grup, bugüne kadar yapılan görüşmelerden olumlu yanıt alamadıklarını, BMMYK Van Ofisi yetkililerinin kendileriyle yüz yüze görüşerek olumlu yanıt vermesi halinde eylemlerine son vereceklerini belirttiler. 
     BMMYK Hukuk Danışmanı Carolyn Ennis, gazetecilere yaptığı açıklamada, güvenlik açısından kendilerinin dışarı çıkarak eylemcilerle görüşmelerinin uygun olmadığını ifade etti. 
     Ennis, daha önce Irak'ın kuzeyinde mülteci statüsünde bulunan bin 200 kişilik grubun İranlılar'dan oluştuğunu, Irak'ta bulundukları sürede BMMYK tarafından koruma altında tutulduklarını, BMMYK Türkiye Ofisi'nin de kendilerine uluslararası sözleşmelerden kaynaklanan koruma güvencesi verdiğini belirtti. Ennis, şöyle devam etti 
     ''İran uyruklu grup, Irak'ın kuzeyine geçerek iltica talebinde bulunmuştur. Bunların Irak'tan Türkiye'ye gelmeleri ise mevcut anlaşmalar çerçevesinde üçüncü ülke statüsü taşımaktadır. Türkiye bunları kabul etmeyebilirdi. Türkiye Cumhuriyeti yetkilileri bu grubun Türkiye'de kalmasına izin vererek gerekli nezaketi göstermiştir. BMMYK, bu grubun yasal statüsünü Türk hükümeti ile netleştirmek çabasındadır. Biz öncelikle bunların acil ihtiyacı olan tıbbi ve mali yardımları temin etmek için gerekli çalışmaları yürütmekteyiz.'' Oturma eyleminin değişikliğe yol açmayacağını anlatan Ennis, şunları kaydetti 
     ''Bu grupların ana talebi üçüncü bir ülkeye gönderilmek olduğu için taleple ilgili kesin bir karara varılamıyor. Onlar oturma eylemine geçmeden önce de biz kesin ve kalıcı bir çözüm arayışındaydık. Nasıl bir plan uygulanması gerektiğini bilmiyoruz. Ancak bu durumun kalıcı çözümleri arasında grubun Irak'a gönderilerek entegrasyonlarının sağlanması ya da istekleri doğrultusunda gönüllü olarak kendi ülkelerine dönmeleri yer almaktadır. Bunların Türkiye'de kalmaları mümkün değildir.'' 
     
</TEXT>
</DOC>
