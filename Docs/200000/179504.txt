<DOC>
<DOCNO> 179504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sondun20.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da artık eczanelerde de marihuana satılıyor 
</HEADLINE>
<TEXT>

     Hollanda'da eczanelerde hafif türde uyuşturucu kabul edilen marihuana satışı başladı. 
     Uyuşturucu yasasında daha önce yapılan değişiklik çerçevesinde normal ilaç kapsamına alınan marihuana, yeni uygulamayla, doktorlar tarafından kanser, AIDS, MS gibi kimi ciddi rahatsızlıklara karşı verilebilecek. 
     Eczanelerde 5 gramlık paketler halinde satılacak marihuna, devletin özel olarak izin verdiği ve Sağlık Bakanlığı'nın kontrolü altında olan iki ayrı büyük çiftlikten sağlanacak. 
     Hollanda'da geçen sonbahardan bu yana doktorların hastalarına marihuana yazabilmelerine göz yumuluyordu. Ancak eczaneler yasal yollardan uyuşturucuyu sağlayamadıkları için, satış işlemi yasadışı olarak yapılıyordu. 
     Marihuana, ışın yöntemiyle kanser tedavisi görenlerde ortaya çıkan baş dönmesini, ciddi hastalıklardaki ağrıları azaltıyor ve yine kanser, AIDS gibi hastaların iştahsızlığına karşı yararlı olabiliyor. 
     
</TEXT>
</DOC>
