<DOC>
<DOCNO> 184831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur10.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Güzelleşmek isterken ciddi sağlık sorunları yaşamayın... 
</HEADLINE>
<TEXT>

     Kadınlar için bir tutku olan daha güzel, genç ve bakımlı görünme merakı, cildin emanet edildiği kişilerin uzman, salonların ruhsatlı olmaması durumunda ciddi sağlık sorunlarını da beraberinde getiriyor. Araştırmalar, bu konudaki olumsuzlukların çoğunlukla son yıllarda kenar semtlerde kurulan ruhsatsız güzellik salonlarında yoğunlaştığını ortaya koyuyor. 
     Kentlerin eğitim ve gelir seviyesi yüksek semtlerinde hizmet veren güzellik ve estetik salonlarında bakımlı görünüme kavuşmanın bedeli yükseliyor. Bu salonlarda yapılan denetimler büyük çoğunluğunun hijyen kurallarına ve standartlara uygun olduklarını gösteriyor. 
     Bu salonlarda Sağlık Bakanlığı'nca zorunlu tutulan, geniş ve aydınlık mekanlar sağlanırken, verilen her hizmet için ayrı oda, yeterli sayıda duş ve soyunma kabini gibi fiziki şartlara uyuluyor, aletlerin sterilazyonu ve kullanılan kozmetiklerin Sağlık Bakanlığı izni ile üretilmesine özen gösteriliyor. 
     Milli Eğitim Bakanlığı'nca onaylanmış sertifikalı uzmanların çalıştığı bu merkezlerde, manikür, pedikür, cilt bakımı gibi hizmetler için ödenecek fiyatlar 15 milyon liradan başlayarak, 250 milyon liraya kadar çıkabiliyor. 
     
     HİZMETİN KALİTESİ DE FİYATI DA DÜŞÜK 
     Kentlerin çevre semtlerinde kurulan güzellik salonlarının önemli bölümü ise, ruhsatsız olduğu gibi hijyen kurallarına yeteri kadar dikkat edilmemesi nedeniyle kadınlar için risk unsuru oluyor. 
     Yapılan araştırmalarda, çoğunda sertifikası olmayan kişilerin güzellik uzmanı olarak çalıştırıldığı belirlenen bu salonlarda, kadınlar standartların öngördüğü yeterlikte ışık almayan havasız ortamlarda ve hemen her hizmeti aynı mekanda almak zorunda kalıyor. 
     Uzman olmayan kişilerce yapılan özellikle manikür ve pedikür uygulamalarında kanamaya neden olunması halinde, steril olmayan aletler, kan yoluyla bulaşan hepatit ve AIDS gibi hastalıklara neden oluyor. 
     Hizmet kalitesindeki düşüklük fiyatlara da yansıyor. Bu salonlarda güzelleşmek için harcanan para, 2.5 milyon liradan başlıyor, en fazla 50 milyon liraya çıkıyor. 
     
     RUHSATSIZLAR ÇEVRE SEMTLERDE 
     Adana İl Sağlık Müdürlüğü Tıp Meslekleri Şube Müdürü Zekeriya Beylem, Adana genelinde yaklaşık 80 güzellik merkezinin bulunduğunu tespit ettiklerini, bunlardan 22'sinin ruhsatlı, 25'inin ise ruhsat başvurusunu tamamlamış olduğunu belirterek, ruhsatsız olanların ise önemli bölümünün kenar semtlerde yoğunlaştığını kaydetti. 
     Konuya ilişkin yönetmeliklerde sık sık yapılan değişiklikler ve personel yetersizliğinin denetimlerde sıkıntılara neden olduğunu bildiren Beylem, şunları söyledi 
     ''Bilinçli müşterilerin sayısının artması, sağlık açısından çok önemli olan bu merkezlerde hizmet kalitesini artırıyor. Kenar semtlerde hizmet veren işletmelerde hizmeti veren de alan da ne yazık ki güzelleşmenin yol açacağı riskler konusunda yeterli bilgiye sahip değil. Standartlara uygun olmayan işletmelerle karşılaşan vatandaşlar bize başvurmaları durumunda, bu sorunun giderilmesine büyük yol alırız.'' 
     
</TEXT>
</DOC>
