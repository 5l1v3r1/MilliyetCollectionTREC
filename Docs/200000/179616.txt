<DOC>
<DOCNO> 179616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur28.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Denktaş önce Kıbrıs halkını arkasına alsın... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, KKTC'nin demokratik devlet yapısına sahip olduğunu, bundan önceki seçimler gibi Aralık seçimlerinin de şeffaf ve dürüst bir ortamda geçeceğini belirterek, kimsenin seçimlere gölge düşürmeye hakkı olmadığını söyledi. 
     Avusturya Dışişleri Bakanı Benita Ferrero-Waldner'in daveti üzerine resmi ziyaret için Viyana'ya giden Gül, Esenboğa Havaalanı'nda ziyaretine ilişkin açıklamalarda bulundu ve soruları yanıtladı. 
     KKTC Cumhurbaşkanı Rauf Denktaş'ın seçimleri kaybetmesi durumunda Anadolu halkının desteğini arkasına alıp mücadeleye devam edeceği yönündeki açıklamalarının hatırlatılması üzerine, ''Anadolu halkı kendisinin ve Kıbrıs davasının arkasındadır'' diyen Gül, Denktaş'ın Kıbrıs halkını arkasına alması gerektiğini belirtti ve ''Kıbrıs davası kesinlikle ihmal edilen bir dava değildir'' dedi. 
     KKTC'de Aralık seçimlerine ilişkin bazı tereddütlerin dile getirildiği yönünde bir soru üzerine de Gül, KKTC'nin demokratik yapıda bir devlet olduğunun altını çizdi ve bu yapı içinde her şeyin şeffaf ve açıklık içinde yürütüldüğünü kaydetti. 
     Gül, ''Bu tip kaygılara hiç yer yok, seçimler daha önce nasıl dürüst ve açık biçimde olduysa bu sefer de öyle olacaktır, kimsenin seçimlere gölge düşürmeye hakkı yoktur'' diye konuştu. 
     Irak'taki konsey yapısı içinde Türkmenlere bir bakanlık verilmesini değerlendirmesi istenen Gül, Türkiye'nin, Irak'ta herkesin en iyi şekilde temsil edilmesi gerektine inandığını belirtti ve henüz bakanlar kurulunun yapısının açıklanmadığını hatırlattı. 
     
     VİYANA TEMASLARI 
     Avusturya temaslarına ilişkin bilgi veren Gül, Türkiye'nin bu ülke ile ilişkilerini her boyutta geliştirmeye önem verdiğini kaydederek, Başbakan Recep Tayyip Erdoğan'ın Temmuz ayında bu ülkeye başarılı bir ziyaret yaptığını hatırlattı. 
     Ziyaretinin ilk iki gününde Avusturya Dışişleri Bakanı Ferrero-Waldner ile yapacağı görüşmelere ek olarak, Meclis Başkanı ve Başbakan ile de görüşeceğini ifade eden Gül, Türkiye-Avusturya İş Konseyi ile Avusturya'daki Türk işadamlarıyla da biraraya geleceğini belirtti. 
     Gül, temaslarda ikili ilişkiler ve Türkiye-AB ilişkilerini kapsayan konuları ele alacaklarını belirterek, ziyaretinin üçüncü gününde BM Viyana Ofisi'ni ziyaret edeceğini ve burada nükleer denemelerin kapsamlı yasaklanması anlaşmasının yürürlüğe girme sürecine ilişkin toplantılara katılacağını kaydetti. 
     Gül, BM Viyana Ofisi'ni ziyaret eden ilk Dışişleri Bakanı olacak. 
     Abdullah Gül, Uluslararası Atom Enerjisi Ajansı'nı da ziyaret edecek ve Başkan Muhammed El Baradei ile görüşecek. 
     
</TEXT>
</DOC>
