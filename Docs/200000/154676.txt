<DOC>
<DOCNO> 154676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sontur22.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümete göre Bingöl olaylarının arkasında terör örgütü var 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Bingöl'de meydana gelen eylemi provokasyon olarak değerlendirerek, ''Terör örgütü bir defa daha kendi insanının acısını paylaşmak yerine bu acılardan istifadeyle buradan bir çıkar elde etmeye çalışmıştır. Bu da bu örgütün gerçek yüzünü bir kere daha ortaya koymak açısından ibret verici bir olaydır'' dedi. 
     Çiçek, Bakanlar Kurulu'nun 4 saat süren toplantısının ardından gazetecilere gündeme ilişkin bilgi verdi. 
     Bingöl'de meydana gelen deprem ve alınması gereken tedbirler üzerinde durulduğunu bildiren Çiçek, sabaha karşı meydana gelen depremin ardından bölgede bulunan Sanayi ve Ticaret Bakanı Ali Coşkun'un bölgeye gittiğini, ardından da Başbakan Recep Tayyip Erdoğan'ın incelemelerde bulunduğunu anımsattı. 
     İlgili bakanların Bakanlar Kurulu'na konuyla ilgili alınacak tedbirler hakkında geniş bilgi sunduklarını bildiren Çiçek, olayın vukuu bulmasının ardından İçişleri Bakanlığı'nın önceki depremlerde deneyim kazanan 6 vali yardımcısını bölgeye gönderdiğini anlattı. Çiçek, ayrıca ihtiyaç duyulan sağlık personeli, kurtarma ekipleri bölgeye sevk edilirken, mobil santrallar aracılığıyla da depremzedelerin ihtiyaçlarının karşılandığını kaydetti. Irak savaşı nedeniyle muhtemel bir göç hareketine karşı Diyarbakır'da oluşturulan ''imkanların'' da Bingöl'e sunulduğunu kaydeden Çiçek, ''Daha önceki üzücü olaylarla kıyaslanmayacak şekilde devlet, sivil ve asker bütün unsurları ile bütün gücüyle olay mahallinde yaraları sarmak ve acıları paylaşmak noktasında organize bir şekilde olay mahallinde gerekli vazifelerini yapmaya gayret etmişlerdir'' diye konuştu. 
     
     OLAYLAR PROVOKATİF 
     Çiçek, depremin meydana geldiği gün bu noktada gayet olumlu bir tablo oluştuğunu, ancak 1 Mayıs kutlamaları nedeniyle istenmeyen olayların yaşandığını dile getirdi. Çiçek, şöyle konuştu 
     ''1 Mayıs sebebiyle herkes oradaki insanların acısını paylaşırken 'acaba bir katkım olur mu' diye bunun çabası gayreti içerisindeyken, senelerden beri Türkiye'de kan dökmeye alışmış ve bir kısım kirli emelleri taşımaktan hala vazgeçmeyen terör örgütü 1 Mayıs için koymayı düşündüğü eylemi bir başka yerde değil, Bingöl'de acılı insanların bulunduğu mahalde koymaya çalışmış ve maalesef bildiğiniz provokatif olay meydana gelmiştir. Ve böylece terör örgütü bir defa daha kendi insanının acısını paylaşmak yerine bu acılardan istifadeyle buradan bir çıkar elde etmeye çalışmıştır. Bu da bu örgütün gerçek yüzünü bir kere daha ortaya koymak açısından ibret verici bir olaydır.'' 
     
</TEXT>
</DOC>
