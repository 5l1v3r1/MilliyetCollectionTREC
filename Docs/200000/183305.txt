<DOC>
<DOCNO> 183305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/yasam/yas01.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül onu adından etti 
</HEADLINE>
<TEXT>

   Amerika'da pilotluk yapan Muhammet Serhat Özdemir, 11 Eylül'den sonra yolcular tedirgin oluyor diye ön adı 'Muhammet'i sildirdi 
   BAHRİ KARATAŞ İzmir DHA 
   
   ABD'de pilot olarak çalışan İzmirli Muhammet Serhat Özdemir, El Kaide'nin 11 Eylül saldırısından sonra işini kaybetme tehlikesi yaşadığını belirterek ön adı olan "Muhammet"i mahkeme kararıyla sildirdi. 
   Uzun süredir ABD'deki Trade Winds Airlines havayolu şirketinde pilot olarak görev yapan üç çocuk babası Özdemir, avukatı Ali Balaban aracılığıyla İzmir 5. Asliye Hukuk Mahkemesi'nde "İsim tashihi" davası açtı. 
   Özdemir, dilekçesinde şunları belirtti "Terör saldırısından sonra mesleğimi yapmakta sorunlar yaşadım. İşimi kaybetme riskim oldu. Saldırıdan sonra ABD'de Müslümanlara karşı önyargılı davranışlar başladı. Anonslarda Muhammet ismimi duyan yolcular büyük panik yaşıyor. Birtakım önyargılar nedeniyle ismim sorun yaratıyor." 
   Önceki gün yapılan duruşmada davalı Konak Nüfus İdaresi ve Özdemir'in avukatı Ali Balaban hazır bulundu. Cumhuriyet Savcısı Sami Dündar, toplanan kanıtlara göre davacının isminin düzeltilmesinde haklı nedenler bulunduğunu söyledi. Mahkeme Başkanı Fadime Akbaba da, istemi yerinde bularak Özdemir'in ön adı olan Muhammet'in silinmesine karar verdi. 
   
   
</TEXT>
</DOC>
