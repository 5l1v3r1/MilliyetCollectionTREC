<DOC>
<DOCNO> 183800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/dunya/adun.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam pazarlıkta 
</HEADLINE>
<TEXT>

   Irak devrik liderinin, Belarus'a gidebilmek için ABD'li yetkililerle temasa geçtiği iddia edildi. Saddam, kurtuluş karşılığında banka hesaplarına ait bilgileri öne sürüyor 
      DIŞ HABERLER SERVİSİ 

   
   Irak'ın devrik lideri Saddam Hüseyin'in, Irak'ı güvenli bir biçimde terk etmek için Amerikalı yetkililerle gizli görüşmeler yaptığı öne sürüldü. İngiltere'de yayımlanan Sunday Mirror gazetesinin haberine göre, Saddam Hüseyin, kitle imha silahları ve kendisine ait banka hesaplarına ilişkin bilgi verme karşılığında eski Sovyet cumhuriyetlerinden Belarus'a gitmek istiyor. 
   Sunday Mirror, Iraklı bir yetkiliye dayandırdığı haberinde, Saddam Hüseyin'in bir temsilcisinin, 12 Eylül'de devrik liderin doğum yeri Tikrit'te Amerikan kararg hına giderek, üst düzey yetkililerle görüşme talebinde bulunduğunu yazdı. Habere göre Saddam'ın temsilcisi, daha sonra Amerikalı yetkililere, Saddam'ın el yazısıyla yazılmış bir not iletti. Bu görüşmenin ardından, Amerikalı yetkililer, Saddam Hüseyin'le iletişime geçtiler. 
   
      Umudu kalmadı 
   Sunday Mirror, görüşmelerin şu anda doğrudan Irak'taki ABD güçlerinin komutanı General Ricardo Sanchez tarafından yürütüldüğünü, ABD Başkanı Bush'un Ulusal Güvenlik Danışmanı Condoleezza Rice'ın da pazarlığı koordine ettiğini ve ABD Başkanı Bush'u sürekli olarak bilgilendirdiğini yazdı. Habere göre, Amerikalı yetkililerin, Saddam Hüseyin'le iletişimi sürdürmelerinin nedeni, devrik liderle anlaşma yapmak değil, yerini belirlemek. 
   Habere kaynaklık eden Iraklı yetkili, artık saklanmakta güçlük çeken Saddam Hüseyin'in kendini "kapana kısılmış" hissettiğini, bu yüzden de Belarus'a gitmek için anlaşma peşinde olduğunu anlattı. Saddam'ı arayan ABD'li güçlere göre, devrik lider, köylü ve işçi kılığında hareket ediyor, uzun beyaz bir entari giyiyor. Eskiden saçlarını boyayan Saddam'ın, artık bu imkanı bulamadığı için beyaz saçlı olduğu tahmin ediliyor. 
   Bu arada ABD ordusu, gazetenin iddiasını yalanladı. Tikrit'teki Amerikan 4. Piyade Tümeni'nin sözcüsü Yarbay William MacDonald, eski rejimin hiçbir üyesiyle temasa geçmediklerini söyledi. 
   
   
</TEXT>
</DOC>
