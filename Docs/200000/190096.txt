<DOC>
<DOCNO> 190096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun08.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahathir yineledi Yahudiler küstah ve dünyayı kontrol ediyorlar 
</HEADLINE>
<TEXT>

     İslam Konferansı Örgütü'nün İKÖ Malezya'daki zirvesinde Yahudilerin ''dünyayı kontrol ettiğini'' söylediği için birçok ülkeden tepki alan Malezya Başbakanı Mahathir Muhammed bu ifadelerini yineledi. 
     Tayland gazetesi Bangkok Post'a verdiği demeçte, ''Yahudiler küstah ve de dünyayı kontrol ediyor'' diyen Mahathir, ''Dünyanın tepkisi Yahudilerin dünyayı kontrol ettiğini gösteriyor'' ifadesini kullandı. 
     Mahathir ayrıca, ''Ben konuşmamda şiddetin her türlüsünü, intihar saldırılarını da kınadım ve Müslümanlara bütün bunlara bir son verme, düşünme ve daha yapıcı bir şeyler yapma zamanı geldiğini söyledim. Bu, konuşmamın genel tonuydu, ancak basın bu konuşma içinden 'Yahudiler dünyayı kontrol ediyor' dediğim tek bir cümleyi çekti'' dedi. 
     Mahathir, Yahudi karşıtı konuşmasından ötürü kendisini sert dille eleştiren AB ve ABD'yi ''çifte standart'' uygulamakla suçlayarak, bu tutuma İtalya Başbakanı Silvio Berlusconi'nin 2001 Eylül'ünde yaptığı ''Batı uygarlığının, İslamdan üstün olduğu''na ilişkin açıklamasını örnek gösterdi. 
     Malezya Başbakanı, ''İsrail küçük bir ülke. Dünyada çok fazla Yahudi yok. Ancak öyle küstahlar ki bütün dünyaya meydan okuyorlar. ABD hayır dese bile devam ediyorlar, neden Çünkü bütün bu insanların desteğini alıyor'' dedi. 
     Tayland'daki Asya-Pasifik Ekonomik İşbirliği Örgütü APEC'in 11. hükümet ve devlet başkanları zirvesine katılan Mahathir, ABD'nin güç kullanarak terörizmi yenemeyeceğini belirtti. 
     ''Washington terörizme karşı dünya savaşı yürütmeye yektin mi '' şeklindeki soru üzerine Mahathir, ''Anlaşmazlıkları ele aldıkları şekliyle değil. Öğrenmeleri gerek. Bütün dünyadaki Amerikan büyükelçiliklerinin korunmak zorunda olduğunu görmek üzücü'' dedi. 
     Dünyadaki tek gücün ABD olduğunu belirten Mahathir, ''Bu yüzden insanların onları sevip sevmediğini bilmekle ilgilenmiyorlar. Bizi boyun eğmeye zorlayabilirler. Dış politikalarının temeli güç kullanmak. Güç kullanarak, yaptırım uygularayak demokrasi getirmenin kötü olduğunu düşünüyorum. ABD, terörizmin kökenine inse daha iyi yapar. Bazıları misillemenin bir yanıt olduğunu düşünüyor, yani siz benden 1 kişi öldürürseniz, ben de sizden 100 kişi öldürürüm mantığı, bu yürümez'' ifadesini kullandı. 
     Malezya hükümeti, Irak savaşına şiddetle karşı çıkmıştı. Mahathir Muhammed, geçen hafta İKÖ zirvesinde yaptığı konuşmada, ''Yahudiler, vekaletle dünyayı yönetiyorlar, başkalarının kendileri için savaşıp ölmelerini sağlıyorlar'' diyerek, eleştiri oklarının hedefi olmuştu. 
     
</TEXT>
</DOC>
