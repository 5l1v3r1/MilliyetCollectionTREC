<DOC>
<DOCNO> 161119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/magazin/amag.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan kostümüne 'kalp' dayanmadı 
</HEADLINE>
<TEXT>

Türk Kalp Vakfı müzayedesinde Tarkan'ın Dice Kayek defilesinde giydiği kostüm 15 milyara, Avşar'ın tenis raketi yaklaşık 5 milyara satıldı 
     DENİZ ALTUNTAŞ 

     RİTZ Carlton Oteli'nde Türk Kalp Vakfı yararına düzenlenen müzayede, magazin dünyasının iki yıldızını bir araya getirdi. Tam 450 davetlinin 100'er milyon lira ödeyerek katıldığı müzayedenin şeref konukları, iki ayrı kostümü açık artırmaya sunulan ve geceye sevgilisi Bilge Öztürk'le gelen Tarkan'la, tenis raketi müzayedede yer alan Hülya Avşar'dı. 
     
     Alıcısı çok oldu 
     MÜZAYEDEDE Avşar'ın tenis raketini 4 milyar 750 milyon liraya MMC TV'nin sahibi Ömer Aydın aldı. Tarkan'ın Fransa'daki Dice Kayek defilesinde giydiği kırmızı gömlek ve siyah pantolonun sahibi ise 15 milyar veren ve müzayedeyi yöneten Uğur Bayar oldu. Tarkan'ın Abdi İpekçi'deki konserinde giydiği kostüm 7 milyar liraya Türk Kalp Vakfı Başkanı Çetin Yıldırımakın'a gitti. 
     
     Erdoğan benzetmesi 
     GECENİN dikkat çeken yanı ise Tarkan'ın Avşar'a soğuk davranmasıydı. Avşar'ın "Bir tanemiz. Onu çok seviyorum ve şovuma davet etmeyi düşünüyorum" dediği Tarkan, sanatçıyla arasına sevgilisi Bilge'yi oturttu. Avşar, çıkışta "Aramızda soğukluk yok. Protokol icabı yanında tabii sevgilisi oturacak. Bu Tayyip Erdoğan'ın çatalı sağ eliyle tutması gibi değil" dedi. 
     
     
     

</TEXT>
</DOC>
