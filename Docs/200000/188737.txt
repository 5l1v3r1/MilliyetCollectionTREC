<DOC>
<DOCNO> 188737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/yazar/gunes.html </URL>
<DATE> 2003/10/15/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
2004 dengeleri 1 
</HEADLINE>
<TEXT>

   
   Onceki gün toplanan Yüksek Planlama Kurulu'nda 2004 yılına ait bazı parametreler belirlendi. Bu parametreler henüz kesinleşmiş değil. Çünkü genellikle bütçe hazırlanırken yıllık hedefler birçok değişikliğe uğrar. Üstelik Meclis'ten geçerken de belli değişiklikler olur. 
   Bununla beraber, rakamlar hükümetin 2004 yılında izleyeceği genel çizgiyi gösteriyor. Anlaşılan IMF programı ve hedefleri harfiyen izlenecek. Kısacası, kamu maliyesindeki disiplin ve enflasyonla mücadele sürecek. Ancak 2004 yılının içinde iki önemli olay göz ardı edilmemeli. Birincisi, yerel seçimler. İkincisi de, Irak'a gönderilecek bir tümen asker. Yerel seçimler öncesi hükümet kamu harcamalarında belli bir gevşeme arzu edebilir. Bu gayet olası. Çünkü AKP bu seçimlerde çok iddialı olacak. Kaldı ki, İstanbul ve Ankara'da mevcut belediye başkanları ile yarışa girerse harcamalarda belirgin artışlar gözlenebilir. 
   Öte yandan, Irak'a gönderilecek askerin mali yararları konuşuluyor ama külfetinden hiç ses seda yok. Sanki ABD tüm savaş maliyetini karşılayacak Türk askerine karşı tepki yoğunlaşır, içeride terörist saldırılar oluşursa, başta turizm olmak üzere, ekonomide ciddi hasar oluşabilir. Artan askeri takviyelerle kamu harcamalarındaki disiplin de gevşeyebilir. Bütün bunların hesaplanması gerekiyor. Bu nedenle hedeflerin normal siyasal koşullarda geçerliliği unutulmamalı. 
   Bununla beraber 2003 gerçekleşmeleri hedeflere oldukça yakın görünüyor. Bu yılın harcama hedefi 146 katrilyondu. Bu yılın tüm çalkantılarına rağmen 141.2 katrilyonluk bir harcama ile yılın tamamlanacağı öngörülüyor. Hedeften az harcama ilk defa gerçekleşiyor Faiz harcamaları ise 65 katrilyon olarak hesaplanırken yılın sonunda 59 katrilyonla kapanacağı tasarlanıyor. Buda müthiş. Çünkü birinci tezkere Meclis'ten geçmediğinde faizler yüzde 75'lere gelmiş ve bir süre için Hazine yüksek faizle borçlanmak zorunda kalmıştı. 
   2004 yılına gelince. Bu yıl kamu harcamalarının yüzde 14 artması tasarlanıyor. Faiz - dışı harcamaların yüzde 13.9 artarak 93.5 katrilyon, faiz harcamalarının da yüzde 13.5 artarak 67 katrilyon olması öngörülüyor. İki hedef de yıllık yüzde 12 enflasyon hedefiyle uyumlu. Ancak savaş ve seçim olguları bu hedefleri saptırabilir. 
   
   Savaşa ve seçime dikkat 
   Gelirdeki 13.7 katrilyonluk ek gelirin bu yılın kamu gelir hedefi 114.5 katrilyon 9 katrilyonun vergilerden gelmesi planlanıyor. Bu da ek vergilere pek yüklenilmemesi demek. Böylece bütçe dengesinin bu yıl yüzde 13.8 artarak 46.3 katrilyon açık vermesi tasarlanıyor. Ancak faiz - dışı fazlanın bu yıl 18.7 katrilyon olarak gerçekleşmesi beklenirken, 2004'te 21 katrilyon olması tasarlanıyor. Bu ise yüzde 12 kadar bir artış. Ve milli gelirin de yüzde 5'i ediyor. Demek ki, yüzde 6.5 faiz - dışı hedefin tutması için diğer kamu kesiminden 6.3 katrilyonluk gelir bekleniyor. 
   2004 yılının enflasyon hedefi yüzde 12. Ancak para ve maliye politikasındaki katı disiplin sürdürüldüğü takdirde pekala yıl içinde tek haneli TEFE, yıl sonunda tek haneli TÜFE elde edilmesi mümkün. 
   Rakamları değerlendirmeyi sürdüreceğiz. 
   
      
   
</TEXT>
</DOC>
