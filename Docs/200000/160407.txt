<DOC>
<DOCNO> 160407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sontur11.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Kimi AB üyeleri Sevr'i geri getirmek istiyor" 
</HEADLINE>
<TEXT>

     DSP Genel Başkanı Bülent Ecevit, ABD'de ve AB'de kimi çevrelerin, Türk Silahlı Kuvvetleri'ni TSK , hatta Atatürk'ü ''AB üyeliğinin önünde başlıca engel gibi göstermeye başladıklarını'' söyledi. 
     Ecevit, parti genel merkezinde düzenlediği basın toplantısında, ABD'de ve AB'de kimi çevrelerin, TSK'ya karşı son zamanlarda yoğun bir kampanya açtıklarını ifade etti. Söz konusu çevrelerin TSK'yı, hatta Atatürk'ü AB üyeliğinin önünde başlıca engel gibi göstermeye başladıklarını belirten Ecevit, kimi Türk entelektüelleri ve yazarlarının da bu oyuna gelmelerinin ''acı bir garabet ve gaflet örneği'' olduğunu kaydetti. 
     
     ''SEVR'İ YENİDEN GÜNDEME GETİRMEK İSTİYORLAR'' 
     Türk Ordusunun daha Osmanlı döneminde Batılılaşma girişimlerine öncülük ettiğini ve Türkiye'ye her yeniliği ordunun getirdiğini ifade eden Ecevit, şöyle devam etti 
     ''Böyle bir ordunun her konuda görüş açıklaması doğal hakkıdır. AB'nin her koşuluna boyun eğmek AB üyeliğinin yolunu açmaz. Kimi AB üyeleri Türkiye'yi AB'nin gerçek üyesi değil uydusu olarak görmek istiyorlar. O arada Lozan Antlaşması'nı törpülemek ve Sevr'i yeniden gündeme getirmek istiyorlar. 
     TSK, AB'ye değil, kimi AB üyelerinin bu oyunlarına karşıdır. Bu tür oyunlara karşı tavır almak da yalnız TSK'nın değil Türkiye'yi seven her yurttaşın görevidir.'' Bazı Avrupa devletlerinin uzun ve çetin tartışmalardan sonra AB'ye üye olduklarını, bazılarının tartışmalarının halen sürdüğüne işaret eden Ecevit, ''Türkiye de elbette sivili ile askeri ile bu tür tartışmaları sürdürecektir. AB'nin her isteğine koşulsuz boyun eğmek gibi bir yükümlülüğümüz yoktur'' dedi. 
     Ecevit, bir gazetecinin Başbakan Recep Tayyip Erdoğan'ın TBMM'deki AB genel görüşmelerinde TSK'yı övücü sözler söylediğini belirterek görüşlerini sorması üzerine ''Evet, güzel bir şey'' dedi. 
     
</TEXT>
</DOC>
