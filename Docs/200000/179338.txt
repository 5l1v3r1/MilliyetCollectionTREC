<DOC>
<DOCNO> 179338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/soneko08.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış Ticaret Müsteşarlığı Üzümlerimizle ilgili iddialar asılsız 
</HEADLINE>
<TEXT>

     Dış Ticaret Müsteşarlığı DTM , Türkiye'nin ihraç ettiği taze üzümlerde ilaç kalıntısına rastlanıldığı yolunda iddiaların gerçek dışı olduğunu bildirdi. 
     DTM'den yapılan açıklamada, son dönemde Avrupa kaynaklı, özellikle Almanya'da yayınlanan bazı basın yayın organlarında, Türkiye'nin ihraç ettiği taze üzümlerde ilaç kalıntısına rastlanıldığı yolunda, Türkiye'nin rekabet imkanlarını gayrı meşru bir takım yollarla önlemeye çalışan asılsız haberlere rastlanıldığı belirtildi. 
     Gerçekle hiçbir ilgisi bulunmayan söz konusu haberlerin herhangi bir dayanağı bulunmadığı kaydedilen açıklamada, ''Haberlerin art niyetli maksatlar taşıdığından endişe edilmektedir'' denildi. 
     Açıklamada, Türkiye'den ihraç edilen taze üzümlerin gerekli sağlık kontrollerinin yapıldığı hatırlatılırken, ayrıca Avrupa Birliği'ndeki ithalatçıların bağımsız laboratuvarlara yaptırmış oldukları analizlerle de bu iddiaların asılsız olduklarının kanıtlandığına dikkat çekildi. 
     
     TAZE ÜZÜM ÜRETİMİ 
     Türkiye'nin gerek üretim, gerekse ihracat açısından dünya taze üzüm pazarında önemli bir ülke durumunda olduğuna işaret edilen açıklamada, 2002 yılında dünya üzüm üretiminin 61 milyon ton olarak gerçekleştiği kaydedildi. 
     Üzüm üretiminde ilk sırayı 7.8 milyon ton ile İtalya'nın aldığı ifade edilen açıklamada, Türkiye'nin 3.6 milyon ton ile dünya üretiminin yüzde 6'sını karşıladığının ve altıncı büyük üretici ülke konumunda olduğunun altı çizildi. 
     Diğer önemli üretici ülkelerin sırasıyla Fransa, ABD, İspanya ve Çin Halk Cumhuriyeti olduğu belirtilen açıklamada, şöyle denildi 
     ''Avrupa Birliği'nin dünya üzüm üretimindeki payı yaklaşık yüzde 40'dır. Dünya üzüm ticaretinde önemli ihracatçı ülkeler ise İtalya, Şili, ABD iken, taze üzüm ithal eden ülkeleri ABD, Almanya, İngiltere, Fransa, Kanada, Hollanda, Rusya Federasyonu ve Polonya oluşturmaktadır. 2.5 milyon ton olan dünya üzüm ithalatının yaklaşık yüzde 43'ü AB ülkeleri tarafından gerçekleştirilmektedir. Ülkemiz 71 bin ton ile dünya üzüm ihracatının yüzde 3'ünü sağlamaktadır.'' 
     
     TÜRKİYE'NİN ÜZÜM İHRACATI ARTIŞTA 
     Yıllar itibariyle bakıldığında Türkiye'nin taze üzüm ihracatının, 1996 yılından bu yana sürekli artış gösterdiğinin görüldüğü belirtilen açıklamada, ''1996 yılında 15.5 milyon ABD doları olan taze üzüm ihracatımız, 2002 yılında 30 milyon ABD dolarına ulaşmıştır'' denildi. 
     Açıklamada, taze üzümde Türkiye'nin en önemli ihraç pazarlarının yüzde 52 ile AB ülkeleri olduğu ifade edilirken, 2002 yılı itibariyle taze üzüm ihracatının yüzde 24'ünün Almanya'ya, yüzde 12.5'inin Avusturya'ya ve yüzde 8.5'inin ise Hollanda'ya yönelik olduğu kaydedildi. 
     Açıklamada, Türkiye'nin taze üzüm ihracatında bu denli hızlı gelişmesinde en önemli etkeninin, Türkiye'nin takvim olarak erken ürün ile AB pazarlarında İtalya, İspanya ve Fransa'dan önce girmesi ile birlikte ihraç edilen ürününü kalitesi nedeniyle Türkiye'nin bu pazarlarda kalıcılığının hızla artmakta olması ve tüketicinin damak tadına uygunluğu oluşturması olduğu vurgulandı. 
     
</TEXT>
</DOC>
