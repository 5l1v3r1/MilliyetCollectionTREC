<DOC>
<DOCNO> 194484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/siyaset/siy08.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanları gezdiren holding tartışması 
</HEADLINE>
<TEXT>

      
   Türkiye İşveren Sendikaları Konfedarasyonu TİSK , 29 Ekim'de Mexico City'deki Atatürk heykelinin açılışı için Çalışma ve Sosyal Güvenlik Bakanı Murat Başesgioğlu, Milli Savunma Bakanı Vecdi Gönül ve Devlet Bakanı Güldal Akşit ile eşlerini Meksika'ya götürdü. Açılış programından sonra bakanlar ve eşleri Meksika'nın turistik kenti Cancun'a 100 kilometre mesafedeki Maya piramitlerini gezmeye gitti. Bakanlar kendilerini taşıyan minibüslerin camındaki "Lapis" yazısından, ya da kendilerine kartvizit sunan Lapis Genel Müdürü'nden şüphelenmeden güzel bir gün geçirdi. 
   Ertesi gün bir gazeteci Başesgioğlu'na, "Sizi gezdiren Lapis şirketi, 1994 krizinde batan TYT Bank'ın hortumcu sahibi Lapis Holding mi " diye sorunca telaş başladı. Başesgioğlu, hemen Meksika'daki Büyükelçi Mehmet Nuri Ezen'e "Kim bu Lapis " diye sordu. Ezen, "Holding mi, değil mi bilmiyoruz. Ama bu şirketi bize Devlet Bakanı Kürşad Tüzmen tavsiye etti" yanıtını verince olay daha da ilginç hale geldi. Gönül, 3 Kasım günü Lapis şirketiyle ilgili açıklama yaparak "Ülkesine küsmeyene hizmet ederim" dedi. Ancak Lapis'in bizim bildiğimiz holding Lapis olup olmadığına açıklık getirmedi. Belki de bu sorunun yanıtını, Lapis'i serbest bölgelerdeki firmalarından tanıyan Tüzmen'den alabiliriz. 
   
   
   
   
   
</TEXT>
</DOC>
