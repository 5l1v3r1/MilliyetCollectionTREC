<DOC>
<DOCNO> 198886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur23.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Abant gişelerinden dakikada 30 araç geçiyor... 
</HEADLINE>
<TEXT>

     Bayram tatilinin sona ermesiyle Ankara-İstanbul karayolunun Abant gişelerinden İstanbul yönüne dakikada 30 araç geçiş yaptı. 
     Bolu Trafik Bölge Müdürü İlhan Gündoğan, 9 günlük bayram tatilinin bitmesiyle birlikte tatilcilerin dönüş trafiğinin arttığını belirterek, ''Trafik ekiplerimizin tespitlerine göre Abant gişelerinden dakikada 30, 5 dakikada 150-160 araç geçiş yaptı. Özellikle dün ve bugün 2 günde geçiş yapan araç sayısı 80 bine yaklaştı'' dedi. 
     Bolu Dağı'ından 9 günlük Ramazan Bayramı tatili süresince yaklaşık 150 bin aracın geçtiğini belirten Gündoğan, ''Bolu Dağı ve Abant gişelerinden geçiş yapan araç sayısını sürekli Emniyet Genel Müdürlüğü Trafik Daire Başkanlığına bildiriyoruz. Bu seneki araç sayısı geçen yıla oranla daha az. Geçen Ramazan Bayramı'nda yaklaşık 200 bin araç geçiş yapmıştı'' diye konuştu. 
     
     9 GÜNDE 19 TRAFİK KAZASI 

     Gündoğan, bayram tatilinde 19 trafik kazasının meydana geldiğini belirterek, ''Kazalardan 1'i ölümlü, 9'u yaralanmalı, 9'u ise maddi hasarlı. Kazalarda 7 kişi öldü, 22 kişi yaralandı. 9 sürücü ise maddi hasarlı kazaya karıştı. Geçen yıl Ramazan Bayramı'nda ise toplam 21 trafik kazası meydana gelmiş, kazalarda ölen olmamıştı'' dedi. 
     
     ARAÇ KUYRUĞU 

     Tatilciler, Ankara-İstanbul karayolunun Abant Gişelerinde zaman zaman uzun araç kuyrukları oluşturdular. Trafik Bölge Müdürlüğü ekipleri, gişelerde kuyruk oluşmaması için tatilcileri, E-80 otoyolunun Paşaköy ve Çaydurt gişelerinden, D-100 karayoluna yönlendiriyorlar. 
     
</TEXT>
</DOC>
