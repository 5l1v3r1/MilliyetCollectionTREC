<DOC>
<DOCNO> 169580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sonspo12.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç büyükler yeni sezon fikstürüne ne dedi 
</HEADLINE>
<TEXT>

     Birinci Süper Futbol Ligi'nde 2003-2004 sezonu fikstürü İstanbul'da belirlenirken, ''Üç Büyükler''in kura çekimine katılan temsilcileri lig öncesi açıklamalarda bulundu. 
     Beşiktaş Kulübü Yönetim Kurulu Üyesi İbrahim Altınsay, yeni sezonun kendileri için yeni bir heyecan olduğunu vurgulayarak, hedeflerinin geçen sezonki gibi şampiyonluk olduğunu söyledi. 
     Geçen sezon yaşadıkları şampiyonluğu unuttuklarını ve kupalarını da müzelerine kaldırdıklarını anlatan Altınsay, ''Şimdi tüm maçlarımızı kazanarak yine ipi en önde göğüslemek istiyoruz. Maçlar oynanmadan kazanılmıyor'' diye konuştu. 
     Transfer çalışmalarını halen sürdürdüklerini anlatan Altınsay, ''Büyük ölçüde transferi tamamladık, ama herkesin de bildiği gibi bir oyuncu takviyesi için de çalışmalarımız sürüyor'' derken, İsviçre kampından sakatlığı nedeniyle ayrılan İlhan Mansız ile ilgili de ''Bizim İlhan ile hiçbir sorunumuz yok. Şu anda bir sakatlığı var. Tek dileğimiz bir an önce aramıza dönmesi. Güney Kore'deki turnuva için organizasyon komitesinin mutlaka İlhan'ı da götüreceğiz diye bir şartı yoktu'' dedi. 
     İbrahim Altınsay, Fenerbahçe'nin Pierre van Hooijdonk, Galatasaray da Frank de Boer gibi ünlü isimleri kadrosuna katmasının hatırlatılması üzerine, bu oyuncuların Türkiye Ligi'nin kalitesini yükselteceğine inandığını söyledi. 
     
     FENERBAHÇE CEPHESİ 

     Fikstür çekimine Fenerbahçe Kulübü adına katılan yönetim kurulu üyesi İlhan Ekşioğlu ise herkes için hayırlı olacak ve sonunda Fenerbahçe'nin şampiyonluğa ulaşacağı bir sezon dileğinde bulundu. 
     Ligde hangi takımla kaçıncı haftada nerede oynayacaklarının kendileri için bir önem taşımadığını anlatan Ekşioğlu, transfer çalışmalarıyla ilgili de ''Görüşmelerimiz sürüyor. Basına yansıyan isimlerin bir kısmı doğru. Beschastnykh ile de görüşmeler yapıyoruz. Onun durumu zannediyorum hafta sonuna dek netleşir. Kaleci için de teknik direktörümüz Daum'un bize vereceği raporu bekliyoruz'' dedi. 
     
     GALATASARAY CEPHESİ 

     Galatasaray Kulübü İkinci Başkanı ve Basın Sözcüsü Al Dürüst ise tüm takımlar için hayırlı olacak bir sezon geçmesini diledi. 
     Dürüst, bir soru üzerine, Fenerbahçe'ye transfer olan Pierre van Hooijdonk ile ilgili gerekli açıklamaları daha önce yaptıklarını kaydetti. 
     
</TEXT>
</DOC>
