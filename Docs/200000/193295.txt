<DOC>
<DOCNO> 193295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sonspo01.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal S.Lizbon, B.Rovers'tan daha güçlü değil 
</HEADLINE>
<TEXT>

     UEFA Kupası 2. tur ilk maçında perşembe günü Sporting Lizbon ile karşılaşacak olan Gençlerbirliği, hazırlıklarını sürdürüyor. 
     Beştepe İlhan Cavcav Tesisleri'ndeki antrenman öncesinde, Teknik Direktör Ersun Yanal, futbolcularıyla bir toplantı yaparak, Samsunspor maçında yapılan hataları değerlendirdi. Bu konuda oyuncuları uyaran Yanal, ardından Sporting Lizbon'un lig maçını kasetten futbolculara izleterek, rakip takım hakkında bilgiler verdi ve maçta yapılması gerekenleri anlattı. 
     Daha sonra antrenmana başlayan kırmızı-siyahlı ekip, kısa bir koşunun ardından topla çalıştı ve hızlı hücum organizasyonları üzerinde durdu. 
     Yanal, antrenman sonrasında yaptığı açıklamada, Sporting Lizbon'un Blackburn Rovers'tan daha güçlü bir takım olmadığını belirterek, ''İyi bir takım, ancak Blackburn'den güçlü değil. Şayet Gençlerbirliği gibi oynarsak burada yapacağımız maçta gol yemeden bir galibiyet alırsak turu geçeriz'' dedi. 
     Antrenmana, sakatlığı bulunan Gökhan'ın dışında bütün futbolcular katıldı. 
     Bu arada Samsunspor maçındaki cezası nedeniyle kadroda yer alamayan Serkan'ın Sporting Lizbon karşısında forma giyeceği bildirildi. 
     Ersun Yanal, Samsunspor karşısında alınan yenilginin Beşiktaş maçı için ölçü olamayacağını ifade ederek, şöyle konuştu 
     ''Üst üste oynayacağımız maçlar, yorgunluk bakımından bizi etkilemez. Çünkü metabolizma, yorgunluğu 48 saat içerisinde atıyor. Bu nedenle Beşiktaş maçında, ne Samsunspor yenilgisinin ne de yorgunluğumuzun bir problem olacağını zannetmiyorum. O maçın havası bizim için bir başkadır. Beşiktaş'ı Ankara'dan puansız göndermeyi hedefliyoruz.'' Gençlerbirliği, hazırlıklarını, yarın yapacağı antrenmanla sürdürecek. 
     
</TEXT>
</DOC>
