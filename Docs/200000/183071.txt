<DOC>
<DOCNO> 183071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/yasam/yas03.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklarını öldürürken seslerini karısına dinletti 
</HEADLINE>
<TEXT>

   Başka bir adamdan hamile kalıp kendisini terk eden eşine sinirlenen Keith Young, yaşları 3 ile 7 arasında değişen dört çocuğunu, 'annelerine dinleterek' öldürdü... 
      DIŞ HABERLER SERVİSİ 
   
   İngiltere'de dört çocuğunun annesi tarafından terk edilen Keith Young, çocuklarını ve kendisini öldürdü. Cani baba, oğullarının ölümünü eşine telefonda dinletti. 38 yaşındaki Young, dört oğlunu, egzoz gazı ile doldurulmuş otomobile kilitledikten sonra, cep telefonuyla anne Samantha'yı aradı ve çocukları öldüreceğini söyledi. 
   Young, sonra da telefonu 3, 5, 6 ve 7 yaşlarındaki oğullarına vererek "veda edin" dedi. Annelerine telefonda veda eden çocuklar, kısa sürede hayatlarını kaybetti. 
   Şoka giren ve telefonda çığlık çığlığa bağırdığını söyleyen Samantha Young, eşine bulundukları yeri söylemesi için yalvardığını, ancak eşinin "Zaten bizi bulduklarında çok geç olacak" dediğini anlattı. Polis, cep telefonu dalgalarını izleyerek olay yerini bulduklarında, dört çocuk ve babalarının cesetleriyle karşılaştı. 
   
   'Ömür boyu kin besle' 
   Keith Young'ın, eşinin bir başka erkekten hamile kalıp kendisini terk etmesi üzerine bunalıma girdiği öğrenildi. Eşine, "Seni çocuklardan daha çok seviyorum. Sen yoksan, çocukları da istemiyorum" diyen cani babanın, son konuşmasında eşine "Umarım karnındaki bebeğe ömür boyu kin beslersin" dediği açıklandı. 
   
   
</TEXT>
</DOC>
