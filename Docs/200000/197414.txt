<DOC>
<DOCNO> 197414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/yazar/pulur.html </URL>
<DATE> 2003/11/23/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bir İstanbul beyefendisiydi... 
</HEADLINE>
<TEXT>

   
   O üç kişilik odadan, bir kişi kaldı. 
   Önce Tahsin Öztin gitti, arkadan Nehar Tüblek, üçüncü de sırası gelince gidecek. 
   
   1980'li yıllar, Hürriyet'in Cağaloğlu'ndaki binasındayız, "odamız" Genel Müdür Nezih Demirkent'in odasının yanında özellikle sabahları, doktor muayenelerindeki bekleme odalarına dönüyor, "Nezih"le randevusu olanlar, eğer bizleri tanıyorlarsa, hem ziyaret, hem ticaret misali odada bekleşiyorlar. 
   "Oda"nın bir de "daimi müdavimleri" var, "Şadan Hanım" gibi, Eşfak Aykaç da bunlardan biri, her gün gelir, "Tahsin Abi"nin şakaklarına çanak tutar, tabii biz de "Tahsin Abi"nin çanakçısı "Eşfak Abi"nin ne sarı çorapları kalır, ne sarı otomobiline aldıkları, sonunda gülerek "edep yahu " diyerek odadan çıkar, gider. 
   
   EŞFAK Aykaç'ın vefatını öğrenince aklımıza anılar geldi, Fenerbahçe - Galatasaray sataşmaları "Kova Osman"dan naklen, onun ipekli şortu... 
   
   "EŞFAK Abi"nin babası Cumhuriyet'in ünlü yazar ve şairlerinden Fazıl Ahmet Aykaç'ın hicivleri de var, hele birisi çok meşhur. 
   O tarihte, Hürriyet'in orta sayfasında "Günün Hik yesi" diye bir köşe var, imzasız, Nezih Demirkent'in sorumluluğunda, ya kendisi yazıyor, ya da başkalarına yazdırıyor. 
   Bir gün o köşede Fazıl Ahmet Aykaç'ın o meşhur taşlaması yayımlandı 
   "Hele var ki bir tablo 
   Görse şaşar Anibal 
   Ördeklerden bir filo 
   Bir de kazdan amiral" 
   
   EVET, yayımlanıyor ama yanlış yayımlanıyor, "Eşfak Abi" pür hiddet odaya geldi 
   "Yahu babamın şiirini yanlış yazmışlar " Odada, Allah rahmet eylesin, Ergin İnanç da var 
   "Eşfak Abi, o şiiri, köşeye kimin yazdığını biliyor musun " 
   "Hayır " 
   "Nezih Abi yazdı " 
   Nezih Demirkent'in "Hürriyet"te esip gürlediği günler, "Eşfak Abi", bir an durdu 
   "O halde babam yanlış yazmıştır " 
   
   EŞFAK Aykaç, gençliğinde Galatasaray'da futbol oynamış, dünya şampiyonu Macarları 3 - 1 yenen milli takımımızın tek seçiciliğini de yapmıştır. 
   Bir gün babası Fazıl Ahmet Aykaç ada vapurunda otururken, karşısına bir baba - oğul gelmiş, babası oğluna, "Fazıl Ahmet Bey'i göstererek "öp Fazıl amcanın elini" demiş... Sekiz, on yaşlarındaki çocuk, kimin elini öpeceğini anlamayınca, Fazıl Ahmet Aykaç, yanağını okşamış, onun anlayacağı bir biçimde kendisini tanıtmış 
   "Oğlum, ben Galatasaraylı Eşfak'ın babasıyım " 
   
   EŞFAK Aykaç'ı da kaybettik... 
   "Haza İstanbul beyefendisi" diye bir deyim vardır. 
   Acaba kaç kişi kaldı 
   
      
   
</TEXT>
</DOC>
