<DOC>
<DOCNO> 155415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo33.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzede çocuklara ücretsiz yaz kampı... 
</HEADLINE>
<TEXT>

     Mersin Gençlik ve Spor İl Müdürü Mehmet Ali Cömert, Bingöl'de yaşanan depremden olumsuz etkilenen çocukların yaz tatilini değerlendirmeleri için her türlü kolaylığın sağlanacağını söyledi. 
     Mehmet Ali Cömert, Gençlik ve Spor Genel Müdürlüğü'nün depremzede çocuklarının yaz kampından ücretsiz yararlanmaları için gönderilen genelge kapsamında, Erdemli İlçesi Akkum Gençlik Kampı'nda hazırlıklar yapıldığını kaydetti. 
     Depremzede çocuklarının acılarını hafifletmek istediklerini belirten Cömert, ''Yaz kampında, 13-17 yaş grubu çocukların, spor yaparak ve eğitici çalışmalarla günlerini değerlendirmelerini sağlayacağız. Depremzede çocuklarına herkesin olanaklar içinde yardımcı olması gerekir'' diye konuştu. 
     
</TEXT>
</DOC>
