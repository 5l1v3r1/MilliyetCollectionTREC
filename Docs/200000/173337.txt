<DOC>
<DOCNO> 173337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/soneko06.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Harran Ovası'nda muz da yetişti... 
</HEADLINE>
<TEXT>

     GAP Sulama Projesi kapsamında ilk sulamaya açılan ova olan Harran Ovası'nda ilk kez muz yetiştirildi. 5 yıl önce 2 dönümlük alana muz fidanı diken çiftçi, ilk ürününü almanın mutluluğunu yaşıyor. 
     Bir zamanlar çatlamış topraklarıyla ünlenen Harran Ovası, GAP kapsamında 1995 yılında Atatürk Barajı Gölü'nden 26.5 kilometre ile dünyanın en uzun tünelleri olan T-1 ve T-2 aracılığıyla suya kavuştu. 
     Su ile birleşen bereketli topraklardan bir yerine üç ürün almaya başlayan bölge çiftçisi, modern tarım tekniklerini öğrenmeye başlayarak atadan kalma yöntemleri ve ürün desenini de terk etmeye başlıyor. 
     Harran Ovası'nda hububat ve pamuğa alternatif, soya, mısır, badem ve çeşitli meyve üretimi başlarken, ilk kez bir çiftçi tarafından muz üretimi yapıldı. 
     Harranlı çiftçi Salih Alma, yaptığı açıklamada, 5 yıl önce Mersin'den başta muz olmak üzere birçok meyve fidanı getirdiğini belirterek, şöyle dedi 
     ''Ancak bu meyvelerin muz dışında hiçbiri gelişmedi. Bende 2 dönümlük alanda sadece muz fidanlarının bakımını üstlendim. Bu gün ise getirdiğim 50 fidandan ürün alıyorum. Bundan çok mutluyum. Bölgede bir ilki gerçekleştirdim. Bundan sonra daha büyük alanda muz üretimi yapacağım. Ayrıca ürettiğim muza da 'Harran Muzu'' adını verdim. Muz üretimi yapmak isteyenlere her türlü yardıma hazırım.'' 
     
</TEXT>
</DOC>
