<DOC>
<DOCNO> 151334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko01.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim, vergi barışı için başvurdu... 
</HEADLINE>
<TEXT>

     Petkim Petrokimya Holding A.Ş, 4811 sayılı Vergi Barışı Kanunu'ndan yararlanmak için başvurduğunu açıkladı. 
     Petkim'den Borsa'ya gönderilen açıklamada, şirketin 2000 yılı kayıtlarının vergi kontrolörü tarafından incelenmesi sonucu, ilgili dönem yeniden değerleme, yatırım indirimi tasdik raporlarının yeminli mali müşavirce süresi içerisinde vergi dairesine verilmemesi nedeni ile şirkete vergi ziyaı cezası salındığı kaydedildi. 
     Bununla ilgili olarak uzlaşmaya gidildiği belirtilen açıklamada, uzlaşma günü beklenirken 27 Şubat'ta yayınlanan 4811 sayılı Vergi Barışı Kanunu'ndan yararlanmak üzere vergi dairesine gerekli başvurunun yapıldığı bildirildi. 
     Açıklamada, ödenmesi gereken toplam 7 trilyon 88 milyar liranın, Haziran ayından başlamak üzere 36 ayda 36 eşit taksitte ödeneceği, ayrıca, yatırım indiriminin iptal edilmesi nedeni ile iadesi talep edilecek yatırım indirimi stopajı 1 trilyon 348 milyar liranın iade alınacağı ya da mahsup edileceği duyuruldu. 
     





</TEXT>
</DOC>
