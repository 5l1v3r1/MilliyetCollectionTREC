<DOC>
<DOCNO> 185612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sontur08.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
HIV taşıyıcısı Y.O'nun dramı yıllar önce Kayseri'de de yaşanmıştı 
</HEADLINE>
<TEXT>

     İzmir'de HIV taşıyıcısı Y.O'nun okulunda başlayan tartışmalar yıllar önce Kayseri'de de yaşanmış, ancak veliler yetkililerin bilgilendirmesiyle ikna edilmişti. 
     Kayseri'nin Tomarza İlçesi'ne bağlı Şıkbarak köyünde oturan Sezgin B, 1996 yılında Erciyes Üniversitesi Tıp Fakültesi Hastanesi'nde dizkapağı iltihaplanması sentlik antrit nedeniyle ameliyat olmuş, daha sonra verilen kandan HIV virüsünü kapmıştı. 
     O dönemde Şıkbarak İlköğretim Okulu'nda okul müdürlüğü yapan ve halen Kayseri'de Fevziye Mollaoğlu İlköğretim Okulu Müdürü olarak görevini sürdüren Abdullah Ayata, benzer sorunları yıllar önce kendisinin de yaşadığını anlattı. 
     Sezgin B'nin HIV taşıyıcısı olduğunun ortaya çıkmasından sonra birçok velinin çocuğunu okula göndermek istemediğini belirten Ayata, şunları söyledi 
     ''Öğrencimiz Sezgin B'nin HIV taşıyıcısı olduğunu duyan veliler tedirginlik yaşadılar. Bazı veliler okula gelip çocuklarının hastalık kapmasından korktuklarını söylediler. Sağlık Müdürlüğü'nden okula gelen doktorlar, hastalığın sadece kan yoluyla geçebileceğini anlattılar.Veliler hastalığın nasıl bulaşabileceğini öğrenince rahatlayıp ikna oldular ve okulumuzda sorun kalmadı. Sezgin 3 yıl boyunca okula gelip gitti ve kimseye, hiçbir öğrencimize hastalık bulaşmadı. Arkadaşları Sezgin'e diğer arkadaşlarından çok daha fazla ilgi ve şefkat gösterdiler.'' 
     
     SINIF ARKADAŞLARI VE VELİLER KORKMAMALI 
     HIV virüsü taşıyan bir öğrenciden, sınıf arkadaşlarının ve velilerin korkmasının yersiz olduğunu belirten Ayata, şöyle konuştu ''Ben, bu öğrenciyi 4 yıl boyunca yakından izledim. Öğrencimin evlerine gidip aynı sofrada beraber yemek yedim, çaylarını içtim. Şerif Remzi İlköğretim Okulu'nda öğrenim gören öğrenciler ve veliler rahat olsunlar. Hastalığın nasıl bulaşabileceğini bilsinler ve endişe etmesinler. Y.O'nun sınıf arkadaşları ve veliler korkmamalı. Y.O. arkadaşlarının desteğiyle hayata tutunabilir. Onun bu dönemde dışlanmaya değil, çok daha fazla sevgiye ihtiyacı var.'' 
     
</TEXT>
</DOC>
