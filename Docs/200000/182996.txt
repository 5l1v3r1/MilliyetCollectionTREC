<DOC>
<DOCNO> 182996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur25.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'dan, Ak Parti'ye bombardıman .. 
</HEADLINE>
<TEXT>

     SP Genel Başkanı Necmettin Erbakan, milletin inancının özüne nüfuz etmek için dış güçlerin planlarının uygulamaya konulduğunu öne sürerek, bunun, millete karşı mikrop harbi yapmak anlamına geleceğini söyledi. 
     Erbakan düzenlediği haftalık basın toplantısında, AK Parti iktidarının izlediği politikayı eleştirdi. 
     Dış mihrakların insanlığı köle yapmak için bütün güçleriyle ''Yeni Dünya Düzenini'' gerçekleştirmeye çalıştığını belirten Erbakan, buna örnek olarak Irak'ta yaşananları gösterdi. Sırada Suriye, İran, Suudi Arabistan, Mısır ve Türkiye'nin bulunduğunu öne süren Erbakan, AK Parti'nin bu politikaların ''taşeronu' olduğunu iddia etti. 
     Erbakan, Türkiye'nin Kuzey Irak'a asker göndermesinin ''Yangını çıkartanların emrine girmek ve yangına benzine dökmek'' anlamına geleceğini ifade etti. 
     Kıbrıs konusuna hükümetin adeta Yunan ve Rum ağzı ile konuştuğunu kaydeden Erbakan, Dışişleri Bakanı Abdullah Gül'ün Türkiye'nin haklarını savunmak yerine yabancıların sözlerini düzeltmeye çalıştığını söyledi. Erbakan, ''Sayın Gül, kimin avukatı Allah aşkına '' diye sordu. 
     
     ''CEVHER İSTER'' 
     Sorunların çözümü için hükümetin yeni kaynak bulması gerektiğini anlatan Erbakan, sözlerini şöyle sürdürdü 
     ''10 aydır hiç bir kaynak bulamıyorsunuz, gidip IMF'ye teslim olmuşsunuz. Şimdi, borcunuzu ödemek için, evinizin halısını satıyorsunuz, 'Bu ormanların satışı demektir', buzdolabını satıyorsunuz, 'devletin nesi varsa özelleştireceğiz' diye peşkeş çekiyorsunuz. ABD üç kuruş para vereceğim diye sizi kullanıyor. 
     Böyle Türkiye'nin meseleleri çözülmez, milyon kere size söyledik. Kaynak bulacaksınız kaynak. Ama yine baştan beri ifade ettik ki siz o kaynağı bulamazsınız. Çünkü bu kaynağı bulmak cevher ister. Lafla olmaz.'' 
     
     KREDİYE ELEŞTİRİ 
     Erbakan, ekonomik canlanma sözlerine rağmen işsizliğin giderek arttığını ileri sürdü. AK Parti iktidarının, bu sorunu, yoksul aileleri iş sahibi yaparak önlenmesi amacıyla bir proje uyguladığını belirten Erbakan şöyle devam etti 
     ''2 aydan beri sadece 6 aile reisine 500 milyon lira kredi verildi. 
     Projeye göre krediyi alan, ana paranın her ay 46 milyon lirasını geri ödeyecek. Yani bir yıl içinde paranın tamamı geri ödenecek. Böylece bütün aileler fıldır fıldır iş bulacak. 
     Borcu alanlar, 6 aileden 2'si bu parayla ancak boya sandığı veya benzeri yatırımları yapabildikleri için parayı iade etmiş. Diğerlerinin ne yaptıkları meçhul.'' 
     
     ''MİKROP HARBİ'' 
     Türkiye'de dış güçlerin ''milletin inancının değiştirilmesi için planlı programlı uygulamalar yaptıklarını'' öne süren Erbakan, ''Şimdi bu AKP döneminde inancın özüne nüfuz etmek için reform yapmak adı altında dış güçlerin çeşitli planları uygulamaya konulmuştur. Sen şu veya bu sebeple iktidarı ele geçirdin diye milletin inancının özünü değiştirmeye kalkarsan, bu, millete yapılan mikrop harbi sayılır'' dedi. 
     
</TEXT>
</DOC>
