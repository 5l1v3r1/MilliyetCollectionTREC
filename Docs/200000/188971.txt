<DOC>
<DOCNO> 188971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/yazar/pulur.html </URL>
<DATE> 2003/10/16/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Vergiyi iptal ettirir misiniz 
</HEADLINE>
<TEXT>

   
   İLK telefon "Beşiktaşlı Turgut"tan geldi 
   "Abi dediğin oldu " 
   Her ne kadar nezaketinden, lafın sonunu "kına yak " diye getirmediyse de, biz, onun ne demek istediğini anladık. 
   Arkadan başkaları sökün etti, dostlar böyle günde belli olup ortaya çıkarlar ya 
   "Sen akıllarına getirdin, bunların " 
   
   NEYİ akıllarına getirmişiz ve de nasıl getirmişiz 
   Hani ek taşıt vergisi iptal edilince, bayram edenleri uyarmış, "Fazla sevinmeyin, bu hükümet ne yapar ne eder, bu verginin yerine bir başkasını kor " deyip bir fıkra anlatmıştık... 
   Hazinesi tamtakır olan padişah, tavuk satanlara, kılıbıklara, başı kel, adı İbiş olanlara vergi koymuş ya, biz de bunu anlatıp, bekleyin, demeye getirmiştik... 
   
   İŞTE, hükümeti biz uyarmışız, uyandırmışız, içkiye otomobile, - kim bilir arkasından neler gelecek - vergiyi biz koydurmuşuz. 
   Etmeyin, ağalar, beyler, paşalar etmeyin, eylemeyin 
   Hükümet, hırsıza, soyguncuya, hortumcuya yetiştireceği parayı nereden bulacak 
   Ek taşıt vergisini biz mi iptal ettirdik 
   Üstelik vergiyi peşin peşin ödeyip "enayiliğimizi" ilan eden biz değil miyiz 
   
   BİZ "helal olsun " diye vergiyi öderken siz ne yaptınız 
   Bir taraftan Anayasa Mahkemesi, bir taraftan Ankara Ticaret Odası Başkanı, vergiyi iptal ettirirken, hocamız Prof. Dr. Şükrü Kızılot da, sizi teşvik edip "İtiraz hakkım saklıdır, diye kayıt düşüp, öyle ödeyin " demiyor muydu 
   Oysa, şu vergiyi, herkes, bizim gibi kuzu kuzu ödeseydi, - yüzyıllar boyunca ödediği gibi, - başımıza bunlar gelir miydi 
   Hiç olmazsa, o zaman, vergiyi, arabası olanlar ödeyecekti, şimdi, akşamdan akşama iki kadehle keyif yapan gariban da ödeyecek, yazık günah değil mi 
   
   ŞUNU anlamamakta hala direniyoruz... 
   Bu memlekette iki türlü insan vardır, biri doğuştan alacaklı, diğeri doğuştan borçludur. 
   Borçlular ömürleri boyunca alacaklıya para öderler, çalışıp, çabalayacak, çalanlara para yetiştireceklerdir. 
   Kim bunlar 
   Hala bunları tanımadınız mı, hala "alacaklıları" bilemediniz mi 
   
   OYSA, Ümit Yaşar Oğuzcan, yıllar önce onları öyle bir güzel anlatmıştı ki "Hesap Dersi" vererek 
   "Milyonlar hanesinde istifçiler vurguncular Yüzbinler hanesinde sahtekarlar yalancılar Onbinler hanesinde yağcılar sabuncular Binler hanesinde hancılar hamamcılar Yüzler hanesinde semerciler palancılar Onlar hanesinde köylümüz efendimiz Birler hanesinde biz, biz, biz." 
   Şimdi kim borçluymuş, kim alacaklıymış anladınız mı 
   Ümit Yaşar'ın taşlamasında birilerinin sıfatı eksik 
   "Hotumcular " 
   Hortumcular o tarihte icat edilmemişti de... 
   
      
   
</TEXT>
</DOC>
