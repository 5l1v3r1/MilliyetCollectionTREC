<DOC>
<DOCNO> 185132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sondun29.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp Türk'ü bulana 50 bin dolar ödül... 
</HEADLINE>
<TEXT>

     New York'ta kaybolan Fatih Algül'ün 27 bulunmasına yardımcı olacak kişiye 50 bin dolar ödül verilecek. 
     Amerikan basınına da yansıyan bu kayıp olayı, Brooklyn'deki ''Garden of Eden'' adlı gıda mağazasının sahibi olan Fatih Algül'ün, 27 Aralık 2001 akşamı, yanına anahtarlarını ve cüzdanını almadan dükkandan ayrılmasıyla başladı. 
     Fatih'i en son gören kişi, dükkanda çalışan ve kimliği saklı tutulan bir işçi. İşçi, verdiği ifadede, Fatih'i o gece 2 nolu metro hattının geçtigi Wall Street istasyonunda gördüğünü ve kendisine, ''Merhaba Fatih. Burada ne yapıyorsun '' diye sorduğunu, ancak Fatih'in cevap vermeden dalgın şekilde yürümeye devam ettiğini anlattı. 
     Yakınları, Fatih'in, annesini trafik kazasında kaybettikten sonra ruhsal bunalıma girdiğini ve sık sık kendini bilmez bir halde dolaştığını belirtiyor. 
     
     POLİSİN ELİNDE Mİ 
     Fatih'in ailesi, 11 Eylül saldırısından kısa süre sonra, New York'taki Dünya Ticaret Merkezi İkiz Kuleleri hala yanmaya devam ettiği sırada bölgede kimliksiz şekilde dolaşırken görülen ''sakallı bir Müslümanın'' polis tarafından gözaltına alınmış olabileceğinden şüpheleniyor. 
     Fatih'in ruhsal durumu düzelmediği için gerçek kimliğini polise hala kanıtlayamadığı ve gözaltında tutulmaya devam ettiği de olasılıklar arasında bulunuyor. 
     Kaybolmasından sonra binlerce el ilanı bastırarak dükkanı ve evinin bulunduğu bölgelerde dağıtan aile fertleri, bundan bir sonuç alamayınca, kendi çaplarında bir insan avı başlattılar ve Fatih'in bulunmasına yardımcı olacak kişilere verilmek üzere 50 bin dolarlık ödül ortaya koydular. Aile fertleri, konuyla ilgilenmeyen, ayrıca elinde bilgi olup olmadığını da açıklamayan Amerikan Federal Soruşturma Bürosu'na FBI da kızgınlar. 
     Fatih'in kızkardeşi Ayla Algül, olayla ilgili olarak gazetecilere yaptığı açıklamada, ''Aklımıza cinayet, intihar gibi başka olasılıklar da geliyor. Ancak böyle bir şey olsaydı en azından duyardık'' şeklinde konuştu. 
     
</TEXT>
</DOC>
