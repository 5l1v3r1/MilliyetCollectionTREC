<DOC>
<DOCNO> 161609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/spor/spo15.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Madalya yağmuru      MEKSİKA'DA yapılan Dünya Gençler Halter Şampiyonası'nda Türk sporcularının başarısı devam ediyor. Taner Sağır'ın şampiyonluğunun ardından, dün de erkekler 85 kiloda Fatih Baydar, koparmada 162.5 kiloyla altın madalya alırken, toplamı da 352.5 kiloyla bitirerek üçüncülüğü elde etti. Bayanlar 75 kiloda ise Sibel Şimşek, koparmada 112.5, silkmede 130, toplamda da 230 kiloya ulaşarak üç bronz madalyanın sahibi oldu. 
     
Hakemler taraflı      AVUSTURYA'DA yapılan bir araştırmada futbol hakemlerinin, daha çok ev sahibi takım lehine karar verdikleri öne sürüldü. Alman Ligi'nin 2000 - 01 sezonunda hakemlerin, ev sahibi takım yenik durumdaysa maç sonuna daha fazla uzatma süresi ekledikleri konuk takımlar lehine az penaltı düdüğü çaldıkları ve misafir takıma daha çok kırmızı kart gösterdikleri ortaya çıktı. Araştırmacılardan Martin Kocher, maçların ekrandan yönetilmesinin bu duruma çözüm getirebileceğini söyledi. 
     
Cezmi Or bugün      58. Uluslararası Cezmi Or Kupası Atletizm Yarışları bugün İstanbul Burhan Felek Spor Kompleksi Ekrem Koçak Atletizm Sahası'nda yapılacak. 14.30'da başlayacak yarışmalarda toplam 35 bin dolar para ödülü dağıtılacak. 
     
Gençler'den transfer atağı      GELECEK yıl UEFA Kupası'nda mücadele edecek olan Gençlerbirliği işi sıkı tutuyor. Başkent ekibi bugün Denizlispor'un golcüsü Mustafa Özkan'la sözleşme imzalayacak. Bolton'da kötü bir sezon geçiren Bülent Akın ile de anlaşan Kırmızı - Siyahlılar bu futbolcuyla da önümüzdeki günlerde iki yıllık mukavele yapacak. 
     
Kocaman gündemde      DİYARBAKIRSPOR, yönetimi Ümit Kayıhan'dan boşalan teknik direktörlük koltuğuna Aykut Kocaman'ı getirmek için kolları sıvadı. Kocaman ile görüşmeler gizli bir şekilde devam ederken bu konuda tek sorunun tecrübeli hocanın devam eden sözleşmesi olduğu öğrenildi. Yeşil - Kırmızılılar bu transferin gerçekleşmemesi durumunda rotayı Rıza Çalımbay'a çevirecek. 
     
Atilla Malatya'da      MALATYASPOR daha önce Beşiktaş ve Antalyaspor'da formalarını giyen gurbetçi futbolcu Atilla Birlik iki yıllık sözleşme imzaladı. Geçtiğimiz sezon Almanya 2. Lig takımlarından Manheim'de oynayan genç futbolcu tekrar Türkiye'ye dönmekten mutlu olduğunu söyledi. Bu arada başkan Hikmet Tanrıverdi Malatya İnönü Stadı'nın UEFA normlarına uygun hale getirileceğini kaydetti. 
     

</TEXT>
</DOC>
