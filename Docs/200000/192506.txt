<DOC>
<DOCNO> 192506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sonspo09.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Filenin Sultanları' Japonya'da sahaya çıkıyor... 
</HEADLINE>
<TEXT>

     Voleybolda yılın dünyadaki en önemli organizasyonu olan Bayanlar Dünya Kupası'nın 9.su, yarın Japonya'da başlayacak. 
     Ankara ve Antalya'da geçen ay düzenlenen 23. Avrupa Şampiyonası'nda büyük bir başarı göstererek Avrupa ikinciliğini kazanan A Milli Takım'ın da ilk kez yer alacağı kupada, katılan 12 takım, tek devreli lig usulüne göre birbirleriyle karşılaşacak ve 15 günde 11 maç oynayacak. 
     Karşılaşmalar sonunda en fazla puanı toplayan takım kupa şampiyonluğunu elde edecek. Ayrıca kupada ilk 3 sırayı alan takımlar da 2004 Atina Olimpiyat Oyunları'na doğrudan katılma hakkını kazanacak. 
     Kupada ilk kez yer alacak olan ve Avrupa ikinciliğinden dolayı dünya klasmanında 15. sıraya dek çıkan Türkiye, kupadaki ilk maçını yarın Polonya ile yapacak. Kagoshima kentindeki maç, TSİ 11.00'de başlayacak. 
     Milliler, kendileri gibi kupaya tarihinde ilk kez gelen Polonya'ya, Ankara'daki Avrupa Şampiyonası finalinde 3-0 yenilmişti. Bu 2 ülkenin yanısıra Uluslararası Voleybol Federasyonu'nun FIVB özel davetlisi olarak kupaya katılan Dominik Cumhuriyeti de bu organizasyonda ilk kez boy gösterecek. 
     Bu dev organizasyon, Japonya'nın Osaka, Sapporo, Toyama, Nagoya, Sendai, Tokyo ve Kagoshima kentlerinde gerçekleştirilecek ve 15 gün sürecek. 
     
     TÜRKİYE'NİN ZORLU MÜCADELELERİ 

     A Milli Takım, kupadaki ilk 3 maçını Kagoshima, 4. ve 5. maçlarını Sendai, sonraki 3 maçını Sapporo ve son 3 maçını da Osaka kentlerinde yapacak. 
     Millilerin kupadaki maç programı şöyle belirlendi 
     Kagoshima'da 
     Yarın 11.00 Türkiye-Polonya, 2 Kasım Pazar 11.00 Türkiye-Brezilya, 3 Kasım Pazartesi 11.00 Türkiye-Küba. 
     Sendai'de 
     5 Kasım Çarşamba 11.00 Türkiye-Çin Halk Cumhuriyeti, 6 Kasım Perşembe 08.00 Türkiye-Dominik Cumhuriyeti. 
     Sapporo'da 
     8 Kasım Cumartesi 11.00 Türkiye-Japonya, 9 Kasım Pazar 08.00 Türkiye-ABD, 10 Kasım Pazartesi 08.00 Türkiye-İtalya. 
     Osaka'da 
     13 Kasım Perşembe 11.00 Türkiye-Mısır, 14 Kasım Cuma 08.00 Türkiye-Arjantin, 15 Kasım Cumartesi 06.00 Türkiye-Güney Kore. 
     
     KATILAN ÜLKELER 

     Kupaya katılacak ülkeler ve dereceleri şöyle 
     Japonya Evsahibi ülke ve Asya ikincisi . 
     Brezilya Güney Amerika Şampiyonu . 
     Arjantin Güney Amerika ikincisi . 
     Mısır Afrika Şampiyonu . 
     ABD Kuzey ve Orta Amerika Şampiyonu . 
     Küba Kuzey ve Orta Amerika ikincisi . 
     Çin Halk Cumhuriyeti Asya Şampiyonu . 
     Güney Kore Asya üçüncüsü-Evsahibi ülkenin yerine . 
     Polonya Avrupa Şampiyonu . 
     Türkiye Avrupa ikincisi . 
     Dominik Cumhuriyeti FIVB tarafından seçildi-Wild Card . 
     İtalya FIVB tarafından seçildi-Wild Card . 
     
     KUPANIN İLK GÜN PROGRAMI 

     Kupanın ilk gün programında şu maçlar yer alıyor 
     Tokyo'da Yoyogi Spor Sarayı 
     05.00 Güney Kore-ABD, 08.30 İtalya-Mısır, 11.00 Arjantin-Japonya. 
     Kagoshima'da Kagoshima Arena 
     05.00 Dominik Cumhuriyeti-Küba, 07.30 Brezilya-Çin Halk Cumhuriyeti, 11.00 Türkiye-Polonya. 
     
     KUPANIN TARİHÇESİ 

     1973'den bu yana 4 yılda bir düzenlenen kupada ilk organizasyon Uruguay'ın başkenti Montevideo'da gerçekleştirilirken, ilk şampiyonluğu da eski SSCB kazandı. 
     1977 yılından itibaren sürekli olarak Japonya'da düzenlenmeye başlayan bu organizasyonda, ilk kez geçen kupada maçlar birden fazla kentte yapıldı. 
     En fazla şampiyonluğu son 4 kupanın sahibi olan Küba elde ederken, Çin Halk Cumhuriyeti 2, eski SSCB ve evsahibi Japonya da 1'er şampiyonluk kazandı. 
     Bu yıl da kupada mücadele verecek olan Küba, Japonya ve Güney Kore, şimdiye dek yapılan tüm kupalara katılan ülkeler olurken, Çin Halk Cumhuriyeti de 8. kez şampiyonluk mücadelesi verecek. 
     
</TEXT>
</DOC>
