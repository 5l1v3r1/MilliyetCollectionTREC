<DOC>
<DOCNO> 190290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/magazin/amag.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
2 dakikaya 118 milyar 
</HEADLINE>
<TEXT>

   Naomi Campbell, çekimlerde 'kök söktürdü'. 118 milyar lira alan model, bir bikini giyip gidince firma sahibi dava açacağını açıkladı 
      İlknur Gülmez 
   
   2004 yaz mayo ve bikini kataloğu için Sunset'le 70 bin euro'ya yaklaşık 118 milyar anlaşarak 8 saat poz vermek için İstanbul'a gelen Naomi Campbell, bir bikini giyip iki dakika poz verdikten sonra "Benden bu kadar" deyip stüdyoyu terk etti. İstanbul'a önceki gece Boss'un ortağı sevgilisi Mateo Marzotto'nun tahsis ettiği özel uçakla gelen ve kameraların görüntü almaması için 4 saat uçaktan inmeyen Campbell'in kaprisleri, çekim günü de sürdü. Campbell, Ata Stüdyosu'nda yapılan saç ve makyajını beğenmeyip Milano'ya dönmek istedi. Avukatlarını çağıran Sunset'in sahibi Kenan Güneş, "Kapris yapıyor. 'Gideceğim' diye tutturdu. Giderse, sözleşme gereği ödediğimiz paranın 2 katını ödemek zorunda" dedi. 
   CAMPBELL'ı stüdyoya gelen arkadaşları ikna etti. Campbell, daha önce İstanbul'a gelişinde saçlarını yapan Zekai Erdem'in stüdyoya getirilmesini istedi. Erdem'in yaptığı saçı beğenen Campbell, üç saatlik bir gecikmeyle çekime razı oldu. Sözleşme gereği 8 saat Serdar Önal'a poz vermesi gereken top model, bir bikiniden sonra işi bıraktı. Odasında firma yetkilileriyle tartışan Campbell, güvenlik önlemleri altında cipine bindi. Campbell, geldiği özel uçakla İstanbul'dan ayrılırken, Kenan Güneş, Campbell hakkında tutanak tutturup dava açacağını söyledi. Fotoğrafçı Serdar Önal da, "Bana poz bile vermedi. Öylece durdu. Aniden stüdyoyu terk etti. Ne olduğunu anlayamadım" diye konuştu. 
   
   
</TEXT>
</DOC>
