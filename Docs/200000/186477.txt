<DOC>
<DOCNO> 186477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sontur08.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Telekom görevlisiyim" diyerek 8 evi soydu... 
</HEADLINE>
<TEXT>

     Çankaya'da yaşlı vatandaşların evine kendisini Telekom görevlisi olarak tanıtarak girerek 8 evi soyan eski sabıkalı bir kişi, polis tarafından yakalandıktan sonra tutuklandı. 
     Çankaya Işık Sokak'ta bir vatandaşın evine gelen Halim Çağman adlı kişi kendisini Telekom görevlisi olarak tanıttı. ''Telefon hattınızda arıza var, bunu kontrol edeceğim'' diyen Çağman'a, A.Y. adlı vatandaş, ''Telefonum sağlam, kimliğinizi görebilir miyim '' diye sordu. Vatandaşın kimlik sorması üzerine panikleyen Halim Çağman kaçmaya başladı. A.Y. adlı vatandaşın olayı polise bildirmesi üzerine, bölgeye gelen Çankaya Merkez Karakolu'nun ekipleri, aldıkları eşkal doğrultusunda Halim Çağman'ı Celal Bayar Bulvarı üzerinde yakalamayı başardı. 
     Maltepe ve Bahçelievler çevresinde daha önce de kendisini Telekom görevlisi olarak tanıtıp bu yolla evlerden hırsızlık yapan 7 ayrı şikayetin bulunması üzerine Halim Çağman sorguya alındı. Çağman, suçunu itiraf ederken, aynı yöntemle evlerinden ziynet eşyası ve para çalınan diğer 7 vatandaş da sahte PTT görevlisini teşhis etti. Küçük yaştaki kız çocuğuna sarkıntılık, tecavüz ve fiili livata suçlarından sabıkası bulunan ve şartlı salıverme yasasından faydalanarak bir süre önce cezaevinden çıkan Halim Çağman, çıkarıldığı mahkeme tarafından tutuklanarak Ulucanlar Cezaevi'ne gönderildi. 
     
</TEXT>
</DOC>
