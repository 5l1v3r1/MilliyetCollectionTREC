<DOC>
<DOCNO> 188393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sontur14.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Üniversiteyle ilgili kafamızın gerisinde niyet yok 
</HEADLINE>
<TEXT>

     Başbakan Recep Tayyip Erdoğan, yeni YÖK Yasası'nda bazılarının iddia ettiği gibi "kafalarının gerisinde veya gönüllerinin derinliklerinde herhangi bir niyet taşımadıklarını" söyledi. 
     Başbakan Erdoğan, Gazi Üniversitesi'nin yeni eğitim öğretim yılının başlaması nedeniyle düzenlenen törende yaptığı konuşmada, yeni YÖK Yasası'na yönelik çalışmalarda üzerinde en çok durulan konunun katılımcılık olduğunu söyledi. Bu konuda söz söyleyecek herkesin görüşlerini almaya çalıştıklarını kaydeden Erdoğan, "Şunu samimiyetle söylüyorum, bazı niyet okuyucularının ifade ettiği şekliyle bizim kafamızın gerisinde ve gönlümüzün derinliklerinde herhangi birşey yok. Bu niyet okuyucuları nereden çıktı ise nasıl tasarrufta bulunuyorsa maalesef ülkemizin gelişmekte olan güzel havasını bulandırma gayretinden başka bir şey değildir. Şimdiye kadar hiçbir kanunun hazırlanmasında olmadığı kadar bir katılımcılık sağlanmakta ve ortak akıl işlemektedir" diye konuştu. 
     Başbakan Erdoğan, üniversitelerin sorunlarına dikkat çekerek bu kurumun sanayi ve toplumla olan bağının kopuk olduğunu ve üniversite yönetimiyle ilgili ciddi sorunların bulunduğunun açıkça görüldüğünü söyledi. Erdoğan, üniversitenin hiçbir kalıba bağlı olmayan özgürlük içerisinde söz söylenebilen, bilim ve sanat üretilebilen kurumlar olduğunda gerçek işlevini yerine getireceğini vurgulayarak, "Üniversiteler dar ideolojik ve siyasi kulüplerin içerisine sokulamaz, sokulmamalıdır. Üniversite kavramına en çok yakışan şey özgürlüktür" diye konuştu. 
     Erdoğan, üniversitelerin merkeziyetçilikten uzak, özgürlükçü ve demokratik olmasının şart olduğunu kaydederek hedeflerinin böyle bir üniversiteyi oluşturmak olduğunu kaydetti. 
     Başbakan Erdoğan, üniversitedeki öğrenci ve öğretim üyelerinin sorunlarına değinerek ekonominin düzelmesiyle birlikte bu sorunların da çözüme kavuşturulacağını söyledi. 
     Erdoğan, bazı üniversitelerin tüketici konuma geldiğini belirtirken, "Tüketici KİT durumuna gelen bazı üniversiteleri bu durumdan kurtarmak zorundayız. 
     Üniversiteler, gerçek bir mali özerklik için kendi kaynaklarını da bulmalıdır" dedi. 
     
</TEXT>
</DOC>
