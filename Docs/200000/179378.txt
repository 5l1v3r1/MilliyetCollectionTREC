<DOC>
<DOCNO> 179378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur20.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Hiçbir zaman olmayan verilmez, olan verilir 
</HEADLINE>
<TEXT>

     Başbakan Recep Tayyip Erdoğan, memurların toplu iş sözleşmesi görüşmelerine ilişkin ''Bazıları çıkıp, 'Biz hükümetle değil, IMF ile masaya oturduk' diyor. Hani esip gürlüyordunuz. Ne oldu, esip gürlediniz, ondan sonra tekrar masaya oturdunuz'' dedi. 
     Erdoğan, Kumkapı'daki İstanbul Büyükşehir Belediyesi Su Ürünleri Hali'nde düzenlenen 2003-2004 Türkiye Balıkçılık Avlanma Sezonu'nun açılış töreninde yaptığı konuşmada, bugün bazı gazetelerde popülist yaklaşan ve farklı çıkar hesapları içinde olan açıklamalar yapıldığını söyledi. 
     ''Faize ödediklerini millete ödemiyorlar, bütçede faize ayırdıkları parayı millete ayırmıyorlar'' dendiğini ifade eden Erdoğan, faize payı kendilerinin ayırmadığını dile getirdi. 
     Erdoğan, şöyle devam etti 
     ''Bizden önce gelen yönetimler, bu ülkeyi faize mahkum ettiler. Şu anda gerek ülkeden, gerek ülkenin dışındaki çeşitli kurum ve kuruluşlara ödenmesi gereken borcu ödemeyecek miyiz Hayır ben ödemiyorum mu diyeceksiniz. Ya bunlar gelenek nedir, uluslararası hukuk nedir bilmiyorlar... Kuru sıkı atıyorlar. Vatandaşın da zaman zaman bu tür popülist şeyler hoşuna gidiyor. 'Ya bak meydan okudu. İşte bak ben ödemem ha, keser atarım, işte IMF ile yırtarım' diyorlar. Bazıları da şimdi çıkıyor, 'biz hükümetle değil, IMF ile masaya oturduk' diyor. 
     Hani esip gürlüyordunuz. Ne oldu, esip gürlediniz. Ondan sonra tekrar masaya oturdunuz. Niye oturdunuz masaya Madem esip gürleyerek bu iş gidiyordu, öyle götürseydiniz bu işi. Bu iş öyle yürümez. Diyalog denilen, uzlaşma denilen bir etik anlayış vardır. Oturacaksınız masaya konuşacaksınız. Konuşa konuşa da anlaşacağız. Hiçbir zaman olmayan verilmez, olan verilir.'' Vatandaşın kendilerine bu ülkeyi emanet ettiğini, kendilerinin de cebinden bir şey vermediklerini dile getiren Erdoğan, bu ülkede üretilen neyse, varolan neyse onu vereceklerini söyledi. 
     Erdoğan, bunu verirken de halkın hakkını ve hukukunu en iyi şekilde koruyacaklarını kaydetti. 
     
     KDV'NİN YÜZDE 1'E İNDİRİLMESİ TALEBİ 
     Balık Müstahsilleri Derneği Başkanı'nın, yüzde 8 olan KDV'nin yüzde 1'e indirilmesi yönündeki talebini de değerlendiren Erdoğan, ''O kadar da değil. Hep ver, hep ver olmaz. Bu millet hep ver ağacının altında yetişmedi. Bu milletin kültüründe al ağacı var al... Biraz da bunu yapacağız'' diye konuştu. 
     Erdoğan, Romanya'da balıkçıların gözaltına alınması ve balıkçı teknelerine el konulmasıyla ilgili olarak bu ülkenin başbakanı ile görüştüğünü, kısa bir süre sonra da balıkçıların serbest bırakıldığını hatırlatarak, balıkçı tekneleriyle ilgili konuyu Ulaştırma Bakanı'nın takip ettiğini, gerekirse Romanya Başbakanı ile bir kez daha görüşeceğini söyledi. 
     Erdoğan konuşmasını, ''Vira bismillah diyorum ve ardından iyi bir balık müşteriniz olarak rastgele diyorum'' şeklinde bitirdi. 
     Konuşmasının ardından Başbakan Erdoğan'a, İstanbul Büyükşehir Belediye Başkanı Ali Müfit Gürtuna tarafından üzerinde başbakanın adının yazılı bulunduğu bir balıkçı teknesi maketi hediye edildi. 
     Erdoğan'a ayrıca, babası Ahmet Reis'in adının bulunduğu başka bir balıkçı teknesinin maketi de İstanbul Balık Müstahsilleri Derneği yöneticilerince verildi. 
     Başbakan Erdoğan, daha sonra ''Rafet Reis 2'' ve ''Mamuli Reis 2'' adlı teknelere bağlı olan kurdeleyi keserek 2003-2004 Türkiye Balıkçılık Avlanma Sezonu'nu açtı. 
     Erdoğan'a törenin ardından, balık ikram edildi. 
     
</TEXT>
</DOC>
