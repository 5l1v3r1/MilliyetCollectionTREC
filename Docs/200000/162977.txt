<DOC>
<DOCNO> 162977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo11.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da yönetim krizi çözülüyor... 
</HEADLINE>
<TEXT>

     Bursaspor'da, başkan Erdoğan Bilenser'in 2004 Mayıs ayındaki genel kurula kadar hiçbir yöneticinin alacaklarını istemeyeceğini açıklaması üzerine, gözler adaylıktan çekildiğini bildiren Fikret Üstenci'ye çevrildi. 
     Bursaspor Kulübü Teknik Asbaşkanı Nurettin Karayaka, Bilenser başkanlığında toplanan yönetimin, Fikret Üstenci'nin yeniden aday olmasını sağlamak ve önünü açmak için çok önemli bir karar aldığını söyledi. 
     Henüz kendilerine ulaşamadıkları 2 yönetici haricindeki tüm yönetim kurulunun, Üstenci'nin başkan seçilmesi halinde alacaklarını bir yıl erteleyeceklerini ifade eden Karayaka, ''Bu çok iyi bir fırsat. Tüm Bursa, Üstenci'nin yeniden aday olması için adeta seferber oldu. Ancak, dünden beri kendisine müjdeli haberleri vermek için ulaşmaya çalışıyorum. Umarım Fikret Üstenci bu birlik ve beraberliği görerek yeniden aday olduğunu açıklar'' dedi. 
     Karayaka, tüm Bursa kenti gibi kendilerinin de merak ve heyecan içinde olduğunu ifade ederek, tüm sıkıntıların geçici olmasını dilediğini bildirdi. 
     
     BİRİNÇ, ÇALIŞMALARINI SÜRDÜRÜYOR 
     Bu arada, Üstenci'nin adaylıktan çekildiğini bildirmesinin ardından, Bursaspor Kulübü Başkanlığına aday olduğunu açıklayan AK Parti Bursa Milletvekili Şerif Birinç, liste çalışmalarını sürdürüyor. 
     Birinç, başkanlığa aday olduğunu açıklamasının ardından, çevresinden gerekli desteği gördüğünü belirtti. Bursaspor'un sahipsiz kalamayacağını ifade eden Birinç, ''Liste çalışmalarım sürüyor. Gelişmeler olumlu yönde. Sanırım bu akşam saatlerine doğru tamamlar ve gerekli açıklamayı yaparım'' dedi. 
     Birinç, yönetim listesinde yer alacak isimleri de daha sonra açıklayacağını sözlerine ekledi. 
     
</TEXT>
</DOC>
