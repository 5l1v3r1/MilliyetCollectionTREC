<DOC>
<DOCNO> 152436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sontur18.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi Başkanı'ndan önemli açıklamalar... 
</HEADLINE>
<TEXT>

     Anayasa Mahkemesi Başkanı Mustafa Bumin, ''Türkiye'deki siyasi partilerin, tüm değerleri oya çevirerek iktidar olabilmek gayreti içinde, fertler için yasaklanan söz ve eylemleri yapma eğiliminde olmalarının kapatma kararı verilmesinde önemli bir etken'' olduğunu ifade ederek, ''Anayasa ve Siyasi Partiler Yasası'nda tüm partiler için uygulanabilir nitelikte yaptırımlar getirilmesi gerekmektedir'' dedi. 
     Bumin, Anayasa Mahkemesi'nin 41.Kuruluş Yıldönümü dolayısıyla düzenlenen törende yaptığı konuşmada, yargıya yeteri kadar önem verilmediğini söyledi. Adliye binalarının yetersizliğine işaret eden Bumin, Adalet Bakanlığı ile hazırlanan Türkiye Adalet Akademisi Yasa Tasarısı'nın en kısa zamanda yasalaşması gerektiğini ifade etti. 
     Hakimin görevini başarmasında vicdanı ve seciyesinin önemli bir teminat olduğunu ifade eden Bumin, hakimlerin seçilmesine ve yetiştirilmesine büyük önem verilesi gerektiğini vurguladı. 
     Konuşmasında 1962-63 yıllarında Yargıtay Başkanlığı'nı yürüten Recai Seçkin'in yargının sorunlarına ilişkin konuşmasından alıntılar yapan Bumin, o zamanki yakınmaların 40 yıl sonrada geçerliliğini koruduğunu söyledi. 
     Bumin, ''Yargıç ve savcıların yaptıkları hizmeti bağımsız idari kurumların uzmanlarının gördüğü işten daha az önemli gören, bu nedenle Avrupa Birliği'ne üye ülkeler bir yana Macaristan ve KKTC hakimlerini sahip olduğu olanaklardan dahi yoksun kılan zihniyetle hukuk devleti gerçekleştirilemez'' dedi. 
     Egemenlik, insan hakları ve Anayasa Mahkemesi'nin konumuna ilişkin değerlendirmelerde de bulunun Bumin, yalnızca biçimsel anlamdaki bir hukuk devleti ilkesi ile adalet, hukuksal güvenlik, temel hak ve özgürlüklerin sağlanamayacağına kaydetti. 
     Bumin şöyle konuştu 
     ''Adaleti amaç edinmeyen, insan onuruna uygun düşmeyen, bir yasama tasarrufu, pozitif hukuk tarafından korunsa dahi hukuk devleti ilkesine uygun düşmez. Yasaların ve siyasal iktidarlar işlemlerinin, insan haklarını ihlal, ulusal ve uluslararası barışı tehdit, evrensel değerlerin zayıflatıcı bir araç olarak kullanılması, pozitif düzenlemeler izin verse ve anayasal denetim tıkalı olsa bile hukuka uygun hale gelmez. Bu tür biçimsel anlamda hukuksal olan işlem ve eylemlerin siyasal yaşama ve dünya barışına nasıl zarar verdiğine dair gerek dünya tarihinde gerekse siyasal geçmişimizde bir çok örnekler bulunmaktadır.'' Uluslararası güvenlik ve barışın sağlanmadığı, güç ilişkilerinin belirlenemediği, ''güçlerin hukuku'' yerine, ''evrensel hukukun'' ikame edilemediği bir dünyada ulusal barış ve güvenliğin sağlanmasının da olanaklı olmadığını vurgulayan Bumin, adaletli bir dünya barışının sağlanabilmesi için Anayasa'nın evrensel hukuk ilkelerine ve uluslararası insan hakları sözleşmelerine aykırı yönlerinin giderilmesinin önemine işaret etti. 
     
     ''ANAYASA MAHKEMESİ'NİN YAPISI DEĞİŞTİRİLMELİ'' 
     Bumin siyasi partilerin mali denetiminin Anayasa Mahkemesi'nden alınması gerektiğini anlattı. 
     Anayasa mahkemesinin iş yükünün her geçen yıl arttığını ifade eden Bumin, bunun nedenleri arasında Anayasa Mahkemesi'ne başvuru yollarının gerek vatandaşlar gerekse mahkemeler tarafından öğrenilmiş olmasının yer aldığını söyledi. 
     Başkan Bumin, Anayasa Mahkemesi'nin yapısının da değiştirilmesi gerektiğini belirterek, ''Anayasa Mahkemesi, bir Büyük Kurul, iki daire, iki de Kurul'dan oluşacak bir büyük kurul Anayasa Mahkemesi başkanın başkanlığında 18 üye, daireler bir başkan ve 8 üye, kurullar da bir başkan ve 6 üyeden oluşacak, ayrıca daire ve kurullar nezdinde 3'er üyeli 'ön inceleme komisyonları' kurulacaktır'' dedi. 
     Anayasa Mahkemesi'nin iş yükünün azaltılabilmesi için anayasa koyucu ile başvuran mahkemelere de önemli görevler düştüğünü ifade eden Bumin, ilk derece mahkemelerinden gelen başvuruların gereken ciddiyetle, hassasiyetle hazırlanması gerektiğini söyledi. 
     
     SİYASİ PARTİLERİN KAPATILMA DAVALARI 
     Anayasa Mahkemesi'nin bugüne kadar 24 siyasi partiyi kapattığını, bu rakamın parlamenter demokrasiyle yönetilen ülkelerden hiçbirinde rastlanmayacak kadar yüksek olduğunu kaydeden Bumin, sözlerini şöyle sürdürdü 
     ''Türkiye'deki siyasi partilerin, tüm değerleri oya çevirerek iktidar olabilmek gayreti içinde, fertler için yasaklanan söz ve eylemleri yapma eğiliminde olmaları kapatma kararı verilmesinde önemli etken ise de Siyasi Partiler Kanunu'nda pek çok davranışın kapatma nedeni olarak sayılması da kapatma kararı verilmesine yol açmaktadır.'' Anayasa ve Siyasi Partiler Yasası'ndaki partilerin kapatılmasına ilişkin düzenlemelere atıfta bulunan Bumin, tüm partiler için uygulanabilir nitelikte yaptırımlar getirilmesi gerektiğini kaydetti. 
     Cumhurbaşkanı'nın yüksek mahkeme üyelerini ve Yargıtay Cumhuriyet başsavcısını seçme konusunda tanınan yetkilere de değinen Bumin, Cumhurbaşkanı Ahmet Necdet Sezer'in bu konuda Anayasa Mahkemesi Başkanı iken kuruluş yıldönümü töreninde yaptığı konuşmadan alıntı yaptı. 
     Yüksek Mahkeme ile Hakimler ve Savcılar Yüksek Kurulu üyelikleri ve Yargıtay Cumhuriyet Başsavcılığı'na yapılacak seçimin tek dereceli olarak ilgili yüksek mahkemelerin genel kurullarınca yapılmasının en uygun çözüm olacağını belirten Bumin, iki dereceli seçimin bir çok yüksek mahkeme üyesinin aday olma arzusunu engellediğine işaret etti. 1982 Anayasası'nın yürütmeyi güçlendiren, bireye karşı devleti ön planda tutan bir anlayışla, 1961 Anayasası'nın bir çok kurallarına aykırı biçimde hukukun üstünlüğünü ve hukuk devleti ilkesini zedeleyen ve biri diğeriyle çelişen kimi kurallar içerdiğine dikkati çeken Bumin, bu genel yapısı nedeniyle Anayasa'da yargı bağımsızlığını ve hakim teminatını zedeleyen düzenlemeler bulunduğunu kaydetti. 
     Adalet Bakanı'nın başkanlığını yaptığı ve Adalet Bakanlığı Kuruluş Kanunu'na göre bakanın emrinde olan ve kurulun tabii üyesi sayılan bakanlık müsteşarının da bulunduğu ve kendisine ait müstakil binası, sekreteryası ve teftiş kurulu olmayan bir Hakimler ve Savcılar Yüksek Kurulu'nun aldığı kararların, hakimin bağımsızlığı ve teminatına gölge düşürdüğünü belirten Bumin, kurulun adli ve idari yargı bölümlerinden oluşmak üzere yeniden yapılandırılması ve objektif kriterlere göre karar vermesini sağlayacak kuralların konulması gerektiğini sözlerine ekledi. 
     
     NOTLAR 
     Anayasa Mahkemesi'ndeki törene, önce CHP Genel Başkanı Deniz Baykal geldi. Anayasa Mahkemesi Başkanı Bumin ve Başkanvekili Haşim Kılıç tüm konukları mahkemenin giriş salonunda, Cumhurbaşkanı Sezer, TBMM Başkanı Bülent Arınç ve Başbakan Erdoğan'ı ise Bumin Mahkeme'ye girişte karşıladı. 
     Cumhurbaşkanı Sezer, törenin yapıldığı Yüce Divan Salonu'na girişinde ön sırada bulunan TBMM Başkanı Arınç, Başbakan Erdoğan ve protokoldeki diğer kişilerle tokalaştı. 
     Tören saygı duruşu ve İstiklal Marşı'nın söylenmesiyle başladı. Ankara Devlet Opera ve Balesi sanatçıları da bir konser verdi. Konserde, ''Don't Cry For Me Argentina'', ''Dağlar'', ''Yemen Türküsü'', ''Memleketim'', ''Allı Turnam'' gibi eserler seslendirildi. 
     Cumhurbaşkanı Ahmet Necdet Sezer'i törenin ardından Anayasa Mahkemesi Başkanı Bumin uğurladı. 
     





</TEXT>
</DOC>
