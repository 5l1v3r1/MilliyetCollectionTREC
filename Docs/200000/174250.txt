<DOC>
<DOCNO> 174250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/soneko31.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir'in karı, kur farkından değil... 
</HEADLINE>
<TEXT>

     Ereğli Demir ve Çelik Fabrikaları ERDEMİR T.A.Ş'nin karının kur farkından değil, üretim hatlarında yapılan iyileştirmelerle elde edildiği açıklandı. 
     ERDEMİR'den yapılan yazılı açıklamada, fabrikanın 31 Temmuz 2003'te İstanbul Hilton Oteli'nde düzenlenen basın toplantısında, 6 aylık mali sonuçlarının ve yatırımlarının açıklanmasının ardından bazı gazetelerde, elde edilen karın kur farkından kaynaklandığı na dair farklı ifadelerin yer aldığı belirtildi. 
     Satış politikalarında yapılan önemli değişiklikle, satış gelirlerinin 2002 yılının ilk yarısına göre yüzde 48 oranında artışla 572 milyon 500 bin dolar olarak gerçekleştiği ifade edilen açıklamada, şöyle denildi 
     ''Döviz kurları, şirketin bu yılki bütçesinde öngörüldüğü gibi gerçekleşmiş olsaydı, esas faaliyet karımız, bazı gazetelerde yazılan manşetlerin aksine yüzde 14 artarak, 124 milyon 400 bin dolardan 141 milyon 500 bin dolara yükselecekti. Yani döviz kurlarının 2003 yılındaki düşüş seyri esas faaliyet karımızı azaltmıştır. Yıl sonu itibarıyla 36 milyon 500 bin dolar tasarruf hedefinin, ilk altı ayda 35 milyon dolar olarak realize edilmesinde büyük rol oynamıştır. Bu gerçeklerin ışığında, geçen yılın eş dönemine oranla yüzde 338 artışla 1 milyon dolar olan net kar, kur farkından dolayı elde edilen bir artışla değil, üretim hatlarımızda yapılan iyileştirmelerle elde edilen üretim ve verimlilik artışımızla beraber, satış politikalarında yapılan önemli değişiklikler, tüm birimlerdeki tasarruf ve diğer gelirlerimizdeki artışla gerçekleştirilmiştir.'' 
     
     İSDEMİR'DE ÜRETİM REKORU 

     Öte yandan İskenderun Demir Çelik Fabrikaları'nda İSDEMİR bulunan 2 no'lu yüksek fırın Ayfer'de, geçen ay rekor üretim gerçekleştiği açıklandı. 
     İSDEMİR İletişim ve Tanıtım Koordinatör Vekili Hüsnü Tekin'den alınan bilgiye göre, yüksek fırın Ayfer, geçtiğimiz ay 82 bin 557 ton ve günlük bazda 2 bin 663 ton sıvı ham demir üretimi ile rekor kırdı. 
     Tekin, Ayfer'in önceki rekorunun aylık 80 bin 101 ton üretim olduğunu anımsatarak, yeni rekorun temelinde, İSDEMİR'in, Ereğli Demir Çelik Fabrikaları'na ERDEMİR bedelsiz olarak devrinden sonra yaşanan değişim ve gelişimin büyük önemi olduğunu vurguladı. 
     
</TEXT>
</DOC>
