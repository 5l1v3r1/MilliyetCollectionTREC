<DOC>
<DOCNO> 180592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur41.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzlaştırma Kurulu ''yüzde 10 zam'' dedi 
</HEADLINE>
<TEXT>

     Uzlaştırma Kurulu, memur maaşlarına 2004 yılı için birinci altı ay yüzde 10, ikinci altı ay yüzde 8 oranında zam yapılmasını ve memurlara, 2003 yılı kayıpları için 2004 yılında iki taksit halinde ödenmek koşuluyla 200 milyon lira ödenmesini benimsedi. 
     Hükümet ile memur sendikaları arasında yürütülen toplu görüşmelerde anlaşma sağlanamaması üzerine, Yüksek Hakem Kurulu Başkanı ve 4 üniversite öğretim üyesinden oluşan Uzlaştırma Kurulu, çarşamba günü başlattığı çalışmalarını bugün tamamladı. 
     Yüksek Hakem Kurulu ve Uzlaştırma Kurulu Başkanı Engin Doğu, çalışmaların sonuçlanmasından sonra yaptığı açıklamada, ekonomik istikrar politikası, bütçe politikaları ve kamu çalışanlarının ekonomik kayıplarını ayrıntılı bir şekilde değerlendirip bir sonuca vardıklarını söyledi. 
     Kurul tarafından alınan sonucun tarafları tam manasıyla tatmin edemeyebileceğini vurgulayan Doğu, günün koşulları ve ülkenin içinde bulunduğu durum ile çalışanların ihtiyaçlarını, çalışmalarında dikkate aldıklarını ifade etti. 
     Doğu, Uzlaştırma Kurulu olarak, toplu görüşmeler sürecinde hükümetin kamu çalışanlarının 2003 yılı kayıpları için ödemeyi önerdiği 160 milyon liranın, 200 milyon lira olarak ödenmesini benimsediklerini, bu paranın da 2004 yılında iki taksit halinde ödenmesini öngördüklerini kaydetti. 
     Doğu, Uzlaştırma Kurulu'nun memur maaşlarına 2004 yılının birinci altı ayı için yüzde 10, ikinci altı ay için yüzde 8 oranında zam yapılmasını öngördüğünü, enflasyonun hedefleri aşması halinde, kamu işçileriyle yapılan toplu iş sözleşmesinde olduğu gibi birinci altı ayda aşan kısmın yüzde 80'inin, ikinci altı ay da aşan kısmın tamamının enflasyon farkı olarak maaşlara eklenmesinin benimsendiğini bildirdi. 
     Uzlaştırma Kurulu Başkanı Doğu'nun verdiği bilgiye göre, Kurul, lojmandan yararlanamayan memurlara, lojman kirası olarak 2004 yılının birinci altı ayı için 25 milyon, ikinci altı ayı için de 35 milyon lira kira yardımı yapılmasını, Büyükşehir Belediyesi sınırları içerisindeki görevlilere ayda 30 milyon lira ulaşım yardımı, yine memurlara ayda en az 20 milyon lira yiyecek yardımı ödenmesini ve bazı memurlara uygulanan görev tazminatının tüm memurlara yaygınlaştırılmasını benimserken, ölüm ve doğum yardımı konusundaki iyileştirmenin hükümetin takdirine bırakılması yönünde karar aldı. 
     Uzlaştırma Kurulu Raporu'nun hükümete ulaşmasının ardından, Devlet Bakanı ve Başbakan Yardımcısı Mehmet Ali Şahin, Türkiye Kamu-Sen ve KESK yöneticileriyle biraraya gelerek raporu değerlendirecek. 

     
</TEXT>
</DOC>
