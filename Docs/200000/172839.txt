<DOC>
<DOCNO> 172839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sontur04.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan attan tüştü, Arınç kulaklarına inanamadı... 
</HEADLINE>
<TEXT>

     ANKARA Milliyet 

TBMM Başkanı Bülent Arınç, Başbakan Recep Tayyip Erdoğan'ın İstanbul attan düştüğünü duyunca kulaklarına inanamadı. Kendisine şaka yapıldığını sanan ve kameraların önünde pot kırmak istemeyen Arınç, haberin doğru olduğunu öğrenince, "Aman damdan düşmesin de" dedi. 
     TBMM'nin tatile girecek olması nedeniyle dün Genel Kurul'un bir saatlik yemek molasında milletvekillerine bahçede bir resepsiyon vererek vedalaşan Arınç, Erdoğan'ın birkaç dakika önce kendisini aradığını ve gelemeyeceğini bildirdiğini söyledi. Arınç, Dışişleri Bakanı Abdullah Gül ile meyve suyu içip döner pilav ve sigara böreği yerken bir gazeteci Erdoğan'ın attan düştüğünü söyledi. Duyduğuna inanamayan Arınç, "Ata mı binmiş. Bugün de 1 Nisan değil ama..." diyerek geçiştirmek istedi. Ancak gazetecinin ısrar etmesi üzerine gülerek, "Yine de ben bir şey söylemeyeceğim. Bunu niye sorduğunuzu da anlayamadım... Yarım saat önce kendisiyle konuştum, gayet iyiydi" deyince imdadına Gül yetişti ve "5 dakika önce de ben konuştum" dedi. 
     Ancak basın danışmanı yanına gelerek haberin doğru olduğunu Arınç'ın kulağına fısıldadı. Şaşıran Arınç, "Öyle mi, hay Allah geçmiş olsun, ne diyelim. İnşallah bir şeyi yoktur" dedi. 
     Arınç, "Her jokey attan düşer" denilmesi üzerine sinirlenerek, "Başbakan jokey değil ki" dedi. Gül ise, Erdoğan'ın attan düşmesini değerlendirirken "Riske etmemesi gerekirdi. Yapmamalıydı" diye konuştu. 
     Sanayii ve Ticaret Bakanı Ali Çoşkun da olayı, "Başbakanımız attan düşmez, iner. Daha sonra indiği ata tekrar biner" diye yorumladı. 
     
</TEXT>
</DOC>
