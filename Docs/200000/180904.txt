<DOC>
<DOCNO> 180904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur13.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İdeal taksi şoförü nasıl olmalı 
</HEADLINE>
<TEXT>

     Yabancı dil bilmek, çevreyi turistlere tanıtmak, saç ve sakal tıraşına itina göstermek, nazik ve kibar olmak, beldenin turistik ve tarihi değerlerini gösterir harita bulundurmak... 
     Bunlar, gazete ilanlarındaki iş başvurularında değil, Türk Standartlar Enstitüsü'nün TSE taksi şoförlerinde aranan nitelikler... TSE, ''ideal taksi şoföründe'', müşteriye evine kadar şemsiye tutması, müşteriyi rahatsız edecek müzik çalmaması, nazik, kibar olması, yöresinin tarihini öğrenmesi ve yabancı müşteriye çevreyi tanıtması gibi özellikler arıyor. 
     TSE tarafından hazırlanan ''Taksi İşletmeciliği Genel Kurallar'' ve ''Taksi Otomobili Şoförü'' adlı kitapçıklar, ideal taksi şoförünü ayrıntılarıyla tanımlıyor. 
     Taksi şoförünün temel nitelikleri arasında temel matematik, ilkyardım, işçi sağlığı, insan ilişkileri, harita ve şehir planı okuma bilgisi gibi özellikler sıralanırken, kendine güven, müşteriye dönük olma, liderlik, özeleştiri yapma ve problem çözümü de ideal taksicide aranan kişisel nitelikler... 
     Taksi şoförünün sahip olması gereken asgari düzeydeki temel ve mesleki özellikler arasında krikoyu kullanmak, tornavida, pense, anahtar takımları gibi el aletlerini uygun yerde kullanmak, araç lastiklerini kontrol etmek, hava filtresini temizlemek gibi araçla ilgili teknik sorunlara çözüm bulmanın yanında şu özellikler de aranıyor 
     -İş disiplini, temizlik, düzen, giyim, işe devam gibi konularda kurallarını bilmek ve uygulamak, -Türkçe'yi doğru olarak konuşmak ve başkalarıyla rahat iletişim kurmak -Okuduğunu anlamak, anladığını ve düşüncelerini sözlü, yazılı resim ve çizimlerle anlaşılır biçimde ifade etmek -Dürüst, saygılı ve iş ahlakına sahip davranışlar göstermek -Dört işlem gerektiren matematiksel hesaplamaları yapmak 
     
     CENTİLMEN TAKSİCİ YOLLARDA 

     Taksi işletmeciliğinin genel kurallarını da sıralayan TSE, ''Taksi İçi Hizmetlerle İlgili Kurallar'' başlığı altında da takside tercihen klima, lüzumlu telefonlar listesi, beldenin turistik ve tarihi değerlerini gösteren harita, yabancı dillerin Türkçe karşılığını gösteren sözlük bulundurulmasını öngörüyor. 
     Sürücünün taşıyacağı nitelikler ise, saç ve sakal tıraşına itina göstermek, güleryüzlü, nazik ve kibar olmak, tercihen yabancı dil bilmek, hizmet verdiği beldeyi tanımak, tarihi, coğrafi, sosyal ve kültürel yönlerine ait bilgilere sahip olmak... 
     Yolcu indirip bindirmeyle ilgili kurallar da kelimenin tam anlamıyla ''centilmen'' bir taksi şoförünü tanımlıyor. Yolcu emniyeti bakımından indirip bindirmeleri sağ taraftan yapmak, yağmur veya kar yağışı halinde yolcuların ıslanmaması için bina girişine kadar şemsiyeyle refakat etmek, taksinin yolda bozulması halinde yolcuya başka bir taksi bulunmasında yardımcı olmak ve taksinin ilk açma ücretinin alınmamasını sağlamak, ideal şoförde aranan nitelikler... 
     Çevre korumasıyla ilgili kurallar ise ''arabesk müzik seven'', ''sigara tiryakisi'' ve ''taksilerini çeşitli yazılarla süsleyen'' şoförleri pek memnun etmeyecek cinsten. Taksilerde yolcuları rahatsız edecek derecede teyp çalınmaması, taksi içi ve dışında çevreyi rahatsız edecek resim ve yazılar bulunmaması ve taksi içerisinde sigara içilmemesi ideal taksicide aranan niteliklerin başında geliyor. 
     
</TEXT>
</DOC>
