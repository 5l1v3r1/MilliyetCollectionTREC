<DOC>
<DOCNO> 196364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/soneko27.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BOTAŞ ile Gazprom arasındaki görüşmeler sürüyor... 
</HEADLINE>
<TEXT>

     Mavi Akım Projesi'nde BOTAŞ ile Rus Gaz şirketi Gazprom arasında yaşanan anlaşmazlıkların çözümü için görüşmeler sürüyor. 
     Bu çerçevede Gazprom heyeti bugün BOTAŞ'a gelerek teknik görüşmelere başladı. Görüşmelerin olumlu seyretmesi halinde, bugün akşam saatlerinde bir açıklama yapılması bekleniyor. 
     Enerji ve Tabii Kaynaklar Bakanı Hilmi Güler, daha önce yaptığı açıklamada, görüşmelerde son noktaya gelindiği ve bugünlerde bir sonuca varılacağını bildirmişti. 
     Proje çerçevesinde, yılbaşından başlayan deneme amaçlı gaz sevkiyatı 12 Mart'a kadar sürmüş, bu tarihten sonra BOTAŞ anlaşmalar çerçevesinde gaz alımını durdurarak, 1 Ağustos'ta tekrar gaz almaya başlamıştı. 
     Ancak Gazprom'un anlaşmadaki fiyat formülünün hatalı olduğunu bildirmesi ve faturayı diğer ülkelere uyguladığı formül üzerinden çıkarması üzerine BOTAŞ'la görüş ayrılığına düşmüş, bunun sonucu tahkim süreci başlatılmıştı. 
     Daha sonra yapılan görüşmelerde tahkim süreci askıya alınarak, sorunun görüşmeler yoluyla çözülmesinde mutabakata varılmıştı. 
     Görüşmeler çerçevesinde Türkiye, Rusya'dan 3 ayrı anlaşmayla 3 ayrı fiyata aldığı doğalgaz konusunda, Avrupa ülkelerine verilenden pahalı olmamak üzere, tek fiyat üzerinden anlaşmak istiyor. 
     Görüşmelerde, ''al ya da öde'' miktarının düşürülmesi, serbest piyasaya geçiş süreci dahilinde kontratların özel sektöre devredilmesi konuları da bulunuyor. 
     Gazprom'un öngördüğü fiyat formülünde, piyasalardaki fiyat yükselmeleri ve düşüşleri aynen fiyata yansıyor. 
     Mevcut formülde ise fiyatların aşırı yükseldiğinde biraz daha düşük, fiyatlar aşırı düştüğünde de biraz daha yüksek fiyat oluşumuyla iki taraf da korunuyor. 
     
</TEXT>
</DOC>
