<DOC>
<DOCNO> 193646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/siyaset/siy02.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman Yasası aynen geçti 
</HEADLINE>
<TEXT>

   Cumhurbaşkanı Sezer'in veto ettiği yasa dün Meclis'te kabul edildi. CHP'liler yasayı sert bir şekilde eleştirdi 
   ANKARA Milliyet 

   
   CHP Muğla Milletvekili Gürol Ergin, AKP'nin, ormanları yok ettiren illüzyonist bir parti olduğunu belirterek, "AK Parti, YAK Parti'ye dönüşecek" dedi. Cumhurbaşkanı Ahmet Necdet Sezer'in veto ettiği kızılağaç ve aşılı kestaneliklerin orman alanı dışına çıkarılmasına ilişkin yasa dün TBMM Genel Kurulu'nda "aynen" kabul edildi. Yasayı eleştiren CHP'li Ergin, "Bir kararla ormanları yok ettirecek bir illüzyonist parti olacak AK Parti, YAK Parti'ye dönüşecek. Bu yasa 169. maddeye aykırıdır" diye tepki gösterirken, Edirne Milletvekili Necdet Budak ise, CHP'nin, "Kestane gürgen palamut, altı yaprak üstü bulut, orman ne güzel, orman ne güzel" dediğini, AKP'nin ise, "Baltalar elimizde, uzun ip belimizde, biz gideriz ormana, ormanı yok etmeye" dediğini söyledi. 
   
   'Karadeniz, Anadolu olur' 
   CHP Sinop Milletvekili Engin Altay da, her ağacın dibine jandarma dikme şansı olmadığını belirterek, "Bu gidişle Karadeniz Bölgesi İç Anadolu'ya benzer" dedi. 
   Orman Bakanı Osman Pepe ise CHP'lilerin eleştirilerine, "Kızılağacı bir kez görmemiş arkadaşların sanki ömürleri kızılağaç ormanı içinde geçmiş gibi ortaya koydukları tabloyu görünce, 40 sene orman mühendisi olarak çalışanların mı yanlış yaptığını, yoksa burada konuşanların mı yanlış yaptığını cevaplamakta zorlanıyorum" diye yanıt verdi. Pepe, "Mahalli seçimde herkes berberin önüne oturacak, ne kadar ak ne kadar kara var görülecek" dedi. 
   
   Yasa ne getiriyor    Yasa ile, özel mülkiyette bulunan kızılağaçlık ve aşılı kestanelikler orman alanı dışına çıkarılarak sahiplerinin tasarrufuna bırakılıyor. Cumhurbaşkanı Sezer'in veto gerekçeleri ise şöyle "Türkiye'de yüz bin hektar kestane ve kızılağaç ormanı bulunmakta. Kestanelik Doğu Karadeniz'in asli ağaç türüdür. Doğu Karadeniz birinci derece toprak kaymasına açık bölgedir. Yöredeki bu ağaç örtüsünün ortadan kaldırılması doğal felaketlerin artması anlamına gelecektir. Kestane ve kızılağaç ormanlarını korumasız bırakan bu düzenleme özellikle Doğu Karadeniz ormanlarının yok edilmesine neden olacak bir nitelik taşımakta." 
   
   
   
</TEXT>
</DOC>
