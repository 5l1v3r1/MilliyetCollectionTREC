<DOC>
<DOCNO> 188044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/ekonomi/aeko.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin trilyoner nüfusu 3.890 kişi 
</HEADLINE>
<TEXT>

   BDDK'nın raporuna göre bankalarda trilyon liranın üzerinde hesabı olan gerçek kişilerin sayısı 3 bin 890. Bu hesap sahiplerinin çoğu gizli trilyoner 
      TARIK YILMAZ 
   
   Türkiye'deki bankalarda 3 bin 890 gerçek kişinin 1 trilyon liranın üzerinde mevduat bulunuyor. Bankacılık Düzenleme ve Denetleme Kurumu'nun BDDK eylül ayı Aylık Değerlendirme Raporu'na göre, bankacılık sistemindeki 129.5 katrilyon liralık mevduatın yüzde 26.6'sı 1 trilyon liranın üzerindeki mevduata ait. 
   BDDK'nın raporuyla Türkiye'nin trilyoner nüfusu da ortaya çıktı. Çünkü bu güne kadar yayımlanan Türkiye Bankalar Birliği'nin raporlarında 250 milyar ve üzerindeki hesaplara yer veriliyordu. BDDK'nın raporunun ortaya çıkarttığı 3 bin 890 trilyonerin çoğu 'gizli zengin'. Çünkü kamuoyunca yakından tanınan zengin işadamları paralarını genellikle mevduat hesabında tutmayı tercih etmiyor. 
   
   Mevduatın yüzde 26.6'sı 
   Rapora göre, 30 Haziran itibariyle yurtiçinde yerleşik, trilyon liranın üzerinde mevduatı bulunan 3 bin 890 kişi ve 4 bin 563 tüzel kişinin toplam 34 katrilyon 832 trilyon liralık mevduatı bulunuyor. Bu da toplam mevduatın yüzde 26.6'sına denk geliyor. 
   
   Ortalama 4 trilyona geliyor    Trilyonluk mevduatlara hesap adetleri olarak bakıldığında 3 bin 890 gerçek kişinin 1 trilyon liranın üzerinde mevduatı olduğu görülüyor. 1 trilyonun üzerinde mevduatı olan tüzel kişilerin sayısı ise 4 bin 563. Yurtiçinde yerleşik ve 1 trilyon liranın üzerinde mevduatı olan toplam 8 bin 435 gerçek ve tüzel kişinin ortalama mevduatı ise 4.1 trilyona denk geliyor. Yurtdışında yerleşik 401 kişi ise 1.2 katrilyon lirasını Türkiye'de değerlendiriyor. Bir başka deyişle, yurtdışındaki yerleşik her bir kişinin ortalama 3.1 trilyonu bulunuyor. 
   
      
</TEXT>
</DOC>
