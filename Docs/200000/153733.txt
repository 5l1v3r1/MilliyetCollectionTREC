<DOC>
<DOCNO> 153733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/soneko08.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyadaki her 100 işsizden 5'i Türk.. 
</HEADLINE>
<TEXT>

     Türkiye İşveren Sendikaları Konfederasyonu TİSK Başkanı Refik Baydur, dünyada her 100 işsizden 5'ini Türkler'in oluşturduğunu kaydetti. 
     Baydur, 1 Mayıs dolayısıyla yayımladığı mesajda, Uluslararası Çalışma Örgütü'nün yeni yayınladığı Küresel İstihdam Eğilimleri Raporu'na göre 2002 yılında dünyada 180 milyon işsiz bulunduğunu ifade etti. 
     Türkiye'de düzenli bir işi olmayanların sayısının yaşanan ekonomik kriz nedeniyle 9 milyona ulaştığını belirten Baydur, ''Dünyadaki her 100 işsizden 5'ini maalesef Türk vatandaşları oluşturuyor'' dedi. 
     Buna karşılık Türkiye'nin dünya ekonomisindeki payının binde 5'i bulabildiğini kaydeden Baydur, ''bu rakamların, ülkenin birinci gündem maddesinin istihdamı artırmak, üretim gücünü geliştirmek olması gerektiğini ifade ettiğini'' belirtti. 
     Baydur, şunları kaydetti 
     ''Dünya ekonomisindeki payımızı bindelerden kurtarmak ve yükseltmek, ancak hükümetimizle işçi ve işveren kesimlerinin ortak bir büyüme stratejisi benimseyerek el ele vermesiyle mümkün olabilir. 1 Mayıs da ancak bu şekilde bir dertlenme ve karamsarlık değil, büyümenin sevincini paylaşma vesilesi yaratabilir.'' 
     




</TEXT>
</DOC>
