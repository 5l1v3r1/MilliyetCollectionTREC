<DOC>
<DOCNO> 152309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun28.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, KKTC'ye akın ediyor... 
</HEADLINE>
<TEXT>

     KKTC Bakanlar Kurulu'nun aldığı karar uyarınca, KKTC ile Rum kesimine arasında önceki gün başlayan serbest geçişler çerçevesinde, Rum yetkililerin ''KKTC'ye gidilmemesi'' yönündeki tüm uyarılarına rağmen Rumlar KKTC'ye yoğun bir şekilde geçiyor. 
     Paskalya tatiline giren Rumlar, KKTC'ye geçiş için, Ledra Palace ve Beyarmudu sınır kapılarında uzun kuyruklar oluşturdu. Bu sabah saat 9.00'da başlayan geçişlerde, saat 12.00 itibarıyla 1558 Rum KKTC'ye giriş yaparken, 717 Türk de Rum kesimine geçti. Rumlardan bazıları araçlarıyla giriş yapıyor. 
     Rum radyosu, Beyarmudu sınır kapısının Rum tarafında, KKTC'ye geçmek için 10 bin Rumun 3 bin araçla beklediğini duyurdu. Radyo, Beyarmudu ile Pile yolunun trafiğe kapandığını ve BM Barış Gücü'nün, Rum tarafına geçiş yapan Türklerin ulaşımının sağlanması için trafiği açmaya çalıştığını belirtti. Ledra Palace sınır kapısında bekleyen Rumların, Beyarmudu'nda bekleyenlerden fazla olduğuna dikkat çekiliyor. 
     Bu arada Rum yetkileri, sınırlarda uzun kuyruk oluşmasının, Türk tarafının uyguladığı işlemlerden kaynakladığını iddia ederek, Türk tarafını suçluyor. 
     Öte yandan Rumların KKTC'ye yoğun geçişleri çarşıya da hareketlilik kazandırdı. KKTC'deki ürünleri ucuz bulan Rumlar, genelde konfeksiyon ürünleri, sigara, içki, elektronik eşya ve balık satın aldıkları belirtiliyor. Araçlarıyla giriş yapan bazı Rumların, KKTC'de benzinin Rum kesimine göre ucuz olması nedeniyle araçlarının depolarını doldurduğu gözleniyor. 
     Rum yetkilileri ise KKTC'ye geçen Rumların alışveriş yapmasını önlemek amacıyla, ''yasalarda bu kişilere 2 yıl hapis öngörüldüğünü'' hatırlatıyor. 
     





</TEXT>
</DOC>
