<DOC>
<DOCNO> 164357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun31.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den İran'a 'nükleer şeffaflık' daveti... 
</HEADLINE>
<TEXT>

     Uluslararası Atom Enerjisi Ajansı'nın UAEA Yönetim Kurulu toplantısında konuşan Türkiye Daimi Temsilcisi Büyükelçi Aydın Şahinbaş, İran'ı ''Nükleer konularda açık ve şeffaf hareket etmeye'' çağırdı. 
     İran konusunda AB tarafından yapılan açıklamaya katıldığını, UAEA'nın İran'da sürdürdüğü çabaları takdirle karşıladığını belirten Büyükelçi Şahinbaş, ''Nükleer Silahların Yayılmasının Önlenmesi Antlaşması ve Nükleer Güvence Denetimi Antlaşması aracılığıyla kurulan uluslararası rejimin muhafaza edilmesinin önemli olduğunu'' söyledi. 
     ''Hiçbir ülkenin bu temel kurala şart koşamayacağını'' vurgulayan Büyükelçi Şahinbaş, ''UAEA Başkanı Muhammed El Baradei ve Ajans'ın İran'da sürdürdüğü çabaları takdirle karşılıyoruz. İran'ı nükleer konularda açıklık ve şeffaflık içinde hareket etmeye, ajans ile işbirliğini sürdürmeye ve tüm nükleer madde ve tesisleri denetime açan Nükleer Güvence Denetimi Antlaşması ek protokolünü imzalamaya davet ediyoruz'' diye konuştu. 
     Bu arada, UAEA Yönetim Kurulu Dönem Başkanı, Kuveyt Daimi Temsilcisi Büyükelçi Nebile El Mulla da kapanış oturumunda yaptığı konuşmada, ''Ajans Başkanı EL Baradei'nin İran konusunda sunduğu raporun takdirle karşılandığı, raporda İran'ın Ajans ile imzalamış bulunduğu Nükleer Güvence Denetimi Antlaşması'ndan kaynaklanan bazı bildirim yükümlülüklerini yerine getirmemiş olmasından duyulan kaygının paylaşıldığını'' söyledi. 
     İran'ın ''Nükleer programını yürütürken şeffaflık içinde hareket edeceği yönündeki taahhüdünün memnuniyetle karşılandığını'' belirten UAEA Yönetim Kurulu Dönem Başkanı Büyükelçi Nebile El Mulla, şunları kaydetti 
     ''Uluslararası camianın güveninin yeniden tesisi için İran'ın Ajans'a gerekli tüm kolaylığı sağlaması gerekir. Açık kalan hususlar çözüme kavuşturuluncaya kadar İran'ın uranyum zenginleştirme tesisine nükleer madde yüklememesini bekliyoruz. İran'ı Ajans ile tam bir işbirliği içinde hareket etmeye ve Ajans'ın bu ülkede denetimleri ve doğrulama faaliyetlerini etkin ve güvenilir şekilde yerine getirmesini sağlayacak olan Nükleer Güvence Denetimi Antlaşması Ek protokolünü en kısa sürede ve koşulsuz olarak imzalamaya ve uygulamaya koymaya davet ediyoruz.'' UAEA yönetim kurulu toplantısında, eylül ayında yapılacak genel kurula sunulacak bir dizi rapor da kabul edildi. 
     
</TEXT>
</DOC>
