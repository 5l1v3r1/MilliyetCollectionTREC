<DOC>
<DOCNO> 198833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/soneko06.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine yarın tahvil ihalesi düzenleyecek... 
</HEADLINE>
<TEXT>

     Aralık ayının en yüklü iç borç ödemesini bu hafta yerine getirecek olan Hazine, bunun için yarın tahvil, Salı günü de bir tahvil, bir de bono ihalesi düzenleyecek. 
     Hazine Müsteşarlığı'ndan yapılan açıklamaya göre, yarın, 3 Aralık 2003 valör ve 19 Ekim 2005 itfa tarihli 3 ayda bir değişken faiz ödemeli TL cinsinden devlet tahvili ihalesi yapılacak. Tahvilin ilk kupon ödemesi 21 Ocak 2004 tarihinde gerçekleştirilecek. Kupon ödemesine esas teşkil edecek faiz oranı 22 Ekim 2003 valör tarihli referans bono ihalesinde belirlenmişti. 
     Hazine, 2 Aralık Salı günü de 3 Aralık 2003 valör ve 26 Ocak 2005 itfa tarihli olmak üzere 420 gün vadeli TL cinsinden iskontolu devlet tahvili ihalesi yapacak. 
     Aynı gün, ayrıca 3 Aralık 2003 valör ve 5 Mayıs 2004 itfa tarihli 154 gün vadeli TL cinsinden iskontolu hazine bonosu ihalesi gerçekleştirilecek. 
     Aralık ayında Hazine, 9 katrilyon 154 trilyon lirası piyasaya, 120 trilyon lirası kamu kurumlarına, 507 trilyon lirası da Merkez Bankası'na olmak üzere 9 katrilyon 781 trilyon lira iç borç ödemesi yapacak. Bu ödemenin 8 katrilyon 770 trilyon lirası TL cinsi, 814 trilyon lirası döviz cinsi, 197 trilyon lirası da dövize endeksli olacak. 
     Hazine, Aralık ayında yapacağı 9 katrilyon 781 trilyon liralık ödemenin 6 katrilyon 328 trilyon lirasını bu hafta yerine getirecek. Hazine, 3 Aralık Çarşamba günü 6 katrilyon 190 trilyon lirası piyasaya, 107 trilyon lirası da kamu kurumlarına olmak üzere 6 katrilyon 297 trilyon liralık, 4 Aralık Perşembe günü de tamamı piyasaya olmak üzere 31 trilyon liralık geri ödemede bulunacak. Bu ödemelerin 137 trilyon lirası döviz cinsinden 6 katrilyon 191 trilyon lirası da TL cinsinden olacak. 
     Hazine'nin gelecek hafta gerçekleştireceği konsolide bütçe ve Hazine garantili dış borç ödemelerinin toplamı ise 41.6 milyon dolarda kalacak. 
     Haftanın en büyük dış borç ödemesi 20.7 milyon dolar ile 2 Aralık Salı günü yapılacak. Hazine'nin 1 Aralık'da 8.9 milyon dolar, 3 Aralık'da 5.8 milyon dolar, 4 Aralık'da 3.7 milyon dolar, 5 Aralık'da 2.4 milyon dolar dış borç ödemesi bulunuyor. 
     
</TEXT>
</DOC>
