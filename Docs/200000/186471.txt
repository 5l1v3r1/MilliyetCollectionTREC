<DOC>
<DOCNO> 186471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sontur02.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek "Daha çağdaş bir anayasaya ihtiyaç var" 
</HEADLINE>
<TEXT>

     Adalet Bakanı Cemil Çiçek, Türkiye'nin daha çağdaş bir Anayasa'ya ihtiyacı olduğunu belirterek, ''Bu anayasa ile daha iyi bir devlet yönetimi kurmak, halkımızın beklentilerine yanıt vermek mümkün görünmüyor'' dedi. 
     Bakan Çiçek, Adıyaman Barosu tarafından düzenlenen ''Çağdaş Sivil Bir Anayasa Gerekliliği'' konulu panele konuşmacı olarak katıldı. 
     Anayasa değişikliği ve çalışmaları hakkındaki görüşlerini izleyicilerle paylaşan Bakan Çiçek, ''Şimdi, bu acaba bizim siyasal bir talebimizdir. Bugünlerde biz bunu çok sıkça telaffuz ediyoruz. Hükümet programımızda da var. Ama, yeni bir Anayasa değişikliği aslında yalnızca AK Parti'nin ya da bir grup siyasetçinin talebi değil. Biz buna inanıyoruz'' diye konuştu. 
     Değişik kurumlarda temsil görevi yapan yöneticilerin konuşmalarına bakarak, onların da Anayasa değişikliği talebinde bulunduklarının gözlendiğini söyleyen Çiçek, Cumhurbaşkanı Ahmet Necdet Sezer'in TBMM'nin açılışında yaptığı konuşmaya dikkati çekti. 
     Çiçek, şöyle konuştu 
     ''Bakın, devletin en zirvesinden dahi anayasa değişikliği talebi geliyor. Yargıtay Başkanı, Anayasa Mahkemesi istiyor. Sivil toplum kuruluşlarından aynı talebi alıyoruz. Tüm partilerin seçim bildirgelerinde Anayasa değişikliği var. Bu kadar çok kimse ve kesim Anayasa değişikliğini bu talebi dile getiriyorlarsa, bu Anayasa ile işler iyi gidiyor, iyi gidecek tarzında bir beklentiye kapılmak mümkün değil. Anayasa değişikliğinin zaruret haline geldiği görülüyor. 
     Diğer yandan, AB sevdamızın gerçekleşmesi için de Anayasa değişikliğine ihtiyaç var. Üyelik için yapmamız gereken yasal düzenlemeler ne yazık ki Anayasa'ya aykırılık teşkil etmesi nedeniyle yapamıyoruz. Türkiye ne yazık ki AB ile Anayasamız arasında sıkışıp kalmıştır. Yani, AB'ye uyumlu hale getirilmesi gereken Anayasa'nın bizzat kendisidir.'' Türkiye'nin 1983 yılından bu yana başarılı ve çok önemli bir değişim ve gelişim gerçekleştirdiğini, bu değişim ve gelişimin de Anayasa'nın değiştirilmesini zorunlu kıldığını vurgulayan Bakan Çiçek, sözlerini şöyle sürdürdü 
     ''Şimdi düz bir mantıkla baktığınızda, birilerinin katılımıyla TBMM'de Anayasa'yı değiştirebilecek çoğunluğunuz var diyebilirsiniz. Anayasa değişikliği meselesini, bu kadar basite indirgeyebiliyorsak, bu hükümetin önünde böyle bir değişikliği yapmak için bir matematiksel imkan var görünüyor. Ama, Anayasa sıradan bir kanun olmadığına göre, bir temel yasa olduğuna göre, bir temel mutabakat gerektiğine göre, konu bir matematiksel çoğunluk meselesi değildir. 
     Biz toplum olarak söze Ben olsam şöyle yapardım diye başlarız. Bu mantığı terk edip, Biz olsak şöyle yapardık mantığı ile hareket etmeliyiz. Anayasa meselesi de ben değil, biz meselesidir. Onun için hükümet adına yaptığım açıklamalarda dedim ki evet, bu partinin 367-368, o günkü tarih itibarıyla çoğunluğu var. Bu çoğunluk matematiksel olarak bizim bu değişikliği yapmamızı mümkün kılıyor. Ama, yapılacak Anayasa'nın uzun ömürlü olması için değişiklikten sonra toplumda tortu oluşturmaması, bir çözülme, bir ayrışma meydana getirmemesi için 500 milletvekiliniz de olsa bir mutabakat arama mecburiyetiniz var. Şu an Ak Parti olarak bulmaya çalıştığımız da esas olarak budur. 
     Böyle bir mutabakat arıyoruz. Böyle bir mutabakatı arıyoruz ama, zaman zaman bu konuda güncelle bağdaştırılarak bu toplumsal ihtiyaç bizim düşüncemizin başka istikametlerinde değerlendirmeler yapılmasına da sebebiyet veriyor. Aslında belki de Anayasa değişikliğinin önüne geçen husus bu çarpıtmalardır.'' Panelin diğer konuşmacılarından, Türkiye Barolar Birliği Başkanı Özdemir Özok ve Marmara Üniversitesi Öğretim Üyesi Prof. Dr. İbrahim Kaboğlu da yaptıkları konuşmada, Türkiye için Anayasa değişikliğinin zorunlu olduğunu vurgulayıp, değişiklik içeriğine ilişkin değerlendirmelerde bulundular. 
     
</TEXT>
</DOC>
