<DOC>
<DOCNO> 185011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sontur17.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Başta uzman hekim olmak üzere çok sayıda personel alınacak 
</HEADLINE>
<TEXT>

     İçişleri Bakanı Abdülkadir Aksu, sağlıkta reform niteliğinde yasa çıkardıklarını belirterek, ''Başta uzman hekim olmak üzere çok sayıda personel alınacak'' dedi. 
     Diyarbakır'ın Ergani İlçesi'nde Mustafa Topalan adlı vatandaş tarafından yaptırılan Sağlık Ocağı'nın açılışına katılan Bakan Aksu, burada yaptığı konuşmada, sağlığın önemine değinerek şöyle konuştu 
     ''Sağlıkta reform niteliğinde yasa çıkardık. Sağlık personeli sıkıntısı çekilen yerlerde bu açığı kapatmak için sözleşmeli sağlık personeli alınmasına yönelik bir yasada çıkarmıştık. Başta uzman hekim olmak üzere çok sayıda personel alınacak. Ayrıca yaptığımız başka bir düzenlemeyle memur ve emeklilerimiz Devlet ve SSK hastanelerinden de yararlanabiliyor. Dün Van'ın Erciş İlçesi'ndeydik, her tarafta duble yol çalışması var. Ergani-Diyarbakır arasındaki duble yol da sürüyor. Bunlar önemli ve yıllardır yapılmamış olan şeylerdir. Halledilmemiş meselelerdir.'' Devletin vatandaşa şefkat elini uzatarak Eve Dönüş Yasası çıkardığını ifade eden Aksu, ''Eve Dönüş Yasası sayesinde evine ve çocuklarına hasret kalan insanlarımız evlerine dönüyor'' dedi. 
     Aksu, AB uyum yasalarının da devam ettiğini, önemli değişikler yaptıklarını, örgütlenme ve düşünce özgürlüğü önündeki engelleri kaldırdıklarını belirterek, 7. Uyum Yasası'ndan sonra 8 ve 9. uyum yasalarının geleceğini ve bunun da dinamik bir süreç olduğunu ifade etti. 
     Daha sonra Ergani Kapalı Spor Salonu'nun açılışını yapan Aksu, son zamanlarda spor karşılaşmalarından önemli sonuçlar alındığını hatırlatarak, ''Spor tesislerinin sayısı arttıkça başarılı sporcular yetişecektir'' dedi. 
     
</TEXT>
</DOC>
