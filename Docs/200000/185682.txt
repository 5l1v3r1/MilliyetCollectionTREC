<DOC>
<DOCNO> 185682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/spor/aspo.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ELDE VAR SIFIR 1-2 
</HEADLINE>
<TEXT>

   Galatasaray, Real Sociedad önünde ilk yarı bocaladı, ardından toparlandı ancak yenilgiden kurtulamadı. Kovacevic attı, Hakan Şükür yanıtladı, Xabi Alonso umutları yıktı 
      
   90 dakika    MEHMET DEMİRKOL 

   "Prates'i neden ileride oynatmıyorsun diye soruyorlar. Şunu düşünmüyorlar. O geriden topla driplingi iyi olan bir oyuncu. İleri alırsan bu yönünden yararlanamazsın"... Terim, Juventus maçı sonrası basın toplantısında bunları söylüyordu. 15 gün sonra dün Prates, Hakan'a servis yapma göreviyle sağ açıkta oyuna başladı. Onun yeri ise Batista'nın yerine Tamas'a verilmişti. Ve henüz 3. dakikada Nihat, genç Romenin yakınından elini kolunu sallayarak Kovaçeviç'i altı pasta topla buluşturdu. Sırp oyuncunun şık vuruşu iki İspanya Ligi görmüş tecrübe Frank de Boer ve Mondragon'un bakışları arasında filelere gitti. Böylece Fransız Denoueix, Galatasaray'a karşı ilk golünü kazanmış oldu. İki yıl önce Nantes'ın başındayken iki maçta da skor bulamamıştı. Bu Real Sociedad'ın ilk pozisyonu değildi aslında. Henüz 21. saniyede De Boer'in hatalı pasında Nihat topla dalmış, sol şutu direğin yanından dışarı çıkmıştı. Nihat'ın gollük servisleri sonra da bitmedi. 35'te yine Tamas'ın bölgesinden sürüklediği topla Mondragon'u da geçti. Ama akının sonunda Kovaçeviç çok kötü vurdu. 37'de Sırp forvet bu kez Gabilondo'nun pasını golleyemedi. Bu arada Galatasaray yüzde 61 oranla topa sahip oluyordu. Ama Basklılar'ın sonsuz kademesini bir türlü bozamadılar. Terim'in Prates planı da işlemiyordu. Brezilyalı, sakatlık nedeniyle 40'ta yerini Batista'ya bırakana kadar 9'da kaleye vurduğu ve 33'te arka direğe Hakan'a kestiği iki serbest vuruş dışında bir şey üretemedi. Galatasaray tek top yapamıyor, hızlı çıkamıyor, Sociedad savunmasına zaman veriyordu. Rakip yerleşince tek şey Hakan'a top şişirmek oluyordu. Terim'i solu kullanma planı ilginçtir Prates çıktıktan sonra 45'te Sabri'nin güzel dalışı ve Hasan'ı görüşüyle ilk kez tuttu. Ama onun şutu Hakan'dan döndü ve beraberlik golü gelmedi. 
   Tamas çıkar Arif girer. Batista sağ beke, Arif santrfora... Terim ikinci yarıya böyle girdi. Sociedad'a kendi ceza sahası önünde çok sıkı basmaya başladılar. Oyun kurmalarını engellediler. İştahlı, arzuluydular. 52'de Arif'in kornerinde Galatasaray'ın en iyisi Hakan'ın kafası üstten auta gitti. Ayrıca Ayhan ve Sabri'nin şutları da bu bölümde Kwarme'nin kolundan döndü. Bu baskıyı Sociedad'ın atlatmaya başladığını düşünürken 61'de Arif'in yerleşik savunmanın göbeğine attığı harika pası Hakan Şükür'ün ayağından gol oldu. Hem tribünler hem sahadakiler iyice cesaretlendi. Ama Fransız teknik adam bu duruma müdahale etti, sakatlanan Nihat ve oyundan düşen Gabilondo'nun yerine Lee ve Alkiza'yı alıp orta saha direncini yükseltti. Şansı da yaver gitti. Bu dirençle ilk ileri çıkışlarında kazandıkları kornerle Xabi Alonso'nun kafasıyla 2 - 1'i buldular. Bir golle gelen cesaret bir diğeri ile tamamen uçtu. Stat sessizliğe gömülmüştü, ama Arif durmadı. 78'de Sabri'ye indirdiği topa genç oyuncu kötü vurdu. Halbuki dikkatli olsa ateşi tekrar yakabilirdi. 
   Galatasaray yine heyecansız, şişirme toplara döndü. Görüldüki ateşi yanan sadece Hasan'mış. 83'te Alkiza'nın kendisine yaptığı faul sonrası fiili reaksiyonu kırmızı kartla cezalandırıldı. Bu son dakikada Sabri'nin Westerveld'ten dönen şutu dışındaki son aksiyondu. 
   
   Adalet bu mu    Fatih Terim dün yenilen basit gollere isyan etti, "Sıfır puandayız, buna çok hayıflanıyorum" diye konuştu 
   'Hücumda mükemmeldik' 
   REAL Sociedad karşısında futbolun tüm gereklerini yerine getirdiklerini ifade eden Galatasaray Teknik Direktörü Fatih Terim, "Juventus ile Real Sociedad maçlarını üst üste koyuyorum, sıfır puandayız. Buna çok hayıflanıyorum. Futbolun adaletesizliği bu olsa gerek. Pres var, hücum var ama çok basit goller de var" dedi. Hatanın tek bir futbolcuya yüklenmesinin yanlış olduğunu vurgulayan Terim, "Hücumu mükemmel yaptık ama basit goller yiyoruz" ifadesini kullandı. 
   
   Tamas'a sahip çıktı 
   "BÖYLE oynarsak kaybetmemiz zor" diyerek inancını dile getiren Terim, Tamas'a sahip çıktı. Fatih hoca, basın toplantısında şöyle konuştu "Galatasaray'ı Tamas mı mağlup etti. Nihat, İspanya'da da herkesi geçiyor. Tamas'ı basın istedi diye çıkarmadım. Sizin istemediğinizi bilsem, her gün koyarım Tamas'ı çıkarmamın nedeni seyirciydi." Galatasaray'ın hocası, canlı yayında ise Rumen oyuncuyu soran spikere de kızdı ve yayını terk etti. 
   
   Maçın hakemi 
   Kötü yönetti 
   ALMAN hakem Herbert Fandel iyi değildi. Öncelikle Galatasaray'a gösterdiği sarı kart cömertliğini konuk ekibe uygulamadı. Hasan Şaş'a çıkardığı kırmızı kart ise doğruydu. Ancak kritik pozisyonlarda yanlış kararlar verdi. Örneğin Kvarme'nin iki ayrı pozisyonda elinden dönen topa penaltı verilebilirdi. Hasan Şaş'ın, Karpin'i itmesi de tartışılırdı. Hakan'ın attığı golden önceki kararı ise anlaşılamadı. 
   
   Göze çarpanlar 
   TAMAS Herhalde oynamayı kendisi de beklemiyordu. Daha 3. dakikada yanından geçen Nihat'ı adeta seyretti. Yaptığı bu hata takımına pahalıya maloldu. 
   HAKAN ŞÜKÜR Forvette tek kişilik çabası ancak bir gol üretmeye yetti. Acemice paslarla sık sık ofsaytta kaldı. Oyun içinde bir de arkadaşlarına futbolu öğretmekle meşguldü. 
   AYHAN İstekli ve agresifti. Ancak rakip sahaya taşıdığı toplarda bir türlü son vuruşu yapamadı. 
   ERGÜN Defansın sol kanadında oynadı. Zaman zaman ileriye çıktı. O da gününde değildi. 
   NİHAT Maçın başında yaptığı şık asistle takımının öne geçmesini sağladı. Attığı deparlarla zaman zaman Galatasaray savunmasına zor anlar yaşattı. İkinci yarıda sakatlanıp oyundan çıktı. 
   
   Maçtan notlar 
   Gece kuşu Volkan 
   ADANASPOR maçında bir gol atan Volkan'ın, gece hayatı nedeniyle kadroya alınmadığı öğrenildi. Ümit Karan ile birlikte cumartesi gecesi Şamdan'da eğlendiği iddia edilen futbolcunun, bu nedenle kadro dışı bırakıldığı ifade edildi. 
   
   Elektrik kesildi 
   MAÇTAN 15 dakika önce yine elektrikler kesildi. Stadın ışıklarının yarısı sönerken, basın tribününe çıkan gazeteciler asansörde kaldı. 
   
   Hakan'a makas 
   FATİH Terim, Hakan Ünsal'ı Adanaspor maçından sonra dün de 18 kişilik kadroya almadı. Bu oyuncuyla birlikte Pinto da kadro dışı bırakıldı. Terim, Batista'yı maçın başında yedek kulübesinde oturturken, Tamas'a ilk 11'de forma verdi. 
   
   Kapıştılar 
   ATATÜRK Olimpiyat Stadı'nda güvenlik görevlileri ile emniyet mensupları kapıştı. Emniyet güçleri, bir özel güvenlik personelini kendilerine küfür ettiği gerekçesiyle gözaltına aldı. Maçta 2 bin 570 polis görev yaptı. 
   
   Yolda kaldılar 
   YOLLARIN yetersiz olması nedeniyle trafik yine arap saçına döndü. Maç başlamasına rağmen bazı taraftarların h l yollarda olduğu ve müsabaka başladıktan sonra stada girebildiği görüldü. 
   
   Prates öfkesi 
   CİM - BOM'UN en iyisi Prates, ilk yarının son dakikalarında kendi isteğiyle çıktı. Sakatlanan futbolcunun durumunu bilmeyen taraftar, Fatih Terim'i protesto etti. Terim de, sinirli bir şekilde neden çıkmak istediğini sordu. 
   
   
</TEXT>
</DOC>
