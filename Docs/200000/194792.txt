<DOC>
<DOCNO> 194792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko14.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tesco, Borsa'da Kipa B grubu hissesi alacak 
</HEADLINE>
<TEXT>

     Kipa'nın A grubu hisselerinden sonra B grubu hisselerine de talip olan Tesco Plc., Borsa'da 17 bin 600 liradan Kipa hissesi satın alacağını açıkladı. 
     B grubu hisselerin satın alınması için yetki verilen Dundas Ünlü Menkul Değerler A.Ş.'den Borsa'ya gönderilen Tesco Plc açıklamasında, yapılan piyasa araştırmasını müteakiben 3 Kasım 2003 tarihli açıklamada belirtilen koşulların gerçekleşmesi kaydıyla, Tesco Plc tarafından 1 adet B grubu hisse için teklif edilecek satın alım fiyatının, 17 bin 600 lira olacağı belirtildi. 
     Açıklamada, Tesco Plc.'nin bugün her 2 seansta da bu fiyattan alımlara devam edeceği bildirildi. 
     Dün 17 bin 300 liradan kapanan Kipa B hisseleri, saat 10.00 itibariyle 17 bin 600 liradan işlem görüyor. 
     Tesco Plc., Kipa'nın ihraç edilmiş toplam A grubu hisselerinin yüzde 84.33'üne tekabül eden hisselerinin ardından Borsa'da halka açık B grubu hisseleri için de şarta bağlı alım talebini geçen hafta duyurmuştu. 
     Bu arada, Kipa ortaklarından Mustafa Zeki Terzioğlu, Borsa'ya gönderdiği yazıda, dün Kipa A.Ş hisse senetleri ile ilgili olarak 17 bin 200-17 bin 300 lira fiyat aralığında 58 milyon 580 bin adet alış işlemi gerçekleştirdiğini bildirdi. 
     
</TEXT>
</DOC>
