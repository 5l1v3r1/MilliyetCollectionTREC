<DOC>
<DOCNO> 199164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/spor/aspo.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig başlıyor 
</HEADLINE>
<TEXT>

   Kartal belki zirvede şimdilik yalnız. Ancak hem dipte, hem de tepede uç vermeye başlayan diriliş umut saçıyor gelecek adına. Bu gelişim sürerse sanırız doyum olmayacak bu cümbüşün tadına 
      EDİZ SIRAPINAR 

   
   14. haftanın puan cetveli ligden umudunu kesenleri yeniden heyecanlandırdı, Beşiktaş'ı erken şampiyon ilan edenlere, son üç sıra için ahkam kesenlere geri adım attırdı. 
   Evet, Kartal belki zirvede şimdilik yalnız. Lider puan kaybederken rakipleri de karsız. Ancak hem dipte, hem tepede uç vermeye başlayan diriliş gözkamaştırıcı gelecek adına... Bu gelişim sürerse doyum olmaz bu cümbüşün tadına... 
   Fenerbahçe sadece Galatasaray ve Beşiktaş derbilerinde tam not aldı. Çünkü Daum elindeki malzemeyi sadece bu doksan dakikalarda iyi kullandı. Dahi olarak gösterilen Alman, Kadıköy'de gereksiz maceralara atılmadı, favori Kartal'a zor anlar yaşattı. Bu sezon çoğu maçta yanından ayırmadığı şans meleği kendisini yalnız bırakmasa zor gözüken üç puanı da kapacaktı. Daum, zaferlerin isabetli sistemlerde yattığını sanırız anladı. 
   Oturmuş kadrosu ile çoğu takımın yaşadığı kargaşadan ve arayıştan iyi yararlanan, önemli avantaj yakalayan Kartal için derbi artık ciddi bir uyarı olmalı. Konyaspor'dan sonra Fenerbahçe karşısında da oyuncuların takındığı "nasıl olsa kazanırız" edası Lucescu'nun şimdilerde bizce en korkulu rüyası. Ayrıca futbol bilgisine şapka çıkarılacak Rumen teknik adam, her puan kaybının ardından rakiplerin ortaya koyduğu mücadeleye de hoş görülmeyecek yakıştırmalarda bulunmamalı, emeklere saygı duymalı, hataları biraz da kendinde aramalı. 
   Fatih Terim de lafla peynir gemisinin yürümediğinin sonunda farkına vardı. Kararlı, cesur adımlarla Malatya karşısına dipdiri bir Galatasaray çıkardı. Aslan'ın geleceğini kurtardı. Alınan beraberlik sakın ola ki, şevkleri kırmamalı. Olimpiyat Stadı'nda Cim - Bom'un o özlenen hırsı, rakibe nefes aldırmayan, kolay pes etmeyen savaşçı ruhu herkesten tam not aldı. Hasta tam olarak ayağa kalkmasa da, yaraların bu tedavi sürecinde kapanacağı daha ilk operasyonda gözlerden kaçmadı. 
   Trabzonspor da iç çekişmelere, bir yığın sorun ve tartışmalara rağmen inatla - ısrarla tepede durmaya devam ediyor. Horoz kuyruğunu dik tutuyor, Gaziantepspor ve Malatyaspor yere sağlam basıyor. Ligin dibi ise tam bir cadı kazanını andırıyor. Adanaspor, Elazığspor, Bursaspor, Çaykur Rizespor, Akçaabat Sebatspor, Konyaspor, Ankaragücü konvoydan kopmamak için vargüçleriyle gaza asılıyor. 
   Türkiye son dönemlerde futbolsuzluğun faturasını ağır ödedi. Ligin kalitesizliği, Milli Takım'ı Portekiz'den etti. Ancak şemsiye yavaş yavaş tersine dönüyor. Devler uyanıyor. Anadolu ekspresi ise çoktan yola çıktı. Türk Futbolu'nun geleceği için Beşiktaş'ı zirvedeki yalnızlığından kurtarmak gerek. Aksi halde onlar yeni bir şampiyonluk apoletini üzerine geçirecek, haklı olarak övünecek. Ama Süper Lig rengini, hızını, heyecanını kaybedecek. 
   
   Şiddetle tavsiye edilir    Alkış alanlar 
   Kazananı çıkmayan derbi, bazı memnuniyetsiz demeçleri ve surat ifadelerini de beraberinde getirdi. Oysa ganimet, üç puan savaşında elde edilecek olandan fazlaydı, kimsenin dikkatini çekmedi. Derbimiz, ne mutlu ki, orta çağ zihniyetiyle gölgelenmiş eski mücadelerin çok uzağında kaldı, futbol çeşmesinden akan şerbet tribünler tarafından keyifle yudumlandı. Taraftarın ilacı iyi futbol demek ki, bu derbi bizi hiç germedi. Yersiz açıklamalar yapan yöneticilere dahi dersler verildi. Sahadan sarmaş dolaş çıkan oyuncular, karşılıklı özürler, forma alış verişleri, ne mutlu ki 90 dakika canavara yem edilmedi. 
   
   Ne oldu sana Bursa    Kara tahta 
   Türkiye'nin önde gelen temsilcisi, ligin dibinden kurtulmak için çırpınıyor, ne yazık ki, yerinde sayıyor. Hagi'nin görevinden ayrılması sonrası Ümit Kayıhan da yaraya merhem olamıyor, 1.5 yıldır deplasmanda gülünmüyor, haftalar geçtikçe Bursa'da gerilim had safhaya çıkıyor. Psikolojik deniliyor, oyuncular şanssızlıktan dem vuruyor, teknik heyet çaresizlikten kıvranıyor. Bursa tam olarak adı koyulamayan bir düşmana yeniliyor. Eller taşın altına gitmiyor, gerçeklerin üstü örtülüyor. Ne acı ki, Türk futbolunun temel taşlarından biri sallanıyor, koca çınar kaderine terkediliyor. 
   
   Haftanın takımı 
   DENİZLİSPOR Portekiz fatihi Gençlerbirliği karşısında hücum futbolunun eşsiz örneklerini ortaya koydular, Sporting Lizbon'u bozguna uğratan rakiplerinin fiyakasını bozdular. Üst üste dört deplasmandan da üçer puanla dönerek, lig pazarında en yüksek hasılatı elde ettiler, zirvenin iddialı adaylarının tansiyonunu yükselttiler. 
   
   Haftanın Hocası 
   Giray BULAK Denizli Yokuş tırmanma yerine, futbolun uçurumlarla kaplı sarp yamaçlarını tercih ederek, kendini daha hızla geliştirdi. Bir ara güçten düşen Denizlispor'u eski sağlığına kavuşturmak için özgüven ve hırs yüklü aşı yaptı. En özel fırça darbeleriyle, nadide bir tablo yarattı, kaptan köşkünde keyifle eserini seyre daldı. 
   
   Haftanın hakemi 
   Metin TOKAT A.Sebat-Ç.Rize Haftayı kritik kararlarla noktalayan hakemler arasındaki en başarılı isimdi. Birkaç faul pozisyonunu süzememesi gülün dikeni olarak hanesine işlendi, oyunun kaderini etkileyecek yanlış içine girmedi. Rize'nin itiraz ettiği penaltı pozisyonunda devam kararı yerindeydi, taşıdığı elbisenin hakkını verdi. 
   
   Gol kralığı Futbolcu Takım Maç Gol Serkan Aykut Samsunspor 10 10 Tuncay Şanlı Fenerbahçe 12 10 Van Hooijdonk Fenerbahçe 13 9 
   
   Gol pası Futbolcu Takım Maç Gol Pası A.Yordanov İstanbulspor 12 7 Ali Tandoğan Gençlerbirliği 12 6 Necati Ateş Adanaspor 13 6 Filip Deams Gençlerbirliği 13 6 Miika Aleksi Denizlispor 14 6 M.Yozgatlı İstanbulspor 14 6 
   
   Altın Eldiven Futbolcu Takım Maç Gol Oscar Cordoba Beşiktaş 11 7 Fevzi Tuncay Malatyaspor 9 7 A.F.Mondragon Galatasaray 13 13 S.Hamidou Denizlispor 14 15 Recep Biler Fenerbahçe 12 15 
   
   Kart cezalıları 
   Sarı kart Erman Güraçar Bursa , Aurelio, Serhat Fenerbahçe , Ayhan G.Saray , Deniz, Skoko Gençlerbirliği , Mehmet Samsun , İbrahim Ege Trabzon 
   
   Haftanın sonuçları 
   Galatasaray - Malatya 2 - 2 
   Prates Dk.32 , Petre Dk.65 , Muhammed Hanefi Dk.73 , Celalettin Dk.80 
   Diyarbakırspor - Trabzonspor 2 - 2 
   Gökdeniz Dk.16 , Ümit Ozan Dk.60 , Sommers Dk.68 , Saffet Dk.87 
   Elazığspor - Bursaspor 1 - 0 
   Eser Dk.61 
   Akçaabat Sebatspor - Ç.Rizespor 1 - 0 
   Muzaffer Dk.61 
   Konyaspor - Ankaragücü 1 - 1 
   Burak Dk.37 ken.kal , Umut Dk.50 
   Fenerbahçe - Beşiktaş 2 - 2 
   Sergen Dk.53 , Hooijdonk Dk.62 ve 69 , Ahmed Hassan Dk.84 
   Gaziantepspor - İstanbulspor 2 - 1 
   Lazarov Dk.58 , Yordanov Dk.67 Pen. , Bülent Dk.80 
   Gençlerbirliği - Denizlispor 1 - 3 
   Ersen Martin Dk.25 , Flip Dk.45 Pen. , Timuçin Dk.47 ve 80 
   Adanaspor - Samsunspor 2 - 3 
   Şenol Dk.32 , Necati Dk.43 , Serkan Dk.46 ve 59 , Ali Asım Dk.54 
   
   Haftanın maçları 
   SALI G.Saray - Juventus, CUMA Beşiktaş - Adana, CUMARTESİ Samsun - A.Sebat, Diyarbakır - Elazığ, İstanbulspor-G.Saray, Trabzon-G.Antep, PAZAR Ç.Rize - Bursa, Malatya - G.Birliği, Denizli - Konya, A.Gücü - F.Bahçe 
   
   Haftanın portresi 
   Timuçin Denizlispor 
   Takımından ayrı düşüp, Malatya'da geçirdiği sezonda Doğu'nun sert esen rüzgarlarına sırtını vererek, ayaklarını daha seri kullanmayı öğrendi. Allah vergisi yeteneği ile birlikte futbol zekasını da sivriltip, topa gösterişsiz hükmetmeyi tercih etti. Almadan verme düşüncesini seçmesi, kendisini geçen sezonun asist krallığına taşıdı, santrforlara en sevdikleri yemekleri hazırladı. Kendisini yuvaya çağıran Giray Bulak, onu sol kanattan hücum bölgesine sürüp, fırsatçılığını da konuşturmasını istedi. Gençlerbirliği önünde ligdeki beşinci asistini yaptı, baktı hafif kaldı, iki de gol attı. Bu kez tuzu bulunmak yerine çorbayı pişirdi. 
   
   
   
</TEXT>
</DOC>
