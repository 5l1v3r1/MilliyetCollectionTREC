<DOC>
<DOCNO> 184182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur27.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Üniversitelerin siyasallaşmaları kabul edilemez 
</HEADLINE>
<TEXT>

     Cumhurbaşkanı Ahmet Necdet Sezer, üniversitelerin herhangi bir kurumun ya da çevrenin değil, devletin organları olduğunu belirterek, ''Üniversiteleri bu konumundan uzaklaştıracak, siyasallaşmaları sonucunu doğuracak yöntem, yaklaşım ve düşünceler kabul edilemez'' dedi. 
     Sezer, Sivas Cumhuriyet Üniversitesi'nin 2003-2004 eğitim-öğretim yılı açılış törenine katıldı. 
     Sezer, törende yaptığı konuşmada, Sivas'ın Cumhuriyet tarihi açısından taşıdığı önemi vurguladı. Cumhuriyet'in başarılarında, diğer üniversitelerle birlikte Cumhuriyet Üniversitesi'nin de payı bulunduğunu belirten Sezer, ''Üniversitelerimiz Türkiye Cumhuriyeti'nin aydınlama çabalarında hep ön sıralarda yer almış, her zaman ülkenin ve toplumun gereksinimlerine olanakları ölçüsünde yanıt oluşturma kararlılığı içinde olmuşlardır'' diye konuştu. 
     Cumhuriyet Üniversitesi'nin, aydınlığa, çağdaşlığa ve bilime inanmış bir kurum olarak kendisinden beklenilen işlevleri yıllardır başarıyla yerine getirdiğini kaydeden Sezer, üniversitenin ulaştığı düzeyi mutlulukla karşıladıklarını ifade etti. 
     Çağdaş dünyanın kavram ve değerleriyle tanıştıran üniversitelerin, Türkiye'nin gelişmesine büyük katkıda bulunduğunu kaydeden Sezer, sözlerini şöyle sürdürdü 
     ''Bilgi üretmek, toplumu bilimin ve aklın ışığında yönlendirerek aydınlatmak ve bilinçlendirmek, araştırmaları, çalışmaları, geliştirdiği yeni teknik ve yöntemlerle kalkınma sürecine ivme kazandırmak, ülke sorunları ile ilgili doğru saptamalarda bulunarak, gerçekçi çözümler üretmek, üniversitelerin temel görevleri arasındadır. 
     Üniversitelerin bir başka temel görevi, genç kuşakları çağın gerektirdiği bilgi donanımıyla geleceğe hazırlamak, ülkenin gereksinim duyduğu nitelikli, uzman ve etik değerlere sahip insan gücünü yetiştirmektir.'' 
     
     ETİK DEĞERLERİN ÖNEMİ 
     Üniversite eğitiminin, bireye meslek kazandırmanın ötesinde, kişiliğinin biçimlenmesini sağlayarak, gözlemleme, sorgulama, akılcı, bilimsel ve özgür düşünme yetisi kazandırdığını anlatan Sezer, ''Birey böylelikle, çağın gereklerini öğrenmekte, değişen koşulları anlamakta, yaşamını ve çevresini etkileyebilecek düzeye ulaşabilmektedir'' dedi. 
     Etik değerlerin, insanlık, toplum ve son olarak meslek yönünden taşıdığı önemin altını çizen Cumhurbaşkanı Sezer, üniversite eğitiminde, mesleki etik değerler üzerinde önemle ve özenle durulması gerektiğini kaydetti. 
     Yeni üniversite ve fakülte açılmasının siyasal etkilerden kurtarılması gerektiğini ifade eden Sezer, yurt sorununun da giderilmesi gerektiğini vurgulayarak, ''Gençlerimizin kötü niyetlilerin ellerine düşmemeleri ve Türkiye'nin geleceğine egemen olacak aydınlık ve çağdaş düşünceye sahip gençler yetiştirebilmek için bu sorunun çözümü ivedilikle ele alınmalıdır'' diye konuştu. 
     
     ÜNİVERSİTELER DEMOKRATİK KİMLİĞE KAVUŞTURULMALI 
     Cumhurbaşkanı Sezer, üniversitelerin ve yükseköğretim sisteminin, ülke gerçekleri ve dünyadaki gelişmeler doğrultusunda ele alınması ve yeni bir bakış açısıyla değerlendirilmesi gerektiğini söyledi. 
     ''Üniversiteler, düşüncenin bilimsel platformlarda özgürce tartışıldığı, katılıma olanak tanıyan evrensel kurumlar olarak yapılandırılmalıdır'' diyen Cumhurbaşkanı Sezer, üniversitelerimizin dünyadaki saygın üniversitelerin düzeyine çıkabilmesi için çok çalışması ve bilimsel ve akademik özgürlüğün her koşul ve ortamda korunması gerektiğine dikkati çekti. Cumhurbaşkanı Sezer, sözlerini şöyle sürdürdü 
     ''Üniversiteler, üstlendikleri işlevler, bulundukları bölgeye ve ülkeye sağladığı kazanımlarla, Türkiye Cumhuriyeti'nin temel kurumlarındandır. 
     Üniversiteler, herhangi bir kurumun ya da çevrenin değil, Devlet'in organlarıdır. Üniversiteleri bu konumundan uzaklaştıracak, siyasallaşmaları sonucunu doğuracak yöntem, yaklaşım ve düşünceler kabul edilemez. 
     Yeniden yapılandırma çalışmaları yürütülürken, Devletin, ilgili kurum ve kuruluşların, toplumun ve akademik çevrelerin katkıda bulunmaları, gözardı edilmemesi gereken zorunluluktur. Bunun için yeniden yapılandırma çalışmaları siyasal alandan önce akademik alanda başlatılmalıdır. 
     Yönetim yetkisinin tek elde toplanmamasına özen gösterilmesi, akademik dengeleri bozmayacak ve akademik liyakatı önde tutan yerinden yönetim ilkesinin benimsenmesi de bu çalışmalar kapsamında üzerinde önemle durulması gereken konulardır.'' 
     
     ''ZORUNLU TEMEL EĞİTİM 12 YIL OLMALIDIR'' 
     Üniversitelerin, herhangi bir ülküye değil, Türk Ulusu'na, Türkiye Cumhuriyeti'ne ve tüm insanlığa hizmet eden kurumlar olduğu, çağdaş, demokratik ve özerk yapılarının her koşul ve ortamda korunması gerektiğinin unutulmamasını isteyen Sezer şunları söyledi 
     ''Yüksek öğretimin sorunlarına çözüm aranırken, ilk ve orta öğretimin sorunlarına da eğilinmesi gerekmektedir. İlk ve orta öğretimin sorunları çözüme kavuşturulmadan, bireye önem ve değer veren, yaratıcılığını ortaya çıkaran, özgüven kazandıran bir eğitim sistemi uygulamaya konulmadan, yüksek öğretim sistemini iyileştirme girişimlerinden bir sonuç beklenemez. 
     Türkiye, 1997 yılında zorunlu temel eğitimi 8 yıla çıkararak, eğitim hizmetlerinin kalitesini yükseltme ve çağdaş dünyayla bütünleşme yolundaki istencini ve kararlılığını ortaya koymuştur ve uygulamada başarılı sonuçlar alınmıştır. 
     Çağdaş ve gelişmiş bir toplum yapısına kavuşulabilmesi için kesintisiz temel eğitimin 11-13 yıl olması gerektiği genel kabul gören bir olgudur. Bu nedenle, öncelikli konularımızdan biri, kesintisiz zorunlu temel eğitimin Batı'lı ülkeler ölçütleri doğrultusunda 12 yıla çıkarılması olmalıdır. Böyle bir adımın, dünyadaki ilerleme yarışında ülkemizi güçlü kılacağı kuşkusuzdur.'' Sezer, ulusal eğitimin sorunlarının çözüme ulaştırılması ve öğretim sisteminin yeniden yapılandırılması çalışmalarında, anayasal ilkelerin göz önünde bulundurulması ve eğitim birliği ilkesinin özenle korunması gerektiğini söyledi. 
     Türkiye'nin ulusal eğitimin dayandığı anayasal temel ilkelerden ve laik Atatürkçü düşünceden ödün vermesinin düşünülemeyeceğini belirten Sezer, üniversitelerin öğrencilere demokratik ve katılımcı bir ortam sunmasını istedi. 
     
     ÖĞRENCİLERE SESLENDİ 
     Sezer, üniversitelerin, her türlü baskıdan uzak çalışan, çağdaş bilim ve eğitim ilkeleri doğrultusunda öğrenim veren, bilginin özgürce üretildiği, paylaşıldığı ve yayıldığı kurumlar olması gerektiğini kaydetti. 
     ''Üniversitelerin bu işlevinden uzaklaştırılması, bilim üretmelerinin önüne yeni engeller çıkarılması, aydınlanma çabalarını kesintiye uğratacaktır'' diyen Sezer, üniversite dünyasını karşısına alan örnek ve uygulamaların hiç kimseye yararı olmayacağının bilinmesini istedi. 
     Öğrencilere de seslenen Sezer, ''Ne yazık ki, yüksek öğrenim çağına gelmiş tüm gençlerimiz, sizlere sunulan olanaklardan yararlanamamaktadır. Bununla birlikte, çeşitli ortamlarda dile getirdiğiniz, ivedi çözüm bekleyen önemli sorunlarınız olduğunun bilincindeyiz'' diye konuştu. 
     Sezer, yaşadıkları sorunlar, beklentilerinin tam olarak karşılanamaması, dünyadaki ve ülkemizdeki hızlı değişim süreci gibi etkenlerin öğrencileri umutsuzluğa sevk ettiğini ve gelecek kaygısı duymalarına neden olduğunu söyledi. 
     Cumhurbaşkanı Sezer, ''Sorunlar ne kadar büyük olursa olsun sizler, topluma ve kendinize her zaman güvenmeli, ülkemizin, daha iyi düzeye gelebilmesi için, sizlere ve çabalarınıza gereksinim duyduğunun bilincinde olmalısınız'' dedi. 
     ''Devletimizin tüm çabaları, haklı beklentilerinize ve isteklerinize yanıt oluşturmak, sizlere huzurlu, mutlu, gönenç düzeyi yüksek, yurttaşı olmaktan gurur duyacağınız bir ülke bırakmak içindir'' diyen Sezer, şöyle devam etti 
     ''Bizlerin öncelikli amacı, sizlerin dinamik gücünden ve yeteneklerinden yararlanarak ülkemizi daha da ileriye götürmektir. 
     Sizler de, her zaman yapabileceğinizin en iyisini yapmalı, ülkemizin ve uygarlığın gelişmesine katkıda bulunmalısınız. 
     Demokratik, laik, sosyal bir hukuk devleti olan Cumhuriyet'in erdemlerinin, yarattığı dönüşümlerin öneminin ayırdına vararak, çağdaş kimliğinizle ve uygulamalarınızla Ulusumuza güven vermelisiniz. 
     Sizlerin, Atatürk ilke ve devrimlerine yürekten bağlı, Yüce Önder'i kendine örnek alan, aklın ve bilimin ışığından ayrılmayan Türk gençliği olarak, ülkemiz ve Ulusumuz için en yararlı olanı yapacağınıza inanıyorum.'' Sezer konuşmasını tamamlarken, şunları söyledi 
     ''Türkiye'nin, Cumhuriyet'in demokratik ve laik niteliğinden ödün vermeden her alanda kendini geliştirmesi, dünyadaki dönüşümlere koşut olarak kendini yenilemesi, üniversitelerimizden yetişecek gençlerimizle olanaklı kılınacaktır. 
     Türkiye'nin aydınlık geleceğini temsil eden üniversitelerimiz, ülkemizin çağdaşlık yürüyüşünün başarıya ulaşmasında öncü kurumlar olma özelliğini korumalı, toplumumuza yol göstermeyi sürdürmelidir.'' 
     
</TEXT>
</DOC>
