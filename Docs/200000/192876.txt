<DOC>
<DOCNO> 192876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur15.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Zebari, Kuveyt'in uçak gönderme önerisini kabul etmedi 
</HEADLINE>
<TEXT>

     Irak'a komşu ülkeler toplantısına davet edilen Irak Dışişleri Bakanı Hoşyar Zebari'nin Şam'a gelmeyeceği öğrenildi. 
     Edinilen bilgiye göre, Kuveyt, Zebari'nin Şam toplantısına katılabilmesi için uçak gönderme önerisinde bulundu, ancak Zebari bu teklifi, daha önce yaptığı ''çok geç'' açıklaması çerçevesinde kabul etmedi. 
     Bu arada, bir sonraki toplantının Kuveyt'te düzenlenmesinin planlandığı, ancak zamanının henüz belirlenmediği öğrenildi. 
     Toplantı öncesinde gazetecilere Zebari'nin katılmama kararına ilişkin açıklamalarda bulunan Mısır Dışişleri Bakanı Ahmed Mahir, ''Bizim arkadaşlarımızdan biri şahsen Zebari ile irtibata geçti ve daveti iletti. Yani biz üzerimize düşen her şeyi yaptık. Eğer gelmek isterse memnuniyetle karşılarız' diye konuştu. 
     Mahir, Zebari'nin bugünkü toplantıya katılmayacak olmasının bir sonraki toplantıya etkisi olup olmayacağının sorulması üzerine de ''Eğer birini bir kulübe çağırıyorsanız ama o bunu kabul etmiyorsa siz onu çağırmaya devam mı edersiniz Ben bunun doğru bir tutum olduğunu düşünmüyorum'' dedi. 
     
</TEXT>
</DOC>
