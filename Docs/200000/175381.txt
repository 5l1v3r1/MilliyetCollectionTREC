<DOC>
<DOCNO> 175381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/spor/spo01.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İnatcı Lucescu 
</HEADLINE>
<TEXT>

   Kartal'ın teknik patronu, yönetimle yaptığı toplantıda pahalı oyuncuya karşı olduğunu tekrarladı, yeni bir yabancının risk olacağını savundu 
      
   Nanni teşhisi 
   BEŞİKTAŞ Başkanı Serdar Bilgili ve bazı yöneticilerle bir araya gelen Teknik Direktör Mircea Lucescu, Brezilya ve Arjantin'deki kaliteli golcülerin pahalı olduğuna dikkat çekti. Rumen hoca, "Düşünün Fabio'ya talip oldum, kapıyı 10 milyon dolardan açtılar. Nanni lig maçlarında gol atabilir. Ancak iyi oyuncu olsaydı, onu herkes havada kapardı. Böyle bir futbolcuya kesinlikle karşıyım, takımda büyük sorun yaratır" diye konuştu. 
   
   Brifing verdi 
   BİLGİLİ'YE, yaklaşık üç saat süren toplantıda takımla ilgili olarak brifing veren Rumen çalıştırıcı Mircea Lucescu yeni yabancı oyuncu konusunda dikkatli olunması gerektiğini de savundu. İkinci Başkan Hüsnü Güreli'nin, "Yabancı transferi şart" demecinden rahatsız olduğu da ileri sürülen Lucescu'nun, "Takviyeler yerinde ve çok iyi bir hava yakaladık. Takıma katılacak yeni bir yabancı transfer, yeni riskleri de birlikte getirir" diye konuştuğu öğrenildi. 
   
   Forvet değişiyor 
   LUCESCU, Bursaspor maçı öncesinde özellikle forvette revizyona gidecek. Samsunspor maçında sağ arka adalesinden sakatlanan Ahmet Dursun'u yedeğe çekmeyi planlayan Rumen hoca, bu oyuncunun yerine Sinan Kaloğlu'na forma verecek. Pancu'yu da yedek soyundurması beklenen Lucescu, Ahmed Hassan'ı ilk on birde oynatacak. Ünlü çalıştırıcının takımla işbaşı yapan Sergen Yalçın konusunda ise kararsız olduğu vurgulandı. 
   
   Mansız umutsuz    Beşiktaşlı futbolcu için, tedavisini sürdürdüğü İtalya'dan, kulübe olumsuz rapor geldiği bildirildi. İlhan Mansız'ın ikinci operasyon geçirmesinin şart olduğu vurgulandı 
   BİLAL MEŞE 

   Lucescu doğruladı 
   İTALYA'DA tedavisi süren Beşiktaş'ın forvet oyuncularından İlhan Mansız'la ilgili olarak kulübe olumsuz rapor geldiği ileri sürüldü. Önümüzdeki hafta saha çalışmalarına başlayacağı belirtilen İlhan Mansız'ın sağ dizine ikinci kez atroskopi yapılacağı haberi şok etkisi yaratırken, raporun gizli tutulması şaşkınlık yarattı. Ancak Teknik Direktör Mircea Lucescu, Lig TV'de verdiği demeçte "Ufak bir operasyon gerekiyor" diyerek raporu üstü kapalı doğruladı. 
   
   Forvet arayışı 
   YÖNETİM Kurulu'nun, İlhan Mansız'la ilgili son rapor ve ikinci artroskopi olasılığı nedeniyle karamsarlığa düştüğü öğrenildi. İlhan'ın böyle bir operasyon geçirmesi halinde uzun süre sahalardan uzak kalacağı da hatırlatıldı. Golcü oyuncudaki bu gelişme üzerine Lucescu'nun itirazına rağmen yönetimin yabancı forvet çalışmalarını hızlandırdığı, Nanni dışındaki alternatiflerle temasa geçtiği bildirildi. 
   
   Yasin sakatlandı    BEŞİKTAŞ, Bursaspor maçının hazırlıklarını dün yaptığı çift idmanla sürdürürken akşam çalışmasında Yasin Sülün'ün sakatlanması moralleri bozdu. PAF takımıyla basına kapalı olarak yapılan maçta bir ikili mücadelede sakatlanan Siyah - Beyazlı futbolcunun sağ diz iç yan bağlarında zedelenme olduğu öğrenildi. Sakatlığının ciddi olduğu belirtilen Yasin'in durumu bugün çekilecek MR'ından sonra netlik kazanacak. 
   BİLEĞİNDEKİ sakatlığı geçen ve takımla birlikte çalışmalara başlayan Sergen Yalçın dün sabah yapılan kondisyon ve tek pas çalışmasında sahanın en çalışkan ismi olarak dikkat çekti. Siyah - Beyazlı tecrübeli futbolcunun, Bursaspor maçına kadar hazır olacağı da vurgulandı. Ümraniye'deki dünkü çalışmalara hastanede kontrolden geçen Ahmet Dursun katılmadı. 
   
   Jubile 7 Eylül'de    Beşiktaş defansının unutulmaz isimlerinden Gökhan Keskin jubilesini 7 Eylül'de yapacak ve Bursaspor karşısında son kez Siyah - Beyazlı formayı giyecek. Gökhan Keskin jubilesi öncesi dün de Şişli Belediye Başkanı Mustafa Sarıgül'ü ziyaret etti. Başkana Beşiktaş forması hediye eden Gökhan Keskin, Sarıgül'den jübile maçı için destek sözü aldı. 
   
   Beşiktaşlı Pakistan    PAKİSTAN Devlet Başkanı General Pervez Müşerref, Beşiktaş Başkanı Serdar Bilgili'ye dev kupa gönderdi. Pakistan Savunma Ateşesi Tuğgeneral Sacit Habip dev top şeklindeki Müşerref kupasını dün Bilgili'ye teslim etti. Başkan, "Pakistan Milli Takımı ile özel bir maç yapmak istiyoruz. Tarihi sonra belirleyeceğiz" dedi. 
   
   
</TEXT>
</DOC>
