<DOC>
<DOCNO> 176543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur05.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, Uzan ailesinin adasında ve yatlarında arama yaptı 
</HEADLINE>
<TEXT>

     İmar Bankası soruşturması kapsamında, Kemal Uzan'ın da aralarında bulunduğu 12 kişinin yakalanabilmesi amacıyla, Fethiye'nin Göcek Beldesi açıklarındaki Uzan Ailesi'ne ait adada ve yatta arama yapıldı. 
     Şişli Cumhuriyet Savcılığı'nın talimatıyla, İmar Bankası'nın eski yöneticileri olan Kemal Uzan'ın da aralarında bulunduğu 12 kişinin gözaltına alınması için yürütülen çalışmalar kapsamında, Muğla Emniyet Müdürlüğü Kaçakçılık ve Organize Suçlar Şube Müdürlüğü, Fethiye İlçe Jandarma Komutanlığı ekipleri ve Sahil Güvenlik Ege Bölge Komutanlığı'na bağlı botlar, Uzan Ailesi'ne ait Zeytin Adası'na baskın düzenledi. 
     Ekipler, Göcek Beldesi'nin 3 mil açığında bulunan adadaki binada ve ada açıklarındaki yatta arama yaptı. 
     Konuyla ilgili bir açıklama yapılmazken, adada ve yatta, aranan kişilere rastlanmadığı bildirildi. 
     
</TEXT>
</DOC>
