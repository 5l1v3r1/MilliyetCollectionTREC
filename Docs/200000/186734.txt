<DOC>
<DOCNO> 186734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/yazar/pulur.html </URL>
<DATE> 2003/10/06/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Russalatasına amerikansalatası demek... 
</HEADLINE>
<TEXT>

   
   HEP yanılıyoruz, hep aldanıyoruz, iddiaya girsek kaybediyoruz. 
   Birkaç kere yazdık, "Artık russalatasına, amerikansalatası" denildiği günler geride kaldı, dedik... 
   Yine aldanmışız, işte genç meslektaşımız Saliha Çolak'ın haberi ortada, Millet Meclisi lokantasında yemek listesinde "russalatası" varmış, bazı milletvekilleri itiraz etmişler, adı değişmiş, "amerikansalatası" olmuş.... 
   
   YALNIZ bu, yeni ve ilk defa olan bir şey değil 
   Russalatasına "amerikansalatası" demek, 1940, 1950, hatta 1960'ın bile siyasi simgesidir. 
   Çünkü malüm kafalara göre Rus demek, komünist demektir, komünist demek de vatan, millet düşmanlığı, yıkıcılık, bölücülük ne isterseniz deyin, o'dur işte. 
   Onun için, ilk icraat "russalatası"nın adını "amerikansalatası"na çevirmek olmuştur... 
   Artık, Çiçek Pasajı'ndaki meyhanenin garsonu "Çek bir salat Rus " diye bağırarak ayaklı "komünizm propagandası" yapamayacak "Çek bir Ameriken " diye, büyük dostumuz müttefikimiz Amerikan'nın adını, her siparişte anarak, bağlılığımızı belirtecektir. 
   
   O devir öyle bir devirdir ki 
   Her taşın altında, komünist arandığı devir 
   Solcular "1 Mayıs"ta sokağa çıkmazlar, Nazım Hikmet'in, Rıfat Ilgaz'ın şiirleri gizli gizli okunur, yakalanırlarsa "komünizm propagandası"ndan içeri atılır, Orhan Kemal, Balat'ta bir ufak meyhanede "gizli örgüt kurduğu için" tutuklanır... 
   Sirkeci'deki Emniyet Müdürlüğü'nün üst katı, siyasi polis şubesidir, Türkiye'de nice insan, düşüncelerinden ötürü burada eza, ceza, işkence görmüştür... 
   
   İŞTE, kırk yılın "russalatası"nın "amerikansalatası"na dönüşü o devrin marifetidir. 
   Peki, meyhanelere kim gidip "değiştirin şunun adını " demiştir... 
   Onu bilmek mümkün değildir, ama memlekette esen baskı havası öyle bir havadır ki 
   Bu baskının, nasıl bir baskı olduğunu anlamak için, siyasi hayatımızın mizah anıtı olan Aziz Nesin ve Sabahattin Ali'nin çıkardığı "Marko Paşa"dan bir açıklama aktaralım 
   "Bu gazete, cuma günleri saat sekizde çıkan. Sekizle dokuz arasında fırsat bulursa satılan. Dokuz da toplatılan. Saat onda yazarları sorguya çekilen, basın hürriyetinin kurbanı felaketzede bir gazetedir." 
   Ya Aziz Nesin'in dilekçesi 
   "İstanbul C. Savcılığı'na, 
   İstanbul'un eski Emniyet Müdürü Ahmet Demir hakkında, dövmek, küfretmek, aç bırakmak, tehdit etmek fiillerinden dolayı dört ay önce verdiğim dilekçemin, ben ölmeden evvel gereğinin yapılmasını dilerim. 
   Sultanahmet Cezaevi'nde mahk m Aziz Nesin." 
   
   AMERİKAN dostluğunun gereği budur... 
   Onun için, Meclis lokantasındaki "russalatası"nı, "amerikansalatası"na çevirmenin mantığı vardır. 
   Askerinin başına çuval geçirilip, elleri kelepçelenerek esir alınmasını sineye çeken, "Irak'a giremezsin" şartıyla, avuç açan, "aman coniler ölmesin " diye Irak'a asker göndermeğe hazırlananların "russalatası"na "amerikansalatası" demelerinin hiç anlamı olmaz mı 
   
   BAZILARI, istedikleri kadar "değiştiler, değiştiler vallahi değiştiler" diye güvence versin, her şey ilk fırsatta aslına rücu ediyor. 
   Küreselleşmeden söz edenler, yemek, içmek ve sofra kültürleri bir hayli geniş olanlar, söyler misiniz, hangi ülkenin hangi lokantasında "russalatası"na "amerikansalatası" diyorlar 
   Hem de, bu saçma sapan gerekçeyle.... 
   
      
   
</TEXT>
</DOC>
