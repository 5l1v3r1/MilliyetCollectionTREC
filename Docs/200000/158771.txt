<DOC>
<DOCNO> 158771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/magazin/amag.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
En küçük Kamhi şarkıcılığa soyundu 
</HEADLINE>
<TEXT>

Cefi Kamhi'nin 16 yaşındaki kızı Lara, şarkıcılıkta kararlı. İlk sınavını Hammam'da verecek olan Lara, "Amacım ülkem dışında meşhur olmak" diyor... 
     BAYRAM KAYGUSUZ 

     YASEMİN-Cefi Kamhi çiftinin 16 yaşındaki kızları Lara, şarkıcı olacak. İtalya'da görüştüğü Warner Bross yetkilileri, hazırladığı demoyu beğenirse Avrupa'da albüm çıkaracağını söyleyen Lara, "Burada kaset yapmak yerine yurtdışında Türkiye'yi temsil etmek istiyorum. Hayalim Broadway'de müzikalde yer almak. Başarana kadar deneyeceğim" dedi. Lara, ilk sınavını arkadaşı Emre Çapa'nın Hammam'da düzenleyeceği partide şarkı söyleyerek verecek. 
     
     Dans dersi de alıyor 
     LARA Kamhi şöyle diyor "Sesim mezzosoprano. Şan eğitiminin dışında Tolgahan'dan da dans dersleri alıyorum." Kick boks tutkusu nedeniyle odasına kum torbası yerleştiren ve 'su perisi' anlamına gelen adını göbeğine yazdıran Kamhi, "O Şimdi Asker gibi filmlerde oynamak istiyorum" diyor. 
     

</TEXT>
</DOC>
