<DOC>
<DOCNO> 175117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/ekonomi/eko06.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim'in 100 trilyonluk borcu için icra takibi 
</HEADLINE>
<TEXT>

   
   Gaziantep Türk Telekom İl Müdürlüğü, GSM şirketi Telsim'e verdiği altyapı hizmetlerinden doğan 220 milyar liralık alacağı için icra takibi başlattı. 
   Telsim'in Türk Telekom Genel Müdürlüğü ile yaptığı anlaşma gereği, ülke genelinde telekom altyapı şebekesinden, baz istasyonları ve santral hizmet binalarına kurulan sistemlerin kullanımına karşın aylık ödemeleri 2002 yılının Temmuz ayından beri yapmadığı bildirildi. Yetkililer, Türk Telekom'un, Telsim'den yaklaşık 100 trilyon liralık alacağı için taraflar arasında görüşmelerin devam ettiği, ancak Türk Telekom Genel Müdürlüğü'nün bir ay önce il müdürlüklerine gönderdiği 'Borçlarınızın tahsili için icraya başvurun' talimatı üzerine icra işlemi başlattıklarını belirttiler. 
   Telsim'den 220 milyar liralık alacağı için kurum avukatları aracılığıyla icraya başvurduklarını belirten yetkililer, şunları söyledi 
   "Alacağımızın tahsili için icraya başvurduk. Telsim yetkilileri uzun zamandır, bize ödeme yapmıyorlar. Bir vatandaş telefon faturasını ödemediği zaman telefonunu görüşmeye kapatıp icra yoluna gidiyoruz. Bu hizmetlere karşın Telsim'in bizim üzerimizden para kazanıp, ödeme yapmaması da yadırganacak bir durum." 
   Türk Telekom İl Müdürlüğü tarafından Gaziantep 2. İcra Müdürlüğü'ne yapılan başvuruya Telsim'in ödemelere ilişkin rakama itiraz ettiği, bunun üzerine Türk Telekom Müdürlüğü avukatlarının konuyu yargıya taşıdıkları öğrenildi. 
   
   
</TEXT>
</DOC>
