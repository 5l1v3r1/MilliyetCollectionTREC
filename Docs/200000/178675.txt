<DOC>
<DOCNO> 178675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun27.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair ''Kelly'nin adının açıklanmasının sorumluluğu bana aittir'' 
</HEADLINE>
<TEXT>

     Dr. David Kelly'nin ölümüyle ilgili soruşturma çerçevesinde ifade vermeye devam eden İngiltere Başbakanı Tony Blair, Kelly'nin adının açıklanmasıyla ilgili sorumluluğun bürokratlarına değil, tümüyle kendisine ait olduğunu söyledi. 
     ''Karar tümüyle bana aittir'' diyen Blair, Kelly'nin BBC'nin kaynağı olduğunun anlaşılması halinde bunun zaten uzun süre gizli tutulamayacağına inandığını belirtti. Kelly'nin adının açıklanmaması halinde bunun ''hükümetin bir şeylerin üzerini örtmeye çalıştığı görüntüsüne yol açacağını düşündüğünü'' de vurgulayan Blair, bu konuda bir konsensus oluştuğunu ve buna uygun davranıldığını anlattı. 
     Blair, bu konuda açık davranmanın en doğru yol olduğuna inandıklarını da belirtirken, Dr. David Kelly'nin ismini ilk olarak ne zaman duyduğunu hatırlamadığını ifade etti. Blair, ''Ancak sekreterime ilk andan itibaren 'bu konuda dikkatli davranın' dedim'' diye konuştu. 
     Sekreteri Jonathan Powell'ın ilk olarak 3 Temmuz'da BBC'nin haberinin kaynağının bulunduğuna dair kendisine bilgi verdiğini, ancak Dr. David Kelly'nin adının tam olarak ne zaman ortaya çıktığını hatırlamadığını belirten Blair, ''O sırada diğer konularla çok meşguldum'' dedi. 
     Bu aşamada konuyu Savunma Bakanı Geoff Hoon ile tartışmadığını da belirten Blair, Kelly'nin adının açıklanması konusunda danışmanı Alastair Campbell ile konuşup konuşmadıklarını da hatırlamadığını ifade etti. 
     İstihbarat raporlarına giren ''45 dakika'' iddiasıyla ilgili olarak yargıcın ''Bu iddianın dosyaya konulup konulmaması hususu size soruldu mu '' sorusunu da yanıtlayan Blair, ''Evet soruldu ve ben de istihbarat raporlarından kuşku duymaya gerek olmadığını söyledim'' diye konuştu. 

     
</TEXT>
</DOC>
