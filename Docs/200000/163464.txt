<DOC>
<DOCNO> 163464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/soneko06.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa bu hafta 6. Uyum Paketi ile ilgili gelişmeleri izleyecek 
</HEADLINE>
<TEXT>

     Piyasalar bu hafta, Hazine ihalelerinin sonuçları ile 6. Uyum Paketi ile ilgili gelişmelere odaklanacak. 
     Şeker Yatırım Portföy Yönetimi Müdür Yardımcısı Aslı Yüksel, yaptığı değerlendirmede, Borsa'da Mayıs sonunda 11,600 direncinden geri çekilmeye başlayan endeksin geçen hafta 10,500-10,400 ara desteğinde tutunmayı başardığını kaydetti. 
     Endeksin bu haftanın ilk işlem günlerinde de net alım ve işlem hacmi ile desteklenen yukarı hareketini sürdürmesiyle 10,750 seviyesini kırabileceğini belirten Yüksel, bu hafta beklentilerin olumlu olduğunu dile getirdi. 
     Hazine'nin itfayı karşılamak amacıyla toplam 4 ihale açacağına işaret eden Yüksel, 6,5 katrilyon liralık itfanın tekrar tahvil-bono piyasasında kalacağını düşündüklerini belirterek, şu değerlendirmeyi yaptı 
     ''Başarılı geçen ihaleler, endeksde de talebi güçlendirecektir. Diğer yandan, değişken faizli tahvil ihalesi açan Hazine, enflasyon ve faizlerdeki geri çekilme konusunda kararlılığını vurgulamaya devam ediyor. Hazine ihaleleri öncesinde her zaman olduğu gibi faizlerde sınırlı yükselişler görülüyor. Ancak Hazine ihalelerinin sonucu, tekrar alımların etkin olmasına ve faizlerin 47-49 bandına geri dönmesine neden olacaktır.'' 
     
     ''İHALELERE GELECEK TALEP, GÜVENİ ÖLÇECEK'' 
     İhalelere gelecek talebin piyasanın da para politikalarına güveninin ölçülmesine neden olacağını vurgulayan Yüksel, diğer yandan hafta boyunca Meclis'in 6. uyum paketini görüşeceğini ve buradan gelecek açıklamalar ve paketin Meclis'ten hızla geçmesinin olumlu beklentileri güçlendireceğini kaydetti. 
     Hazine tarafından bugün 91 gün vadeli referans bono ile 357 gün vadeli Hazine Bonosu ihalesi düzenleyecek. Yarın ise 140 gün vadeli bono ile 11 Mayıs 2005 itfa tarihli 3 ayda bir değişken faiz ödemeli tahvil ihalesi yapılacak. 
     
</TEXT>
</DOC>
