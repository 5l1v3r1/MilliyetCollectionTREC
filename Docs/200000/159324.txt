<DOC>
<DOCNO> 159324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur23.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Başkanı "Krizde 19 banka 5 milyar dolar aldı " 
</HEADLINE>
<TEXT>

     Merkez Bankası Başkanı Süreyya Serdengeçti, siyasi kriz ve yolsuzluklarda Merkez Bankası'nın herhangi bir sorumluluğu bulunmadığını söyledi. 
     TBMM Yolsuzlukları Araştırma Komisyonu, bugünkü toplantısında Merkez Bankası Başkanı Süreyya Serdengeçti'yi dinledi. 
     Alınan bilgiye göre Serdengeçti, 19 Şubat 2001'de yaşanan krizden önceki üç günde, yerli ve yabancı 19 bankanın Merkez Bankası'ndan tam olarak 5 milyar 188 milyon dolar satın aldığını bildirdi. O günkü rakamlarla 3.5 katrilyon lira değerinde döviz satışı yapıldığını anlatan Serdengeçti, bazı bankaların da Merkez Bankası'ndan 460 trilyon lira alarak bu para ile döviz aldıkları bilgisini verdi. 
     Milletvekillerinin ''döviz alımları 16 Şubat'ta başladı. Niçin önlem almadınız '' sorusuna Serdengeçti, ''Sabit kur uygulamasında Merkez Bankası piyasa taleplerini karşılamak zorundaydı. Siyasi kriz ve yolsuzlarda Merkez Bankası'nın herhangi bir sorumluluğu yok'' yanıtını verdi. 
     Krizin dönemin Başbakanı Bülent Ecevit'in MGK toplantısından çıkarak yaptığı açıklamadan sonra başladığını kaydeden Serdengeçti, o açıklamadan önce herhangi bir kriz beklentisi içinde olmadıklarını ifade etti. Ecevit'in açıklamasından sonra piyasaların dövize yöneldiğini, böylece siyasi krizin ekonomik krize dönüştüğünü anlatan Serdengeçti, dönemin Merkez Bankası Başkanı Gazi Erçel'in kendi parasını önceden dövize çevirmesi hatırlatıldığında ise ''olmaması gerekirdi'' dedi. 
     Serdengeçti, 19 Şubat 2001 krizi ile ilgili Başbakanlık Teftiş Kurulu'nun da inceleme yaptığını ve herhangi bir usulsüzlük bulunamadığını söyledi. 
     Komisyon, yarın Bankacılık Düzenleme ve Denetleme Kurulu Başkanı Engin Akçakoca'yı, Perşembe günü ise eski Merkez Bankası eski Başkanı Gazi Erçel'i dinleyecek. 
     
</TEXT>
</DOC>
