<DOC>
<DOCNO> 176105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/yazar/guclu.html </URL>
<DATE> 2003/08/16/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Çankaya'nın özel okul vetosu 
</HEADLINE>
<TEXT>

   
   Hükümet eğitim konusunda yol alamıyor. Hangi projeye el atsa elinde patlıyor. Erkan Mumcu'dan sonra, Hüseyin Çelik de zor durumda. 
   Özel okullarda öğrenci okutma projesi, tıpkı YÖK yasa tasarıları gibi üzerinde hiç düşünülmeden pat diye ortaya atılan ham bir projeydi. Çankaya'dan geri döndü. AKP kurmayları, Cumhurbaşkanı Sezer'e kızacaklarına oturup kendi beceriksizliklerini sorgulamalılar. 
   Konuları tek tek ele alalım. Üç önemli proje ortaya atıldı. YÖK, bedava kolej ve bedava ders kitabı. 
   YÖK konusunda ortaya koydukları taslakları yine kendileri yok saydılar. Erkan Mumcu'nun taslağı ile Hüseyin Çelik'in taslağı, birbirinden çok farklı. Üstelik her iki taslak da ilk hallerinden çok uzaklaştı. Yani bu konuda ne birikimleri, ne deneyimleri ne de kararlılıkları var. El yordamı ile yol almaya çalışıyorlar. 
   Ders kitapları konusu ise yine tam bir komedi. Gelecek yıl müfredat programlarının değişeceğini Bakan Çelik'in kendisi açıkladı. Yani bu yıl trilyonlarca lira harcanarak hazırlanan bedava kitapların sadece bir yıllık ömrü olacak. Oysa bir yıl daha beklenip gelecek yıl daha kaliteli kitaplar basılıp 3 - 5 yıl okunmaları sağlanamaz mıydı Partili bakan ve milletvekilleri bile bu aceleciliği anlayabilmiş değiller. 
   Gelelim zeki ama yoksul öğrencilerin kolejlerde okutulması projesine. Cumhurbaşkanı Sezer'in bu konuda gösterdiği titizlik bir yana, sanki yine yangından mal kaçırırcasına bir dayatma söz konusu. Neymiş, öğrenciler çok daha iyi okullarda okutulacakmış. Buna kargalar güler. Velilerin girmek için peşinde koştuğu okulların neredeyse tamamı bu havuzdan öğrenci almıyor. Geriye kala kala eğitim kalitesindeki şüpheler nedeni ile kontenjanı dolmayan okullar kalıyor ki devlet de bu okullara ne diye kaynak aktarsın 
   Türkiye'de özel okulculuğun gelişmemesinin önündeki en büyük iki engelden birisi vergi yükünün ağır olması ise, diğeri de bazı kolejlerin aldıkları paranın karşılığını verememeleridir. 
   Gelelim AKP iktidarının eğitimi destekleme konusundaki samimiyetine Bu konuda inandırıcı olduklarını söylemek çok güç. Eğitime akan tüm para muslukları kapatılırken, sadece Cumhurbaşkanı'nın rahatsızlık duyduğu okullara kaynak aktarılmaya çalışılması düşündürücüdür. 
   Üniversiteler parasızlıktan kan ağlıyor. Yurtdışı doktora sınavlarını kazanan öğrenciler, ekonomik nedenler ile gönderilmiyor. On binlerce öğretmen açığı varken yeni öğretmen kadrosu verilmiyor. Öğretim yılının başlamasına ramak kalmasına karşın hala binlerce okulda tadilat işleri yapılamıyor. Aylık 65 milyon liralık öğrenci bursları yine para yok diye artırılmıyor. Parasızlıktan bilimsel yayın abonelikleri yenilenemiyor. Depreme dayanıksız okullar güçlendirilemiyor. Ama bunlar kimin umurunda .. 
   Hükümet, daha önce başka konularda yaptığı gibi Cumhurbaşkanı Sezer'in veto ettiği yasayı bir kez daha aynen gönderebilir. Yürürlüğe de sokabilir. Ama bu kime ne kazandırır İşte o belli değil. İktidar özel okulların yaygınlaşması konusunda samimi ise önce vergi oranlarını indirmeli ve objektif kıstaslar getirmelidir. 
   Özetin özeti AKP ileri gelenlerinin hemen hepsinin çocukları yurtdışında ya da özel okullarda okuduklarından, belli ki Türkiye'deki eğitim sorunlarından haberleri yok. Biraz halkın içerisine girseler, eleştirilen değil alkışlanan pek çok yasa çıkarabilirler. Sanki AKP de giderek DSP'lileşiyor... 
   
      
   
</TEXT>
</DOC>
