<DOC>
<DOCNO> 182035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/guncel/gun07.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiracılar dikkat 
</HEADLINE>
<TEXT>

   Yargıtay, kiracıların oturdukları evi hor kullanmaları durumunda, sözleşmede olmasa bile ev sahibinin dava açabileceğine karar verdi 
   ANKARA Milliyet 

   
   Yargıtay, kiracılarla mal sahipleri arasında yaşanan maddi hasarlara ilişkin örnek bir karara imza attı. Yargıtay, kiracıların kiraladıkları yerleri hor kullanmaları sonucu meydana gelecek hasarlardan sorumlu olduklarına ve ortaya çıkan zarar için kiracısıyla sözleşme yapmayan ev sahibinin de dava açabileceğine karar verdi. 
   Bir ev sahibi, kiracısının meydana getirdiği zararın tazmini istemiyle yerel mahkemede dava açtı. Mahkeme de ev sahibinin evini kiraya verirken kiracısıyla sözleşme imzalamadığını gerekçe göstererek bu istemi reddetti. 
   
   KARARI BOZDU 
   Ev sahibi bunun üzerine kararı temyiz etti. Temyiz incelemesi yapan Yargıtay 3. Hukuk Dairesi, de yerel mahkemenin kararını oybirliğiyle bozdu. 
   Daire, kararında kiralanan yerin kiracı tarafından tahribinin haksız bir eylem teşkil ettiğini belirterek, "Hor kullanmadan meydana gelecek hasarlardan kiracılar sorumludur" dedi. 
   Ev sahiplerinin kiraya verdikleri evlerinde meydana gelen zararların tazmini için dava açabileceği kaydedilen kararda, "Sözleşmeden doğan sorumlulukla sözleşme dışı sorumluluğun yarışması durumunda, zarar gören, tazminat davasını haksız eyleme dayandırabilir" denildi. 
   
   
</TEXT>
</DOC>
