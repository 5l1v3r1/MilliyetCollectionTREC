<DOC>
<DOCNO> 168886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/siyaset/siy13.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson K. Irak'ta birlikte çalışalım 
</HEADLINE>
<TEXT>

     ANKARA Milliyet 

     ABD'nin Ankara Büyükelçisi Robert Pearson, Ankara ve Washington'un Kuzey Irak'taki Türk ve Amerikan askerleri arasında şeffaf ve işbirliğine dayalı bir koordinasyon istediğini söyledi. Dışişleri Bakanı Abdullah Gül'e veda ziyaretinde bulunan Pearson, Süleymaniye'de Türk askerlerinin gözaltına alınması olayını araştıran komisyonun çalışmalarıyla ilgili soruları yanıtladı. Gül'ün, ABD'nin gösterdiği delillerden Türkiye'nin ikna olmadığına ilişkin açıklamasını değerlendirmekten kaçınan Pearson, "Önce generallerin çalışmasının bitmesini bekleyelim. Amerikan tarafının görüşlerini Dışişleri sözcümüz açıkladı" diye konuştu. Pearson, Ermeni soykırım tasarısıyla ilgili soruyu yanıtlarken, ABD yönetiminin tasarıya karşı olduğunu ve Başkan Yardımcısı Dick Chenney'in senatörleri bunun iyi bir fikir olmadığı yönünde ikna etmeye çalıştığını kaydetti. 
     

</TEXT>
</DOC>
