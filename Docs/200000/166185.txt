<DOC>
<DOCNO> 166185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sondun11.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Belgeler sahteydi, ABD ve İngiltere bunu biliyordu...' 
</HEADLINE>
<TEXT>

     İngiltere'de yayınlanan Independent on Sunday gazetesine konuşan Amerikalı emekli bir diplomat, Amerikalı ve İngiliz devlet yöneticilerinin, Irak konusunda açıklanan pek çok belgenin sahte olduğunu bilerek bunları kullandığını öne sürdü. 
     Irak'ın nükleer programını yeniden başlatmak üzere uranyum satın almaya çalıştığı gibi bazı iddiaların doğruluğunu CIA için araştırma görevini üstlendiği belirtilen emekli diplomatın, bu ve benzeri iddiaların doğru olmadığını tespit ettiğine işaret eden Independent, söz konusu kişinin ''Bu sonuca vardığımızdan, İngiltere'nin de haberi olması gerekirdi'' dediğini bildirdi. 
     Amerikalı ve İngiliz yetkililerin, kendisi tarafından hazırlanan raporları bilerek ve isteyerek göz ardı ettiklerini ve bunun da Irak'ta savaşmak için ''bahane ve zemin yaratmak'' amacı güdülerek yapıldığını savunan emekli diplomat, şöyle dedi 
     ''Benim hazırlayarak CIA'ye teslim edilen ve Irak'ın Nijer'le Uranyum almak için anlaştığını gösteren belgelerin sahte olduğunu kanıtlayan raporu İngilizler görmemiş olamaz.'' Söz konusu kişi, Independent on Sunday gazetesine verdiği demeçte ayrıca, ''hazırladığım ve CIA'ya verdiğim raporun ardından geçen Eylül ayında İngiltere Başbakanı tarafından açıklanan dosyada yine benzeri iddiaları görünce CIA'yi yeniden uyardım ve onlara İngiliz meslektaşlarınızı uyarın büyük hata yapıyorlar dedim '' diye konuştuğu belirtildi. 
     Independent'in, ''Bulgularınızın politik sebeplerle özellikle göz ardı edildiğini düşünüyor musunuz '' şeklindeki sorusunu da ''tabii ki bu en kolay varılabilecek sonuç'' diye yanıtlayan emekli Amerikalı diplomatın, Washington'da çok iyi bilinen bir isim olduğu kaydedildi. 
     Independent, söz konusu kişinin ABD Başkanı Bill Clinton yönetiminde, ülkenin Milli Güvenlik Kurulu'nda görev yaptığını da hatırlattı. 
     
</TEXT>
</DOC>
