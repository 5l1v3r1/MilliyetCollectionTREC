<DOC>
<DOCNO> 180324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur07.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Salçada tuz oranına dikkat 
</HEADLINE>
<TEXT>

     Uzmanlar, Türk yemeklerinin vazgeçilmez unsurlarından biri olan ve özellikle ev ortamında hazırlanan biber salçasındaki tuz oranının yüksekliğine dikkati çekerek, tuz tüketimi sınırlandırılmış kişilere endüstri ürünü salçaları tercih etmelerini önerdiler. 
     Çukurova Üniversitesi Gıda Mühendisliği Bölümü Öğretim Üyesi Prof. Dr. Hasan Fenercioğlu, A.A muhabirine yaptığı açıklamada, özellikle güney mutfağında tercih edilen ev yapımı biber salçasında dayanıklılığı artırmak için bol miktarda tuz kullanıldığını kaydetti. 
     Tüketicilerin bugünlerde hazırlamaya başladığı biber salçasını, çoğunlukla yemeğe renk vermesi ve iştah açıcı olması nedeniyle tercih ettiğini belirten Fenercioğlu, şunları söyledi 
     ''Taze biber, C vitamini açısından son derece zengin bir sebzedir. Ancak salça yapımı sırasında uygulanan güneşte kurutma tekniği, bu özelliği ortadan kaldırıyor. İçinde taşıdığı sarı ve kırmızı pigmentlerden kaynaklanan A vitaminin dışında fazla bir besleyici değeri de kalmıyor. Kullanılan bol miktardaki tuz ise sağlığı ciddi anlamda tehdit ediyor. Bu durumda tuzu az miktarda tüketmesi gereken kalp ve tansiyon hastaları başta olmak üzere tuzsuz diyetler uygulayanlar ev yapımı salçaları tercih etmemeli.'' 
     
     ADANALI BİBER SALÇASINI SEVİYOR 
     Çukurova Üniversitesi Ziraat Fakültesi Tarım Ekonomisi Bölümü Öğretim Üyesi Doç. Dr. Aykut Gül de Adana ve çevresinde yaptıkları bir araştırmanın, bölgede, tüketicinin yüzde 85'inin biber salçası kullandığını ve bu kişilerin yüzde 61'inin salçayı kendilerinin yaptığını ortaya koyduğunu söyledi. 
     Biber salçasını dışarıdan satın alan kişilerin ise bu alışverişi çoğunlukla tanıdıkları ailelerden yaptıklarını kaydeden Gül, salçada dikkat edilen özelliklerin ise renk, kıvam ve tuzluluk olduğunu belirtti. 
     Endüstriyel salçaların domateste tüketici taleplerini yakaladığını ve ev yapımı alışkanlığını büyük ölçüde azalttığını vurgulayan Gül, şöyle devam etti 
     ''Gıda sanayi, biber salçasında henüz tüketicinin talebini tam olarak yakalayabilmiş değil, bunun da etkisiyle ev yapımı ürün tüketimi yüksek. Ekonomik açıdan ele aldığımız zaman ortaya ilginç bir tablo çıkıyor. Tüketici salçayı yaparken kullandığı iş gücünü maliyete yansıtmadığı için kendi yaptığı salçanın daha hesaplı olduğunu düşünüyor. Oysa, 2002 yılı rakamlarına göre, 1 kilo biber salçasının ev yapımı olması halinde ortalama maliyeti 3 milyon 350 bin lira, dışarıdan satın alınanların ise 2 milyon 500 bin lira. Yani, işgücü hesaba katıldığında ev yapımı salça daha ekonomik olma özelliğini kaybediyor'' 
     
</TEXT>
</DOC>
