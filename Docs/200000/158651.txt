<DOC>
<DOCNO> 158651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/yazar/sazak.html </URL>
<DATE> 2003/05/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Satacak ne kaldı 
</HEADLINE>
<TEXT>

     Bir avuç rantçı dışında halkın ezici çoğunluğu isyan halinde 
     'Türkiye'nin ortak zenginliği olan tarihi ve doğal yaşam alanları da kaynak yaratma uğruna elden çıkarıldıktan sonra satacak başka ne kalıyor ' 
     SİT alanı şöyle tanımlanıyor 
     'Artistik, tarihsel, etnoğrafik, edebi ya da efsanevi homojenlik ve ilginçlikleri nedeniyle korunmaları ve değerlendirmeleri gereken, doğanın ya da insan ile doğanın birlikte oluşturduğu topoğrafik bölgeler.' 
     Türkiye, pek çok alandaki şanssızlıklarına karşın, 'Anadolu coğrafyası' üzerinde kurulu olmanın avantajına sahip. Anadolu, binlerce yıllık uygarlıkların beşiği, Hititler'den bu yana çeşitli kavimlere, imparatorluklara, devletlere ev sahipliği yapmış bir tarih hazinesi. Açık hava müzesi. İklim ve botanik çeşitliliği nedeniyle dört mevsimi birden yaşama şansına sahibiz. 
     Onca kirlenmeye karşı Akdeniz ve Ege sahillerimiz hala temiz. 
     Ağaç kesimi ve yangınlara rağmen kalan ormanlarımızı korumaya çalışıyoruz. Türkiye 'çöl olmasın' diye erozyona karşı yıllardır mücadele veren TEMA gibi yurtsever kurumlarımız var. 
     Sanayileşmenin Marmara, Trakya ve İstanbul'daki tahribatını önleyememiş olsak da, 'nükleer santrallara' karşı sürdürülen yeşil direniş başarı kazanmış. 
     Rio'da, Johannesburg'da düzenlenen BM zirvelerinde 'sürdürülebilir kalkınma' belgelerine, doğal hayatı koruma sözleşmelerine cumhurbaşkanlarımız, bakanlarımız imza atmış. 
     Bunca kazanımdan sonra, AKP iktidarı şimdi her şeyi 'sil baştan' yapmaya, Türkiye'nin elde kalan son doğal zenginliklerini de 'satışa çıkarmaya' çalışıyor. 
     Gecekondu alanları Refah - AKP geleneğinin 'arka bahçesi' olabilir ama Türkiye bu iktidarın 'çiftliği değil'. Bize ait olmayan, gelecek kuşaklara bırakmak üzere emaneten kullandığımız değerleri, çevreyi, yarınlarımızı oy hesabıyla satışa çıkarmaya çalışan bu yönetime engel olmalıyız. 
     'Dini imanı para' olan AKP yönetimine şunu anımsatmakta yarar var 
     Ormanları, kıyıları satışa çıkararak, kaçak yapılara af getirerek elde edilecek birkaç milyar dolar uğruna salt turizmden kaybedilecek gelirleri düşünün... Türkiye, turizmden yılda 10 milyar dolar elde ediyor. Göcek koyları, Fethiye, Köyceğiz kıyıları, Hisarönü, Datça, Knidos çevresinde ormanla denizin iç içe olduğu alanlar betonlaşırsa, bundan böyle hangi turisti getireceksiniz 
     Irak savaşı nedeniyle ABD'nin 1 milyar dolar 'hibesi'ne umut bağlamaktan çok daha onurlu değil mi, bu yardımın on katını turizmden kazanmak 
     İstanbul'da 'imar affı'yla gelecekteki kaçak yapılaşmanın önünü açmak ise 'deprem bekleyen' kentin felaketi olacak. 
     Günü kurtaralım derken, bindiğiniz dalı kesemezsiniz. 
     Tarih, kültür, doğa... Her şey satılık değil 
     AKP'nin 'iş bitirici' kadrosuna duyurulur. 
     
     

</TEXT>
</DOC>
