<DOC>
<DOCNO> 164868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/yazar/congar.html </URL>
<DATE> 2003/06/23/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Tamirat başladı... 
</HEADLINE>
<TEXT>

     "AKP hükümeti, hemen her alanda nüfuzunu geriletme yolunda adım atıyor. İnatla, askerin yaklaşımıyla çatışıyorlar. Bu sürecin sonunda ya işler sertleşecek ve asker, bir şekilde gidişe müdahale edecek, ya da eğer bu olmaz ise, Türkiye’de demokrasi daha iyi yerleşmiş, derinleşmiş olacak." 
     İlk işittiğimden beri, kafamda, nedense hep, ta çocukluğumdan hatırladığım "Cambaz, ip üstünde oynuyor" şarkısının cılız melodisiyle birlikte dönüp duruyor bu sözler. Aynı melodi, Dışişleri Bakanlığı Müsteşarı Büyükelçi Uğur Ziyal’in Washington ziyaretini izlerken de hep aklımdaydı. 
     
Ziyal’in mesajları...      Büyükelçi Ziyal, ABD’li yetkililerin "Washington’ın işleyişini ve Türkiye’nin bölgesini iyi anlayan bir diplomat" diye nitelendirdikleri, hatta Irak pazarlığının, ABD açısından derin hayal kırıklığı ile sonuçlanan en sancılı günlerinde bile muhatap olmayı "şans" saydıkları bir kişi. Gerek Washington Büyükelçisi Faruk Loğoğlu, gerekse Ziyal, Türk - Amerikan ilişkilerinin en büyük yol kazalarından birinde, hasarın asgaride kalması için samimiyetle çalıştılar. ABD yönetiminin izlenimi de böyle... 
     Ziyal’in Washington’a yaptığı "ilişkileri tamir" ziyareti, kendisine yönelik bu olumlu bakış kadar, buraya getirdiği mesajların da sayesinde, amacına büyük ölçüde ulaştı. 
     Ziyal ziyareti sonrasında, ilişkilerin birdenbire mükemmelleştiği söylenemez tabii, ancak ileriye dönük, yapıcı bir anlayış teyid edilmiş oldu. 
     Dışişleri Bakanı Abdullah Gül’ün Tahran’daki İKÖ, ardından da Ankara’daki Dış İlişkiler Konseyi Council on Foreign Relations toplantılarında yaptığı ve özünde "Ortadoğu’da reform çağrısı" olan parlak konuşmaların oluşturduğu zemin, Ziyal’in Washington’daki işini kolaylaştırdı. 
     Ziyal’in getirdiği ve bir Bush yönetimi yetkilisinin bize, "ziyaretin en önemli yönü" diye aktardığı mesajlar, Gül’ün konuşmalarındaki yaklaşımla bütünleşti. 
     Bu mesajların merkezinde Irak var. Ankara, Ziyal aracılığıyla Washington’a, "Biz artık, Irak’a sadece Kuzey Irak gözlüğünden bakmıyoruz. Sadece Kuzey Irak’a odaklanıp Irak’ın bütününü gözden kaçıran bir politikayı bırakıyoruz. Irak’taki yeni realiteyi tanıyoruz" dedi. Washington’daki bir yetkili, bu sözlerin mealini, "Türkiye, Kürt kompleksinden kurtulduğunu söylüyor" diye aktardı ve "Bunun doğru olup olmadığını zaman gösterecek, ancak söylenmiş olması bile, bizce bir aşama" yorumunu yaptı. 
     Ziyal’in bu mesajını tamamlayan "ABD’nin Irak’ta amacına ulaşması, Irak’ın en kısa zamanda normal bir düzene geçebilmesi Türkiye için de elzem. Bunu kolaylaştırmak için, elimizden geleni yapmaya hazırız" sözleri de, ABD’li yetkilileri memnun etti. 
     Ancak ilginçtir, bu memnuniyeti bize yansıtan ABD’lilerin "Türkiye’nin yardımı, bizim elimizi rahatlatacak" türünden bir havaları yoktu hiç onlar, "Ankara, Irak’ın yeniden yapılandırılmasına somut katkısını artırmakla iyi eder bunun, Türkiye - Irak ilişkilerinin geleceğine yararı olur, Irak halkının Türkiye’ye bakışını olumlu etkiler" demeyi tercih ettiler. 
     Ziyal’in Irak dışındaki mesajları da, hep Türkiye’nin bölgesinde ABD ile uyuşan bir "vizyona" sahip olduğunu vurgular nitelikteydi Ankara’nın, İran’ın nükleer programı konusunda Washington’ın hassasiyetini paylaştığı, İsrail - Filistin barış arayışına, "müzakerelere evsahipliği yapmak" dahil her türlü somut katkıya hazır olduğu ABD’lilere aktarıldı. Gül’ün "Ortadoğu’da reform" çağrısının arkasının geleceği anlatıldı. 
     Kısacası Ziyal ziyareti, Irak savaşından sonra Türkiye’ye, "İlişkilerimizin düzelmesi size bağlı, çıkarlarınızı nasıl tanımladığınızı ortaya koyun" diyen ve biraz basitleştirirsek "vizyon da vizyon" diye tutturan ABD’ye, "İşte size vizyon. Bizim kafamız karışık değil. Bölgedeki çıkarlarımız, sizin politikalarınızla çatışmıyor" mesajının verilmesine yaradı. 
     Ancak ABD’lilere göre mesele, bu mesajların içinin doldurulmasında. 
     Washington’ın gözündeki samimiyet sınavının AKP hükümetini ilgilendiren yönü, Irak olsun, İran olsun, Arap - İsrail meselesi olsun, bütün bu konularda, kulağa hoş gelen mesajların, takibinin yapılıp yapılmayacağı, AKP’nin bünyesinde içselleştirilip içselleştirilmeyeceği, Türk halkıyla da açık ve yalın bir şekilde paylaşılıp paylaşılmayacağı... AKP’nin kendi tabanı başta olmak üzere, Türk kamuoyunda anti - Amerikan, anti - Semitik bir yaklaşımın yerleşmesine karşı çalışıp çalışmayacağı...Halkın pek de fazla ilgilenmediği dış politika zeminlerinde anlatılan "vizyonun," AKP tarafından, tıpkı bir zamanlar sekizinci cumhurbaşkanı Turgut Özal’ın yaptığı gibi doğrudan halka da bir vizyon olarak sunulup sunulmayacağı... 
     
Askeri bahar’ zor      Ziyal’in ziyaretine, Türk Genelkurmay yetkilileri de katıldı. Şimdi, ikili ilişkilerin yeniden rayına oturması açısından çok önemli bir adım, Türk - Amerikan Yüksek Düzeyli Savunma Grubu’nun uzun aradan sonra yeniden toplanması olacak. 
     Benim izlenimim o ki, Türkiye ile ABD arasındaki askeri işbirliğinin normalleşmesi, AKP’nin samimiyeti ve siyasi yetkinliği konusundaki kuşkuların giderilmesinden de zor olabilir. Zorluğun dört ana nedeni var 
     Birincisi, Pentagon’un sadece sivilleri değil, asker kanadı da, Irak savaşında yaşanan aksaklıkta Türk genelkurmayının sorumluluğu olduğunu düşünüyor Türkiye’ye karşı bir "cezai" yaklaşım, bu çevrede başından beri var. 
     İkincisi, Irak özelinde Ziyal’den aldıkları "Sadece K. Irak değil, bir bütün olarak Irak" mesajının, Türk subaylarınca ne denli benimsendiği Washington’da soru işareti. 
     Üçüncüsü, Türkiye’nin AB’ye katılım çabası ve bundan soyutlanamayacak olan Kıbrıs, Ege, demokratikleşme gibi konularda AKP’nin "hızlı ilerlemeden yana" çıkışları, Washington’da benimseniyor. Türk ordusunun bu alandaki açılımları kolaylaştırmadığı izlenimi, ABD’ye egemen. 
     Dördüncüsü ve en önemlisi, ABD yıllardır yakın müttefiki olan, birçok yerde omuz omuza görev yaptığı Türk ordusunun dünyaya bakışının, anti - Amerikan, anti - Batı, anti - globalist ve Üçüncü Dünyacı tonlar kazandığı kuşkusu içinde. 
     Bütün bunlar, Ankara ile Washington arasında doğması olası yeni bir bahar havasının, Pentagon’dan ve Aslanlı Kapı’dan içeri süzülmesini güçleştirebilir. 
     Öte yandan, ipteki cambazın bir gözünün Washington’da olduğundan kuşku duyan var mı 
     
     

</TEXT>
</DOC>
