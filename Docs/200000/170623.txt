<DOC>
<DOCNO> 170623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/dunya/adun.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Köstebek oymuş 
</HEADLINE>
<TEXT>

   BBC, ölü bulunan Dr. Kelly'nin 'İngiliz hükümetinin, Irak'ın kitle imha silahı tehdidini abarttığı' yönündeki haberinin kaynağı olduğunu duyurdu 

Kelly'nin, ölümünden önce New York Times'a gönderdiği e - posta mesajındaysa, 'Karanlık aktörler oyun oynuyor' dediği ortaya çıktı 
      NEVSAL ELEVLİ Londra 

   
   İngiliz Yayın Kuruluşu BBC , Tony Blair hükümetinin "köstebek" suçlamalarına hedef olduktan sonra ölü bulunan Savunma Bakanlığı danışmanı Dr. David Kelly'nin, "İngiliz hükümetinin Irak'ın kitle imha silahı tehdidini abartıp çarpıttığı" yönündeki haberin temel kaynağı olduğunu açıkladı. 
   BBC'den yapılan açıklamada, polis tarafından intihar ettiği belirtilen Kelly'nin ölümüne ilişkin sorumluluğu İngiliz hükümetine yükleyen ifadelere yer verildi. Açıklamada, İngiliz hükümetini kızdıran ve tartışma yaratan Andrew Gilligan imzalı haberde, kitle imha silahı uzmanı David Kelly'nin söylediği sözlerin doğru bir şekilde yansıtıldığı vurgulandı. BBC yetkilileri, "Dr. Kelly'nin görüşlerini halkın dikkatine sunmayı bir görev bildiklerini" de belirtti. 
   
   'İhanete uğradım' 
   BBC'nin internet sitesi de, Sunday Times gazetesinden alıntı yaparak, Kelly'nin, ölümünden önce, "Savunma Bakanlığı'nın ihanetine uğradım. Dayanılmaz baskı altındayım" dediğini duyurdu. Kelly'nin, New York Times gazetesinin bir muhabirine gönderdiği e - posta mesajında da, "Karanlık aktörler oyun oynuyor" ifadesini kullandığı belirtildi. 
   İngiltere'de gündemi uzun süredir meşgul eden tartışma, BBC muhabiri Andrew Gilligan'ın, İngiliz hükümetinin Irak istihbarat raporlarını çarpıtıp kamuoyunu yanılttığı yönündeki haberinin mayıs ayında yayınlanmasıyla başladı. 
   Habere kızan Savunma Bakanlığı, Dr. Kelly'nin BBC'ye bilgi sızdırdığını duyurdu ve Kelly'yi "köstebek" ilan etti. 
   BBC ise haber kaynağını açıklamadı. Tartışmanın odağındaki Kelly, geçtiğimiz Cuma günü evinin yakınında ölü bulundu. Bileklerinde kesikler olduğu açıklanan Dr. Kelly'nin intihar ettiği ettiği kanısına varıldı. Olayın ardından kamuoyu, hem İngiliz hükümetini, hem de BBC'yi suçladı. 
   
   
</TEXT>
</DOC>
