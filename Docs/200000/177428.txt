<DOC>
<DOCNO> 177428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/soneko02.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-Irak iş konseyi asker gönderilmesinden yana... 
</HEADLINE>
<TEXT>

     Türk-Irak İş Konseyi Başkanı Ercüment Aksoy, Türkiye'nin Irak'a asker göndermesinin olumlu etkiler yaratacağını belirterek, ''Kendi ordu ve polis güçleri kuruluncaya kadar Türk askerinin oradaki varlığı Irak için bir güvencedir'' dedi. 
     Iraklı ve Türk işadamları, Dış Ekonomik İlişkiler Kurulu DEİK bünyesinde faaliyet gösteren Türk-Irak İş Konseyi tarafından düzenlenen toplantıda biraraya gelerek, iki ülke arasındaki işbirliği olanaklarını görüştüler. 
     Aksoy, Irak'ın ümmet toplumundan devlet toplumuna geçmesinin biraz zaman alacağını söyledi. Aksoy, ''Ama en azından problemlerin çözüldüğü, işsizliklerin azaldığı, insanların refah düzeyinin geliştiği bir Irak, şu gününe nazaran Türkiye'nin çok çok daha lehinedir'' dedi. 
     Irak'ın Türk halkına sempatiyle bakan bir toplum olduğunu ifade eden Aksoy, Türkiye'nin Irak'a asker göndermesinin olumlu etkiler yaratacağını savundu. Aksoy, şu görüşleri dile getirdi 
     ''Irak halkı, bugün en azından güvenlik açısından saat 19.00'dan sonra dışarı çıkamıyor. Zaten elektrik, kanalizasyon ve çöp gibi belediye hizmetlerinde problemler var. Irak halkı televizyon seyredemiyor, telefon edemiyor. Ciddi bir bunalım içindeler. Bir de güvenlik sorunu olunca iyice korkuyorlar. En azından kendi ordu ve polis güçleri kuruluncaya kadar Türk askerinin oradaki varlığı Irak için bir güvencedir.'' Aksoy, Türkiye'nin Irak'ta kalıcı olmayacağını, Türkiye'nin bölgede ciddi bir güç olduğunun herkes tarafından görüldüğünü ifade ederek, ''Bunu yeter ki biz görelim. Irak halkıyla birlikte el ele vermek zorundayız. Birlikte bir güç olduğumuz takdirde Türkiye'nin Irak geleceğini pırıl pırıl görüyorum'' diye konuştu. 
     DEİK İcra Kurulu Başkanı Rona Yırcalı da, Türkiye'nin Irak'a asker göndermesine ilişkin olarak şunları söyledi 
     ''Bu bence olumlu yansır. Bilhassa bizim askerimiz Afganistan ve Bosna-Hersek'te olduğu gibi iyi bir tutum içinde olursa ve gittiği ülkede dini, sosyal ve tarihi münasebetlerimiz de göz önüne alınırsa, Amerikalılar'ın yaptığı hataları yapmayarak, belki de önemli miktarda puan kazanacağımız kanaatindeyim.'' Yırcalı, toplantıda yaptığı konuşmada ise Irak'ta yeni bir döneme girildiğini belirterek, Irak ile ambargo nedeniyle durgunluk dönemine giren ekonomik ve ticari ilişkilerin ileri bir seviyeye ulaşmasını arzu ettiklerini söyledi. 
     Rona Yırcalı, bu konuya ilişkin Türk Hava Yolları'nın Bağdat uçuşlarının mümkün olan en kısa sürede başlatılması, iki ülke arasındaki kara ve demiryolu altyapısının iyileştirilmesi, Irak'ta bir Türk bankasının açılması, Habur'da sınır ticaret merkezlerinin oluşturulması, Türk Eximbank'ın Irak'a yönelik kredi paketi hazırlaması gibi çalışmaların yapıldığını kaydetti. Yırcalı, şöyle konuştu 
     ''Önümüzdeki dönemde, Irak'ın yeniden yapılanma sürecine girerek sanayisini dünya normlarına çekmek üzere yoğun bir çalışma içine gireceği aşikardır. Bu anlamda, Türk firmaları bu alanda sahip oldukları tecrübe ve teknolojiyi gerek ülkedeki özelleştirme girişimleri, gerekse Iraklı dostlarımızla oluşturacağı ortaklıklar sayesinde sizlerle paylaşmaya ve bu çalışmalarınızda sizlere destek olmaya hazırdır.'' Yırcalı, Türk firmalarının Irak'ta eğitim, tarım, gıda, su ve su yönetimi, enerji ve ulaştırma gibi sektörlerde yatırım yapabileceğini bildirdi. 
     Iraklı İşadamları Derneği Başkanı Thamir Al Shikhly da, geçen zaman içersinde yıkım, zulüm ve işkence gibi olumsuz gelişmelerin Irak sanayisini olumsuz yönde etkilediğini belirterek, Irak'ın yeniden yapılanmasında özel sektöre çok önemli rol düştüğünü söyledi. 
     Özel sektörün elini kolunu bağlayan zor şartların ortadan kalktığını belirten Shikhly, Türk işadamlarına seslenerek, ''Irak'ın yeniden yapılandırılmasında canı gönülden çalışarak tüm hamleleri sizinle birlikte gerçekleştirmek istiyoruz'' dedi. 
     Shikhly, Türk şirketlerinin yanı sıra diğer yabancı şirketlerle de işbirliği yapmaya hazır olduklarını ifade ederek, ''Faaliyetlerimiz aracısız olsun. Araya yabancı koymayın. Aracı olmadan yatırım yapın'' diye konuştu. 
     Thamir Al Shikhly, Irak'ta şube açmak üzere Türk bankacılık sektörünü ülkelerine davet etti. 
     
</TEXT>
</DOC>
