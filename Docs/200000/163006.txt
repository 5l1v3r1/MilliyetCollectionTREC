<DOC>
<DOCNO> 163006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur13.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu 8 milyon yıl önce Afrika gibiydi... 
</HEADLINE>
<TEXT>

     Çankırı'daki çorakyerler kazısında günümüzde daha çok Afrika'da yaşayan gergedan, fil, zürafa, at, goril ve kaplumbağa fosilleri bulundu. 
     Dil ve Tarih Coğrafya Fakültesi Öğretim Üyesi Prof. Dr. Ayla Sevim, 25. Uluslararası Kazı, Araştırma ve Arkeometri Sempozyumu'nda geçen yıl Çorakyerler'de yapılan kazılara ilişkin bilgi verdi. 
     Çorakyerler'de yapılan kazıda yoğun şekilde fosillere rastladıklarını anlatan Prof. Dr. Sevim, 8 milyon yıl öncesine ait olduğunu tahmin ettikleri fosillerden bölgenin o dönemde yarı kurak bir iklimi yansıtan ekolojiye sahip olduğu ve geniş otlakların yer aldığının anlaşıldığını söyledi. 
     Geçen yıl yaptıkları kazılarda 181 fosil çıkardıklarını belirten Prof. Dr. Sevim, ''Neredeyse her bir metrekarede fosil var. Bu yüzden üst üste gelen parçaları tahrip etmeden çıkarmak için yoğun bir gayret sarfediyoruz'' dedi. 
     Kazılarda her yıl yeni türlere ait fosillerin ele geçtiğini ifade eden Prof. Dr. Sevim, geçen yılki kazılarda ilk kez yeni bir tür gergedan kafatası bulduklarını söyledi. 
     Prof. Dr. Sevim, kazılarda fil ve benzeri hortumlu hayvanlar, üç tür at, kaplumbağalara ait iki örnek, yırtıcı hayvanlar, zürafalar ve domuzlara ait fosillere rastladıklarını kaydetti. 
     Bu yıl ilk kez sansargillerden olan bir hayvan türünün fosilini de bulduklarını belirten Prof. Dr. Sevim, bu yıl en fazla geyik, keçi gibi hayvanların kafatasları ile at çenelerinin ele geçtiğini söyledi. Prof. Dr. Sevim ayrıca, goril fosillerine de rastladıklarını kaydetti. 
     Küçük memelilere ait fosiller de bulduklarını anlatan Prof. Dr. Sevim, ''Küçük memeliler tarihlendirme için çok önemli. Bu türü elde etmekle, tarihlendirmede biraz daha net şeyler söyleyebiliyoruz'' dedi. 
     Bütün bu fosil buluntularının doğa tarihinin aydınlatılmasında büyük önem taşıdığına işaret eden Prof Dr. Sevim, araştırmalar sonuçlandığında bu fosillerin o dönemdeki göç yolları konusunda önemli ipuçları vereceğine inandığını vurguladı. 
     
</TEXT>
</DOC>
