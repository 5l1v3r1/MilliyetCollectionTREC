<DOC>
<DOCNO> 175326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/dunya/dun02.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış süreci bombalandı 
</HEADLINE>
<TEXT>

   Filistin örgütlerinin, biri Tel Aviv yakınlarında, diğeri de Batı Şeria'da düzenlediği iki bombalı intihar saldırısında 4 ölü, 14 yaralı var 
      DIŞ HABERLER SERVİSİ 

   
   Bush yönetiminin baskısı sonucu Filistin Özerk Yönetimi ve İsrail'in sürdürmeye ikna olduğu "Ortadoğu barış süreci", başka bir deyişle "Yol Haritası" Filistinli terör örgütlerinin dün düzenlediği iki intihar saldırısıyla bir kez daha ağır bir yara aldı. 
   Birincisi dün sabah Tel Aviv yakınlarında, diğeri de bundan 40 dakika sonra Batı Şeria'da düzenlenen saldırılarda, iki canlı bomba dahil 4 kişi öldü, 14 kişi yaralandı. Filistinli örgütlerin 29 Haziran'da saldırılarına üç ay süreyle ara verdiklerini açıklamalarının üzerinden 1.5 ay geçtikten sonra düzenlenen bu eylemlerin ilki El Fetih'e bağlı "El Aksa Şehitleri Tugayı", ikincisi ise, İslami Direniş Hareketi HAMAS tarafından üstlenildi. 
   Tel Aviv'in doğusundaki Kalkilya yakınlarında bulunan Roş Haayin kasabasındaki "Neve Afek" alışveriş merkezinde düzenlenen ilk saldırıda, intihar bombacısı ile birlikte iki kişi öldü, 11 kişi yaralandı. 
   Batı Şeria'daki Ariel Yahudi yerleşim biriminin girişinde bulunan bir benzin istasyonunda gerçekleştirilen ikinci saldırında ise, şüphe üzerine yapılan dur ihtarına uymayan intihar bombacısının, açılan ateşe karşılık kendini havaya uçurması sonucu üç kişi yaralandı. Saldırgan patlama sonucu parçalanarak öldü. 
   Saldırılardan sonra HAMAS'a bağlı Halid Seyf fraksiyonu, "İsrail ordusu h l Filistin topraklarına saldırdığı için bu şehitlik operasyonunu düzenledik" dedi. İsrail'in ateşkesi ihlal ettiği iddiasıyla ikinci saldırıyı üstlenen HAMAS'ın askeri kanadı El Kassam Taburları da, geçen cuma günü "İsrail'in suikastına uğrayan" iki HAMAS militanının intikamını almak için bu saldırıyı gerçekleştirdiğini kaydetti. 
   İsrail Başbakanı Ariel Şaron da, terörizmin tamamen durmaması halinde ülkesinin Filistinlilerle barış sürecinde ilerleme kaydedemeyeceği uyarısında bulundu. 
   
</TEXT>
</DOC>
