<DOC>
<DOCNO> 161990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sondun35.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Moritanya'da başarısız darbe girişimi... 
</HEADLINE>
<TEXT>

     Moritanya Devlet Başkanı Maaouya Ould Sid'Ahmed Taya, ülkesinde dün sabah meydana gelen çatışmaların ardından ilk kez radyoda yaptığı konuşmada, darbe girişiminin başarısızlığa uğratıldığını söyledi. 
     Devlet Başkanı Taya, konuşmasında, ''Vatansever güçler, kalkınma ve özgürleşme sürecini engellemeyi amaçlayan bu darbeyi durdurdular'' diye konuştu. 
     Taya, çok sayıda tankın imha edildiğini ve kendisinin konuştuğu sırada operasyonun tamamlanmakta olduğunu belirtti. 
     Moritanya'da, 1984 yılında kansız darbeyle yönetime gelen Taya'yı devirmek isteyen muhalif askerler, dün başkanlık sarayına saldırmışlar ve çatışmalar başlamıştı. Hükümet yanlıları, başkent Nouakchott'un kontrolünü bugün yeniden ele geçirmişlerdi. 
     
</TEXT>
</DOC>
