<DOC>
<DOCNO> 160390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sonspo25.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan Yılmaz, Bursaspor'dan ayrılma görüşünde... 
</HEADLINE>
<TEXT>

     Bursaspor'un gol kralı futbolcusu Okan Yılmaz, ''Bursaspor'a, zirveyi zorlayacak bir kadro oluşturulacaksa boş mukaveleye imza atmaya hazırım. Aksi halde ben gidiyorum'' dedi. 
     Ligdeki son maç olan Gençlerbirliği karşılaşmasında da filelerini 2 kez havalandıran ve gol sayısını 24'e yükselterek 2002-2003 sezonu gol kralı Okan, Bursaspor'dan ayrılacağı sinyallerini verdi. 
     Okan, yaptığı açıklamada, Bursaspor'u çok sevdiğini, ancak artık sürekli düşme tehlikesi yaşayan bir takımda forma giymek istemediğini söyledi. 
     Sezon başından beri takımı için elinden geleni yaptığını anlatan Okan, ''Taraftarlar tesisleri bastığında tek başıma çıkıp, Bana güvenin, bu takım ligde kalacak dedim. Hakkımda, başka kulüplerle anlaştığım şeklinde haberler çıktı. Çok eleştiri aldım ama söylentilere kulaklarımı tıkayıp hep görevimi yaptım'' dedi. 
     Gol kralı Okan, yüreğindeki Bursaspor sevgisinin çok büyük olduğunu ve bunu bugüne kadarki mücadelesiyle gösterdiğine inandığını ifade ederek, şöyle konuştu 
     ''Herkes birşeyler söyledi. Arabamın plaka numaralarına bakılarak bazı takımlarla anlaştığım iddia edildi. Beşiktaş ile anlaştığım söylendi. Bunların hiçbiri doğru değil. Şu anda hiçbir takımla anlaşmadım. Ben Bursaspor'u yürekten seviyorum. Bursaspor'a zirveyi zorlayacak bir kadro oluşturulacaksa boş mukaveleye imza atmaya hazırım. Aksi halde ben gidiyorum. Bursaspor'a da bundan sonra başarılar diliyorum.'' Okan, ''Güçlü bir kadro oluşturulmazsa hangi takıma gideceksin '' sorusuna ise, ''Yarın milli takım kampına katılacağım. Daha sonra uzun bir tatile çıkacağım. Çok yıprandım biraz dinlenmek istiyorum. Tranfser daha sonra'' yanıtını verdi. 

     
</TEXT>
</DOC>
