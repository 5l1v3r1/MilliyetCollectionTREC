<DOC>
<DOCNO> 163520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sonspo25.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler iddialı Brezilya'yı rövanşta yeneceğiz... 
</HEADLINE>
<TEXT>

     FIFA Konfederasyon Kupası için Fransa'da bulunan A Milli Futbol Takımı, Lyon kentini gezdi. 
     Geziye, Milli Takımlar Teknik Direktörü Şenol Güneş ve kaleci Rüştü Reçber dışında herkes katıldı. Futbol Federasyonu Başkanı Haluk Ulusoy da gezide kafileye eşlik etti. 
     Galatasaraylı futbolcu Volkan Arslan, turnuvayla ilgili, ''Biz buraya tatile değil, kazanmaya geldik. Kupayı alarak dönmeyi hedefliyoruz. Tabii sonuç ne olur şimdiden bilemem'' dedi. 
     Bayer Leverkusen'den Yıldıray Baştürk de kazanmayı hedeflediklerini belirterek, ''İyi bir sonuç elde edeceğimize inanıyorum. 4 yıldır tatil yapmadan futbol oynuyorum. Buna rağmen yine tatil yapmadan buraya geldim. Bir futbolcu için çok önemli bir turnuva. Bu maçlarla piyasada kendini daha iyi gösterebilirsin. Çok iyi maçlar olacağına inanıyorum, turnuvanın sönük geçeceğini sanmıyorum'' diye konuştu. 
     ''Kadroya girmem çok güzel. Böyle bir turnuvaya katılabilmek her futbolcunun hayalidir'' diyen Gençlerbirliği'nden Deniz Barış da şunları söyledi 
     ''Gençlerbirliği ile bir kupa kaybettik, umarım bu kupayı alırız ve yüzümüz güler. Yeni gelen futbolcu arkadaşlarımızın takım içinde zorluk çekeceklerini sanmıyorum. Çünkü çoğu genç milli takımdan geliyor. Ancak A Milli Takım'da Yıldıray, Rüştü ve Bülent gibi tecrübeli futbolcularla oynama şansı yakalıyorlar. Brezilya maçı çok önemli rövanş olacak. ABD ve Kamerun'u yenmemiz lazım.'' A Milli Takım, bugün TSİ 20.30'da bir antrenman yapacak. 
     Şenol Güneş de yarın milli takımın kaldığı otelde TSİ 16.00'da basın toplantısı düzenleyecek. 
     
</TEXT>
</DOC>
