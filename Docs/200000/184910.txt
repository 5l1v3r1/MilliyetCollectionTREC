<DOC>
<DOCNO> 184910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/spor/spo03.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a gençlik aşısı 
</HEADLINE>
<TEXT>

   Galatasaray, Adanaspor karşısına gençlerden oluşan bir kadroyla çıktı. Fatih Terim, sürpriz bir kararla Berkant, Orhan Ak ve Cihan'a ilk on birde görev verdi 
      
   Değişime devam 
   GALATASARAY Teknik Direktörü Fatih Terim, Fenerbahçe derbisi sonrasında başlattığı operasyonu, Adana'da sürdürerek sahaya genç oyunculardan kurulu bir kadro ile çıktı. Terim, İstanbul'da bıraktığı üç as oyuncusu Hakan Ünsal, Arif ve Pinto'dan sonra, dünkü karşılaşmada oynaması beklenen yeni Rumen transferleri Bratu ve Petre'yi de yedekte tuttu, sonradan oyuna aldı. 
   
   'Devrim yaparız' 
   KARŞILAŞMAYA Berkant, Cihan, Volkan, Orhan Ak ve Sabri gibi genç oyuncularının çoğunlukta olduğu kadroyla çıkan Terim, Murat'a da şans tanıdı. Maçtan önce tecrübeli hocanın takım kadrosunu futbolculara okuduktan sonra, "Bu takım tutarsa, devrim yaparız" dediği öğrenildi. Sakatlıkları süren Ümit Karan, Lukunku, Abdullah, Ömer ve Ergün ile cezalı Hasan da İstanbul'da bırakılmıştı. 
   
   Hakan Şükür'ün isyanı    Sarı - Kırmızılılar'ın yıldızı, Adanasporlu futbolculara ateş püskürdü, "Böyle mücadele olmaz ki. Acizlikten tekme attılar, küfür ettiler" dedi 
   
   'Hakemler görmüyor' 
   HAKAN Şükür, Adanaspor maçının ardından çarpıcı açıklamalar yaptı. Timur ve Güngör'ün tekmelerine isyan eden yıldız futbolcu, "Futbolda mücadeleye her zaman açığım. Ancak bu maçtakiler, mücadele değildi. Acizlikten tekme attılar, şorttan çektiler. Elleri sürekli formamın üzerindeydi. Hakemler biz yapınca olayı nedense görüyor, rakipler yapınca görmüyor" diye konuştu. 
   
   'Topu izliyorlar' 
   HAKEMLERİN sürekli topa baktığını söyleyen golcü futbolcu, "Top kendi kendi kaleye girmiyor ya. Asıl bizi izlemeleri gerekiyor" dedi. Dizine buz tedavisi uygulanan Hakan sözlerini şöyle sürdürdü "Ali Aydın'a 'Kartını daha önce gösterseydin, bu kadar tekme yemezdim' dedim. Ben de kart gördüm." Bu arada Timur iddialar için, "Kesinlikle Hakan'a küfür etmedim" yorumunu yaptı. 
   
   Batista riske edilmedi    ADALESİNDEKİ sakatlığa rağmen son anda Adanaspor maç kadrosuna alınan Batista dün forma giyemedi. Teknik Direktör Fatih Terim, Real Sociedad ile oynayacakları maçı düşünerek Sambacı'yı riske etmedi. Sarı - Kırmızılı takımın ilk golüne imzasını atan Volkan, golünü Batista'ya hediye etti ve sevincini kulübede oturan Sambacı'ya sarılarak yaşadı. 
   
   
</TEXT>
</DOC>
