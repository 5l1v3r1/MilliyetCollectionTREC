<DOC>
<DOCNO> 155936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/yazar/myilmaz.html </URL>
<DATE> 2003/05/11/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Düş sokağı sakinleri... 
</HEADLINE>
<TEXT>

     Çocukluğumun Antalya'sında aslında hayal kurmak için de her şey mevcuttu.. 
     Uçsuz bucaksız bir deniz.. İyice şişirilmiş bir kamyon iç lastiğinin üzerinde denize açılınca Kaptan James Cook olduğumu hayal ederdim. Bilinmeyen kıtaları keşfe çıkmış Endeavour'un kaptan köşkündeymişim gibi gelirdi bana.. 
     Sabahtan akşama kadar Falezlerdeki girinti - çıkıntıları, küçük mağaraları dolaşır, o güne kadar "keşfedilmemiş bir şey" arardım... Bunun umarsız bir çaba olduğu çok açıktı ancak bu, hayal kurmama engel değildi elbette. 
     Sonra o yıllarda Antalya'da bir çocuk, bisikletiyle bütün şehirde fırdönebilirdi. Bu hiç gidilememiş uzaklıklara gitmeyi denemek, orada hiç keşfedilememiş şeyleri bulma umudunu içinde taşımak demekti ki biz birkaç arkadaş bu yolda çok lastik patlattık 
     
     Çocukken hayaldi şimdi 
     Bir de gazeteci olduğumu hayal ederdim. Tek çalışanı kardeşimin olduğu bir gazete bile çıkarmıştım, babamın "istihkak raporları"nı yazdığı büyük parşömen kağıtlarına elle yazarak yayımladığım ve mahallede dağıttığım. Sonucunu görüyorsunuz 
     Bütün bunları hatırlamama yol açan şey geçenlerde elime geçen bir kitap oldu. Steve Price yazmış. Adı "Düş Hırsızı Bir Dünyada Düşlerinizi Yaratmak".. Sistem Yayıncılık, Çeviren Pelin Ozaner. 
     
     Her şeyin başlangıcı.. 
     Kitabın çeşitli yerlerine serpiştirilmiş, başka özellikleriyle tanıdığımız birçok kişinin hayal kurmak üzerine söyledikleri ilginç sözler var. 
     O sözleri okurken yetişkinlik yaşamımda da sıkça karşılaştığım "hayalciliğimle" ilgili eleştirileri hatırladım. Şimdi bu sözlerden bir seçme sunuyorum ki, başkalarını hayalcilikle suçlamaya eğilimli kişilere verebileceğiniz güzel yanıtlar olsun elinizde.. 
     "Hayallerine sımsıkı sarıl zira hayallerin yok olursa, hayat, uçamayan kanadı kırık bir kuşa benzer." Langston Hughes-Şair. 
     "Ben tam bir hayal meraklısıyım. Ne yazık ki, hayaller hayattaki ilk kayıplarımız. İnsanlar 'hakikat' uğruna en çabuk onlardan vazgeçiyorlar sanki." Kevin Costner-Aktör 
     "Hiçbir şey bir düş kadar gerçek değildir. Etrafınızdaki dünya değişebilir ama düşleriniz asla. Sorumlulukların bunu yok etmesi gerekmez. Zira düş sizin içinizdedir, kimse onu sizden alamaz." Tom Clancy-Yazar. 
     "Hayalini kurmadan hiçbir şey gerçek olmaz." 
     Carl Sandburg - Şair. 
     "Hayal kurmak bedava olduğundan, hayal gücünüzü kullandığınızda başka hiçbir şeyden asla mahrum olmazsınız." Dr. Robert Schuller-Din adamı. 
     "Her şey hayal etmekle başlar." Tony Bennett-Şarkıcı. 
     "Hayal etmeyen adam terlemeyen adam gibidir. Zehri içinde depolar." 
     Truman Capote-Yazar 
     
     Hayallere şans tanıyın 
     "Hayatınızı değiştirmek ürkütücü olabilir. Ancak iyi bir kariyerin hayatınıza uyması gerekir, hayatınızın ona değil. En azından hayallerinize bir şans tanıyın." Shana Spooner-Kariyer Danışmanı. 
     "Geleceğin hayallerini geçmişin tarihinden daha çok seviyorum." Thomas Jefferson-ABD Başkanı. 
     "Başarının bedelini daima ödemeniz gerekir. Ama asla hayallerinizde indirim yapmayın." Dr. Bill Quain-Yazar. 
     "Eski düşler kayboldukça yıllar yenilerini yaratır. Tek düşü olan kişilere tanrı acısın." Robert Goddard-Bilim adamı. 
     "Dünyanın farklı yerlerinden çıkmış başarılı insanlara bakacak olursanız hepsinin ortak bir özelliği olduğunu fark edeceksiniz. Hepsinin de gelecekte içinde rol alacağı bir rüyası vardır." Wille Jolley-Yazar. 
     "Gözü yukarda olanlar için hiçbir düş fazla yüksek değildir." Buzz Aldrin-Astronot. 
     
     

</TEXT>
</DOC>
