<DOC>
<DOCNO> 160576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sonspo08.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayrettin hocalık kariyerine başlıyor... 
</HEADLINE>
<TEXT>

     Galatasaray'ın eski kalecilerinden Hayrettin Demirbaş, teknik direktörlük kariyerinin ilk durağı olan Bucaspor'da kalıcı olmak istediğini söyledi. 
     Hayrettin Demirbaş, 12 yıl Galatasaray'a hizmet verdikten sonra 2.5 yıl Zeytinburnu'nda kalecilik yaptığını, daha sonra kaleci antrenörü olarak anlaştığı Ağrıspor'da ''yoğun istek'' üzerine kaleye geçtiğini söyledi. 
     Çalıştırıcılık kariyerine ise Siirtspor'da antrenör olarak başladığını kaydeden Hayrettin Demirbaş, kaleci antrenörü olarak anlaştığı Bucaspor'da kendisine yapılan teklifi kabul ederek, ''teknik direktörlük'' yaşamına ilk adımı attığını belirtti. 
     ''Hedefim Bucaspor'da kalıcı olmak'' diyen Demirbaş, ''Benim için ilk etapta Bucaspor'daki başarım önemli. Bucaspor'da iyi bir çalışma ortamı buldum. Bana verilen görevi en iyi şekilde yapmaya çalışacağım. Büyük sözler söyleyip sonradan mahçup olmak istemem'' diye konuştu. 
     Türkiye'de bir teknik direktörün kariyer yapmasının oldukça güç olduğunu belirten Demirbaş, ''Futbol bilgisi dışında başka şeyler de gerekiyor. Kulis yapamıyorsanız, başarılı olmanız çok zor. Türkiye'de çok değerli insanlar var ancak bunlar kaybolup gidiyor. Çünkü kulisleri yok'' dedi. 
     Son yıllarda futbolda bilimselliği çok fazla önemseyen görüşlere de katılmadığını söyleyen Demirbaş, şunları söyledi 
     ''Türkiye'de bu konu çok fazla abartılıyor. Eğer yalnızca bilimsellikle başarılı olunabilseydi, ABD'nin ya da Japonya'nın Dünya Kupası'na alması gerekirdi. Bakıyorsunuz Brezilya gibi bir ülke Dünya Kupası'nı alıyor. Bilimden elbette ki yararlanılmalı ancak herşey bilim demek değil. Önemli olan takımdaki sorunu teşhis edip tedavi edebilmek.'' Teknik direktör Mustafa Denizli'nin İkinci Futbol Ligi A Kategorisi takımlarından Vestel Manisaspor ile anlaşmasını da değerlendiren Demirbaş, şunları söyledi 
     ''Mustafa Denizli, bana göre Türkiye'nin en iyi hocası. Bizler profesyoneliz. Anlaştığımız kulüp amatör bir takım olsa dahi bizim görevimiz orada başarılı olmaktır.'' 
     
</TEXT>
</DOC>
