<DOC>
<DOCNO> 184508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/yazar/pulur.html </URL>
<DATE> 2003/09/25/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Polis ve rüşvet... 
</HEADLINE>
<TEXT>

   
   GÜN geçmiyor ki, gazetelerde, televizyonlarda polislerle ilgili bir haber olmasın... Meslektaşlarını öldüren polis... 
   Zimmetine para geçirdiği için, intihar eden polis... 
   Eski sevgilisinin evini basıp, adam öldürdükten sonra intihar eden polis... 
   Bunlar duyulanlar, kim bilir duyulmayan, fakat işledikleri suçlar nedeniyle meslekten çıkarılan, ihraç edilen kaç polis var. 
   
   POLİSİN bu hali çok endişe vericidir, çünkü demokratik toplumlarda polis yasaların uygulayıcısı olduğu kadar, vatandaşın can, mal, ırz, namus güvencesidir de... 
   En basit bir örnek, gece evinizde bir tıkırtı duysanız, kapının zorladığını anlasanız, ilk yapacağınız iş 155 'e ya da karakola telefon etmek değil midir 
   O halde 
   
   YÜKSEK rütbeli polis müdürü infial halindeydi özellikle Beşiktaş'ta iki meslektaşını öldüren polis cinayeti hakkında... O'na göre, sanık polisin ifadesinin bir bölümü kamuoyunda öne çıkarılmış, cinayetin, rüşvet cinayeti olduğunu kesinleşmişti Oysa sanığın ilk ifadelerinde başka şeyler de vardır ama, nedense onlara yer verilmemişti. 
   Polis müdürü "Ben rüşvet yok demiyorum ama, bu cinayetin nedeni rüşvet değildir" diye ısrar ediyordu, gerçek herhalde yargılamada ortaya çıkacaktı. 
   
   POLİS müdürünün anlattıklarına bakılırsa, polisler arasında ruhsal yapısı bozuk olanlar vardı 650 milyon lira aylıkla günde 20 saat görev yapan polisin ruhsal yapısı düzgün olabilir mi Bunlardan biri, Galatasaray - Sofya maçından sonra sabaha karşı evine gitmiş ve intihar etmeden bir not bırakmıştı 
   "Yanlış meslek seçmişim " 
   Bu olay dahi, polisin ruhsal yapısını ortaya koymuyor mu 
   Peki, ruhsal yapısı böyle olan insanları, vatandaşın karşısına devlet otoritesinin temsilcisi olarak çıkarmanın sakıncası yok mudur 
   Hiç olmaz mı 
   
   TABİİ bir de eğitim ve görgü sorunu var. 
   Geçenlerde, kazada sakat kalmış bir kızcağız, Beyoğlu'nda otoparkta saldırıya uğradı, annesi karakola telefon etti, cevap çok kişiyi şaşırttı ama, aslında şaşırtmamalıydı 
   "Senin kızın da, o saatte, Beyoğlu'nda ne arıyor " 
   Çünkü o polisin görgüsü, geleneği, yetişip, yaşadığı çevre genç kızların, kadınların o saatte Beyoğlu'nda dolaşmamalarını gerektiriyordu. 
   Lakin, çağdaş ülkelerde genç kızların hangi saatte nerede olacakları polisin yetkisine, takdirine bağlı değildi ki 
   
   LAFIN sonunu trafik polisi ve rüşvete getirdik, polis müdürü, İstanbul'da 8 ayda 41 trilyon lira ceza kesildiğini söyledikten sonra, öyle bir cümle ekledi ki 
   "Bütün trafik polislerine, ceza kesmeyin, rüşvet alın, desek, onların alacağı rüşvetin toplamı, bir devlet ihalesinde yapılan yolsuzluğu karşılamaz " 
   Ne dersiniz, biz anlamayız ama, erbabı bilir, doğru mu 
   
      
   
</TEXT>
</DOC>
