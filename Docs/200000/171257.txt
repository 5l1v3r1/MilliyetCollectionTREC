<DOC>
<DOCNO> 171257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/ekonomi/eko02.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek vergide iptal, geliri artırabilir 
</HEADLINE>
<TEXT>

   Anayasa Mahkemesi'nin Ek Taşıtlar Vergisi'ni, 11 Nisan'dan sonra araç alanları kapsamadığı için iptal etmesi, kapsamın genişletileceği yeni yasanın yolunu açtı 
      GÖKÇER TAHİNCİOĞLU Ankara 
   
   Anayasa Mahkemesi, Ek Motorlu Taşıtlar ve Ek Emlak Vergisi'nin iptali istemiyle açılan davada, Ek Motorlu Taşıtlar Vergisi'ne MTV ilişkin maddeyi iptal ederken Ek Emlak Vergisi'nin iptal istemini reddetti. Kararın, "11 Nisan'dan sonra alınan araçları kapsamaması Anayasa'nın eşitlik ilkesine aykırı" gerekçesine dayandırılması, hükümete daha fazla gelir olanağının yolunu açtı. 
   Hükümet, kapsamı 11 Nisan'dan sonra alınan araçları da kapsayacak şekilde genişletecek düzenleme yaparsa daha fazla araç ek vergi kapsamına girecek. Anayasa Mahkemesi, dün CHP'nin ek vergilerin iptali istemiyle açtığı davayı karara bağladı. Yüksek Mahkeme'nin 11 üyesinden 7'si, kanunun taşıt sahiplerinden ek vergi alınmasına ilişkin maddesinin iptali yönünde oy verdi. 
   
   Taşıta kritik gerekçe 
   İptal oyu kullanan 7 üyeden 5'i, "Deprem sonrası çıkarılan ek vergiler ekonomik sıkıntı nedeniyle haklı görüldü. Şimdi böyle bir durum yok" görüşünü savundu. Anayasa Mahkemesi Başkan Vekili Haşim Kılıç ve üye Yalçın Acargün, yasanın yürürlüğe girdiği 11 Nisan'dan önce trafiğe kayıtlı araçların sahiplerinin ek vergi ödemesinin öngörüldüğünü, bunun 11 Nisan'dan sonra taşıt alanlarla eşitsizlik oluşturduğunu, Anayasa'nın "eşitlik" ilkesine aykırı olduğunu belirterek karşı çıktı. 
   Mahkemenin, bu oy dengeleriyle, sadece tarih sınırı koyulmasının "eşitliğe" aykırı olduğunu belirtmesi, hükümete, yeni yasal düzenleme yapma imkanı yarattı. Toplam 1 katrilyon 750 trilyon lira gelir beklenen ek vergiler içinde asıl gelir 1.1 katrilyonla ek MTV'den gelmesi bekleniyordu. 
   Eğer hükümet, 2003'te trafiğe kaydolan tüm taşıtları kapsayacak yasal düzenleme yaparsa hem ilk taksidi ödemekten kurtulacak, hem de ek verginin ikinci taksidine kavuşacak. Kılıç, iptal gerekçesi nedeniyle bu yorumun doğru olduğunu belirterek, "Ek taşıt vergisi konusunda, eşitliğe uygun yeni yasal düzenleme gelirse biz onay veririz" dedi. 
   Doç. Dr. Ali Dursun Ulusoy ise düzenleme olmazsa mükelleflerin idareye şimdi başvurup paralarını isteyebileceğini idare reddederse, ret kararından sonraki 60 gün içinde mahkemeye başvurabileceklerini söyledi. 
   
   'Gerekeni yaparız'    Maliye Bakanı Kemal Unakıtan ise "Karar şeklini öğrenmek lazım. İptal gerekçesini gördükten sonra gerekeni yaparız. Bu iptalden yüzde 6.5'lik faiz dışı fazlaya halel geleceğini sakın kimse aklından geçirmesin. Benim alacağım ek tedbirler iptal edilirse elbette gelirim azalır. Ek tedbirleri alacağız farkı kapatacağız" dedi. 
   
   Konseyden büyükşehir vergisi önerisi    Vergiyle ilgili sorunların çözümü için oluşturulan Vergi Konseyi'nin Unakıtan'a sunduğu reform taslağında kentlerde oturanlardan yeni vergiler alınması önerildi. Önerilerden bazıları şöyle "Büyükşehirlerdeki işletmeler, serbest meslek erbabı ve ev sahiplerinden yüzde 3 - 5 büyükşehir vergisi alınmalı. Büyükşehirlerin konaklama tesislerinde kalanlardan konaklama bedelinin yüzde 3 - 5'i oranında konaklama vergisi alınmalı. Okul ve fabrika servisleri ile kargo araçlarından özel bir kent vergisi alınmalı." 
   
   'İlk taksit iade edilemez'    Gelirler Genel Müdür Vekili Osman Arıoğlu, Yüksek Mahkeme'nin aksi kararı olmadığı sürece, Ek Taşıt Vergisi'nin ilk taksidinin iadesinin mümkün olmadığını bildirdi. Arıoğlu, mahkeme kararları geriye yürümediğinden, ek vergiyi sadece "itirazi kayıtla" ödeyenlere iade yapılabileceğini belirtti. Arıoğlu, iptalden dolayı oluşan 700 trilyon liralık açık nedeniyle yeni bir düzenlemeye ihtiyaç duyulduğunu bildirdi. 
   
   
</TEXT>
</DOC>
