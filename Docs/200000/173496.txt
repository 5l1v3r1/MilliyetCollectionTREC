<DOC>
<DOCNO> 173496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/soneko15.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası mudileri, Adana'da yolu kapattı... 
</HEADLINE>
<TEXT>

     İmar Bankası mudileri Adana'da, Tasarruf Mevduatı Sigorta Fonu'nun TMSF , talebi üzerine hazırladıkları ''mudi bilgileri''ni Pamukbank şubelerinde oluşturulan belge teslim merkezlerine vermek için uzun kuyruklar oluşturdu. 
     Sabah erken saatlerde Abidinpaşa Caddesi'ndeki Pamukbank şubesi önünde toplanan çok sayıda mudi, TMSF'nin kendilerinden istediği belgeleri teslim etmek için sıraya girmeye başladı. Kalabalığın ilerleyen saatlerde artması üzerine mudiler, yolu trafiğe kapattılar. 
     Yolun trafiğe kapatılması üzerine, Adana Emniyet Müdür Yardımcısı Abdullah Kök ve Çevik Kuvvet Şube Müdürlüğü ekipleri, olay yerine geldiler. Emniyet Müdür Yardımcısı Kök'ün, mudilerle görüşmesi üzerine yol trafiğe açıldı. 
     
     İZMİR'DE İZDİHAM 

     İzmir'de, İmar Bankası mudileri Tasarruf Mevduatı Sigorta Fonu'nun TMSF talebi üzerine hazırladıkları ''mudi bilgileri''ni Pamukbank şubelerinde oluşturulan belge teslim merkezlerine vermek için kuyruklar oluşturdu. 
     Mudilerin, TMSF'nin talep ettiği belgeleri teslim etmek için önünde kuyruk oluşturduğu Pamukbank eski Çankaya Şubesi önünde zaman zaman kargaşa yaşandı. 
     Çevik Kuvvet polisleri bölgede önlem alırken, mudiler caddeye taşmamaları için megafonla uyarıldı. 
     Sıcakta uzun süre kuyrukta bekleyen ve bayılan bir kadın ambulansla hastaneye kaldırıldı. 
     
     İZMİT'TE POLİSLERLE GERGİNLİK 

     İzmit'teki İmar Bankası mudileri, Tasarruf Mevduatı Sigorta Fonu'nun isteğiyle hazırladıkları ''mudi bilgileri''ni, Pamukbank'ın belge teslim merkezine vermek için uzun kuyruklar oluşturdu. 
     Sabah saatlerinden itibaren banka önünde kuyruğa giren mudiler, vatandaşlık numarasına göre sıraya alındı. Kuyruğun düzensiz oluşu yüzünden sık sık birbirleriyle tartışan ve işlemlerin uzun sürmesine tepki gösteren mudiler, zaman zaman alkışlı protesto gösterisinde bulundular. 
     Bunun üzerine çağrılan güvenlik güçleri, sıradaki mudilerin yarattığı tartışmaları gidermek için yoğun çaba harcadı. Banka güvenlik görevlileri ile polisin sakinleştirmeye çalıştığı vatandaşlara, görevli memurlar sık sık açıklama yapmak zorunda kaldılar. 
     TMSF tarafından 2 Ağustos tarihinde yapılan yazılı açıklamada, İmar Bankası nezdinde gerçekleştirilen yoğun çalışmalarla bugüne kadar elde edilen bilgiler ve şubelerde yapılan incelemeler sonucu, Fon'un gerçek tasarruf mevduatı sahiplerine karşı yükümlülüklerini yerine getirebilmesi için ''mudi bilgileri''nin teyidine ihtiyaç duyulduğu ifade edilmişti. Bu kapsamda mudilerin, 4 Ağustos-1 Eylül tarihleri arasında ''mudi bilgileri'' ile Pamukbank belge teslim merkezlerine başvurmaları istenmişti. 

     
</TEXT>
</DOC>
