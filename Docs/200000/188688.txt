<DOC>
<DOCNO> 188688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/siyaset/siy03.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu tartışma bitmez 
</HEADLINE>
<TEXT>

   Bakan Çelik Statükocu anlayışla geçmişe saplanan insanlarla anlaşmak çok zordur. YÖK Başkanı Gürüz Aklın üstünlüğünü anlamayanlarla konuşmak mümkün değil 
   TAHSİN AKSU 

      
   Milli Eğitim Bakanı Hüseyin Çelik, "Seçilmiş hür parlamentoya olur olmaz yerde saldırmak, ancak bürokratik Cumhuriyet anlayışına sahip insanların ifade edeceği bir şeydir" dedi. Rejimle hiçbir problemleri bulunmadığını ifade eden Çelik, statükocu anlayışla, geçmişe saplanan insanlarla anlaşmanın çok zor olduğunu söyledi. 
   Koç Üniversitesi'nin 10. yıl açılış töreni Milli Eğitim Bakanı Hüseyin Çelik ve YÖK Başkanı Prof. Kemal Gürüz'ü de bir araya getirdi. Salona birlikte giren Çelik ve Gürüz protokolde yan yana oturmadı. 
   Açılışta önce Prof. Gürüz konuştu. Gürüz, insan aklının her şeyin üstünde olduğunu dile getirerek, "Bunu anlamayan insanlarla hiçbir şey konuşmak mümkün değil" dedi. Gürüz, şöyle devam etti 
   "Türk üniversiteleri, Ortaçağ'da var olan kurumların devrilmesiyle filizlenen kurumlar değil, tam aksine insan aklını reddeden medeniyeti tamir etmek üzere büyük Atatürk ve onun silah arkadaşları tarafından Türk Milleti'ne armağan edilmiş, olduğu gibi batıdan alınmış kurumlardır." 
   Konuşmasını Gürüz'ün ardından yapan Çelik ise devletin ideoloji dayatamayacağını ifade ederek, meselelere ideolojik bakmak büyük bir ihanettir" dedi. Çelik şöyle konuştu "Demokratik, laik ve sosyal hukuk devleti başımızın tacıdır. Ancak, statükocu anlayışla geçmişe saplanan insanlarla anlaşmak çok zordur. İlim ve aklı vahiyle çatıştırmak, bilim ve aklı vahyin alternatifiymiş gibi bu ülkede söylemek, bunu dile getirmek, bu ülkenin insanları arasında çatışma oluşturmaktır." 
   Yargıyı, üniversiteleri, polis teşkilatını ve Türk Silahlı Kuvvetleri'ni bütün olarak gördüklerini söyleyen Çelik, "Bir vücudun organları nasıl birbiriyle rekabet içinde olamazsa, bir ülkede çeşitli kurumların çalışması ve işlevi de budur" yorumunda bulundu. 
   
   Askerin çıkışından sonra frene bastılar 
   Hükümet yeni formül arıyor    SALİHA ÇOLAK, BAHAR ATAKAN Ankara 

   Hükümetin, imam hatip tasarısında geri adım atmaya hazırlandığı öğrenildi. Genelkurmay İkinci Başkanı Org. İlker Başbuğ'un yaptığı sert açıklamanın ardından, yarın TBMM Milli Eğitim Komisyonu'nda görüşülecek tasarının değiştirilmesi yönünde adım atılacağı belirtildi. Verilecek bir önergeyle, yükseköğretime giriş sınavının sayısı, tarihi, mesleğe veya belli sanat dallarına yönelik programların yükseköğretimdeki devamı niteliğindeki programlar ile yükseköğretim programlarının puan türlerine göre belirlenmesine ilişkin usul ve esasları yönetmelikle belirleme yetkisinin, Milli Eğitim Bakanlığı'ndan alınması planlanıyor. 
   Tasarının, Alt Komisyon'a sevk edilerek bekletilmesinin de gündemde olduğu, hükümetin YÖK Tasarısı'nın Meclis'e sevk edilmesi aşamasında her iki düzenlemenin birlikte ele alınması konusunu tartıştığı öğrenildi. Başbakan Recep Tayyip Erdoğan da, Milli Eğitim Bakanı Hüseyin Çelik'i genel merkeze çağırarak, "çözüm bulunması" yönünde talimat verdi. YÖK ve imam hatip tasarılarının "gerginliği artırmamasını ve uzlaşma sağlanmasını" isteyen Erdoğan'ın, bugün saat 10.00'da Üniversitelerarası Kurul Başkanı Ayhan Alkış'la bazı rektörleri kabul ederek kesilen müzakerelerin devamı için uzlaşma zemini arayacağı bildirildi. 
   
   
</TEXT>
</DOC>
