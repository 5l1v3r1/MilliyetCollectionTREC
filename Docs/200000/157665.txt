<DOC>
<DOCNO> 157665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo22.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de sıra kongre ve transferde... 
</HEADLINE>
<TEXT>

     Deplasmanda Göztepe'yi 3-2 yenerek, ligde kalmayı matematiksel olarak garantileyen Denizlispor'da sıra, kongre tarihini belirlemeye ve transfer çalışmalarına geldi. 
     Profesyonel Futbol Şubesi Sorumlusu Feridun Basmacı, Denizlispor'un hiç yoktan küme düşme sıkıntısına sürüklendiğini, Göztepe galibiyetiyle bu dönemin sona erdiğini söyledi. 
     Bu sezon Süper Ligde Ege takımlarının düştüğü duruma üzüldüklerini kaydeden Basmacı, ''Keşke Göztepe ligde kalabilseydi, Altay düşme korkusundan uzak olsaydı. Bu 2 takımın durumuna üzülüyoruz. Ama bizim yapabileceğimiz bir şey yok'' diye konuştu. 
     
     TRANSFER GÖRÜŞMELERİ BAŞLAYACAK 
     Transfer görüşmelerine önümüzdeki günlerde başlayacaklarını bildiren Basmacı, kaleci Süleyman, Hakan Çimen, Serdal ve Ali Tandoğan'ın sözleşmelerinin sezon sonunda biteceğini, bu futbolcularla oturup konuşacaklarını belirtti. 
     Mustafa Özkan'ın 1 yıl daha opsiyonlu sözleşmesi bulunduğunu, ancak durumunun henüz netlik kazanmadığını ifade eden Basmacı, şöyle konuştu 
     ''Hocamızla oturup konuşacağız. Onun vereceği rapor doğrultusunda kadromuz ve transfer listemiz şekillenecek. Futbolcular artık 30-40 milyar lira fazla para alacağım diye oynadığı kulübü bırakıp gitmemeli. Bakın küme düşen Göztepe ve Kocaelispor'un kadrolarına, Süper Lig standartlarında. Ama ekonomik olarak düştükleri sıkıntı onları bu duruma getirdi. Rakamların altından kalkamadılar. Futbolcular da bunun bilincine varmalı, futbol oynadıkları kulüplerin bütçesini çok fazla zorlamamalı.'' Sezon sonuna kadar Denizlispor'un futbolculara 750 milyar lira ödemesi gerektiğini açıklayan Basmacı, Denizlispor'un transfer bütçesinin vilayet, belediye ve işadamlarının katkısına göre belirleneceğini kaydetti. 
     Kongreyle ilgili kararın fazla uzatılmamasından yana olduğunu dile getiren Feridun Basmacı, '' Biz daha iyi iş yapacağız diyen olursa, buyursun gelsin. Kimsenin önüne geçmeyiz. Biz Denizlispor'a ipotek koymadık'' dedi. 
     
</TEXT>
</DOC>
