<DOC>
<DOCNO> 162583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/siyaset/siy00.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kara paraya el konsun' 
</HEADLINE>
<TEXT>

TBMM Yolsuzlukları Araştırma Komisyonu'nda konuşan Eski Maliye Bakanı Zekeriya Temizel, "Hortumcuları asmayalım ama toplumun geleceğini çalamayacak hale getirelim" önerisi yaptı 
     SALİHA ÇOLAK Ankara 

     Eski Maliye Bakanı ve eski Bankacılık Düzenleme Denetleme Kurulu Başkanı Zekeriya Temizel, TBMM Yolsuzlukları Araştırma Komisyonu'na "Hortumcuları, at hırsızları gibi asmayalım ama toplumun geleceğini çalamayacak hale getirelim" önerisinde bulundu. Yolsuzlukların tamamının belgeye dayandığını belirten Temizel, BDDK'nın ülke şartlarına göre düzenlenmediğini 57. hükümetin liderlerine anlattığını ancak bir şey yapılmadığını söyledi. 
     Temizel'in komisyondaki konuşmasından satırbaşları şöyle 
     "Kasım ve Şubat krizlerinin nedeni 1994 krizidir. Hazine iç borçlanmaya gitti. Türk bankacılık sisteminde açık pozisyonlar kapatılamadı. Türkiye, 20 yılda 226 milyar dolar faiz gibi ağır bir fatura ödedi. 
     BDDK'nın kuruluşunda eksiklikler vardı. Bir ülkede iyi işleyen bir sistemi getiriyorsunuz ama uymuyor. Ülke şartlarına göre düzenlenmesi gerekiyor. Alınması gereken önlemleri koalisyon partilerinin genel başkanlarına, 2 - 3 saat anlattım. Üçü de 'haklısın' dedi ama fiilen bir şey yapmadı. 
     
     Belgeli soygun 
     Türkiye'de yolsuzluğun nedeni tamamıyla devletten bireye kaynak aktarılmasıdır. Yolsuzlukların tamamına yakını da belgeye dayanıyor. 
     Kişisel malvarlıklarına el konulması gerekiyor. Kişiler şirket tüzelkişiliğinin arkasına saklanıyor, tahsilat güçleşiyor. 
     Çocukken kovboy filmlerinde at hırsızlarını neden astıklarını anlayamazdım. Büyüyünce anladım çölde at, bir adamın hayatı demek. Atı çalan, o adamın hayatını da çalıyor. Asalım demiyorum ama nasıl onları at çalamaz hale getiriyorlar, bizim de toplumun geleceğini çalanları çalamaz hale getirmemiz gerekiyor. Bence, 1 yılın üzerinde ceza gerektiren ekonomik suçları işleyenlerin parası kara para sayılıp el konulmalı." 
     Temizel, ekonomik suç işleyenlerin kamuoyunu yönlendirebilecek medya organlarını elinde bulundurmasının yolsuzlukla mücadeleyi engellediğine dikkat çekerek, "Bu dönem mutlaka medya organlarını elinde bulunduranların ekonomik faliyetleriyle medya faliyetlerinin birbirinden ayrılması gerekiyor" dedi. 

</TEXT>
</DOC>
