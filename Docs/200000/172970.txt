<DOC>
<DOCNO> 172970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sondun18.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövülerek komaya giren Fransız oyuncu Trintignant öldü 
</HEADLINE>
<TEXT>

     Litvanya'da kaldığı otelde feci şekilde dövülerek komaya giren ve dün uçakla Vilnius'dan Fransa'ya getirilen Fransız oyuncu Marie Trintignant öldü. 
     Falcon tipi ambulans uçakla dün Fransa'nın başkenti Paris'e getirilmesinden sonra ambulansla Neuilly-sur-Seine'deki Hartmann hastanesine kaldırılan oyuncunun beyin ödemi sonucu öldüğü açıklandı. 
     Oyuncuyu Vilnius'da ameliyat eden doktor Stephane Delajoux, dün Trintignant'ın ''geri döndürülemez derin koma halinde'' olduğunu açıklamış ve ''Gerçekten hiçbir umut yok'' demiş, Vilnius'da Fransız oyuncuya pazar günü ilk ameliyatı yapan doktor Robertas Kvascevicius da dün, Trintignant'ta yaklaşık 2 gün önce beyin ölümü gerçekleştiğini belirtmişti. 
     Fransa-Litvanya ortak yapımı ''Colette'' adlı filmin çekimleri için geçen ay başından bu yana Vilnius'da bulunan Trintignant, rock grubu Noir Desir'in solisti olan sevgilisi Bertrand Cantat ile pazar günü tartıştıktan sonra hastaneye kaldırılmış, Cantat da gözaltına alınmıştı. 
     
     TRINTIGNANT'IN SANAT YAŞAMI 

     Litvanya'da kaldığı otelde feci şekilde dövülerek komaya giren, dün uçakla Vilnius'dan Fransa'ya getirilen ve bugün beyin ödemi sonucu hayata veda eden Fransız Marie Trintignant, erken yaşlarda sahne tozu yutmaya başlayan bir oyuncuydu. 
     Fransız oyuncu Jean-Louis Trintignant ile yönetmen Nadine'in kızı olan 41 yaşındaki oyuncu, ilk kez 4 yaşında annesinin yönettiği ''Mon Amour, Mon Amour'' Aşkım, Aşkım filminde rol aldı. 
     Aslında veteriner olmak isteyen ve 7. sanat olan sinemada utangaçlık çektiğinden yakınan Trintignant, 1971 ve 1978'te yine annesinin yönettiği filmlerle sinema kariyerine devam etti. 
     30 kadar uzun metrajlı filmde oynayan Trintignant, ''tuhaf, şaşırtıcı'' rollerin ilgilisini çektiğini ''garip kahramanları'' oynamayı sevdiğini söylüyordu. Birçok tiyatro piyesinde de rol alan Marie Trintignant, televizyon filmi çekmiş ve reklamlarda sesini kullanmıştı. 
     1984'te ''Televizyon ve sinema aynı meslek'' diyen oyuncu, feminist kadın figürünü canlandırmayı seviyordu. 1999'daki ''Kadınların zaferi ya da acısı'' Victoire ou la douleur des femmes adlı filmde kürtaj taraftarı bir kadını canlandırmıştı. 
     Annesi Nadine'in televizyon için çektiği ''Colette'' adlı Fransız-Litvanya ortak yapımı filmde büyük oğlu ile oynayan Marie Trintignant, 4 erkek çocuk annesiydi. 
     

     
</TEXT>
</DOC>
