<DOC>
<DOCNO> 169588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur02.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Amerikalılar, Süleymaniye'de aldığı belgeleri iade etti" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türk askerlerinin Kuzey Irak'ta Amerikan askerleri tarafından gözaltına alınması sırasında Süleymaniye'de el konulan belgelerin Türk tarafına iade edildiğini söyledi. 
     Fransa Devrimi'nin 214. yıldönümü milli bayramı için düzenlenen resepsiyonda gazetecilerin sorularını yanıtlayan Gül, el konulan Türk irtibat heyetinin belgelerinin akıbetiyle ilgili soruyu, ''Bizim bürolarımızdan alınan şeyler iade edildi'' şeklinde yanıtladı. 
     Dışişleri Bakanı ve Başbakan Yardımcısı Gül, iki tarafın gayet iyi çalışma yaptığını, iki müttefik ülkenin nasıl çalışırsa o şekilde çalıştığını belirterek, ''Netice de ortaya çıktı. Ne sebep oldu, nasıl oldu bu işler, o da ortaya çıktı. Tabii bunların da gereği yapılacaktır'' dedi. 
     Amerikalıların en üst seviyede bu işi ele aldığını söyleyen Dışişleri Bakanı Gül, ''Her şey didik didik edildi. Sadece burada değil, orada da ABD'de çalışıldı. Bunun neticesinde tabii ki bir açıklama olacak. Onu da görürsünüz yarın'' diye konuştu. 
     Gül, açıklamanın nasıl yapılacağı, içeriğinin nasıl olabileceğiyle ilgili soruyu da ''Açıklanınca görürsünüz'' diye yanıtladı. 
     
</TEXT>
</DOC>
