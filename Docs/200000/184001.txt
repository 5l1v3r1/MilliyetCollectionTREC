<DOC>
<DOCNO> 184001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/guncel/gun02.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ODTÜ'de Bakan'a defol 
</HEADLINE>
<TEXT>

   Devlet Bakanı Tüzmen, katıldığı ODTÜ açılışında 'Defolun buradan' diye bağıran öğrenciye, 'Bu çıkışınız nostalji' diye tepki gösterdi 
      ANKARA Milliyet 

   
   ODTÜ'nün 2003-2004 eğitim öğretim yılı açılış töreni öğrenci protestolarına sahne oldu. Törene katılan Devlet Bakanı Kürşad Tüzmen'e "Üniversitemizden defolun" diye bağıran öğrenci Özge Keleş, bakanın sert tepkisiyle karşılaştı. 
   
   Kürsüye gelirken başladı 
   Kültür ve Kongre Merkezi'ndeki törene ODTÜ mezunları Tüzmen, Enerji ve Tabii Kaynaklar Bakanı Hilmi Güler, Rektör Prof. Dr. Ural Akbulut, akademisyenler ve öğrenciler katıldı. Tüzmen kürsüye geldiği sırada Keleş, "Bu halkı Irak'a gönderemeyeceksiniz. Sermayeniz peşinde Amerika'ya gitmeyeceğiz. Yalanlarınıza burada devam edemezsiniz. Defolun üniversitemizden" diye bağırdı. 
   
   "68 kuşağından geldik" 
   Keleş'e "Son kısmını geri al" diye seslenen Tüzmen, Keleş'in çıkışını "nostalji" olarak gördüğünü söyledi. Keleş'in "nostalji değil" diye bağırması üzerine Tüzmen tepki göstererek, "22 yıl önce mezun oldum, sen daha yeni geldin. Üniversitede dinlemeyi öğreneceksin. Hayatının sonuna kadar dinlemeyi öğren" dedi. Güler de "meşhur 68 kuşağından geldiklerini" belirterek, "Üniversitede kaybettiğimiz iki ayrı görüşe mensup kişiler eğer bugün yaşıyor olsaydı, Türk siyaseti çok daha renkli, canlı ve başarılı olacaktı" yanıtını verdi. Akbulut kürsüye geldiği sırada da öğrenci Mahir Akkaya düdük çalarak, "YÖK yasa taslağının Meclis'ten geçmesini istemiyoruz. Özerk, demokratik ve anadilde eğitim talep ediyoruz" diye bağırdı. 
   
   
</TEXT>
</DOC>
