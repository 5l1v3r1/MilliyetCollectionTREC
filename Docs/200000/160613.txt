<DOC>
<DOCNO> 160613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur08.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde geçen yıla göre yüzde 25 kan kaybı var... 
</HEADLINE>
<TEXT>

     Irak Savaşıyla birlikte yara alan Türk turizminde kan kaybı sürüyor. Mayıs ayında Antalya'ya havayoluyla gelen turist sayısı, geçen yılın yüzde 25 gerisinde kalırken, yılbaşında bu yana turist kaybı da yüzde 23'ü buldu. 
     Antalya Uluslararası Havalimanı Dış Hatlar Terminal İşletmeciliği A.Ş. İstatistik Bürosu'ndan alınan bilgiye göre, Mayıs ayında Antalya'ya 2 bin 214 charter seferiyle 397 bin 865 yolcu geldi. Antalya'ya geçen yılın Mayıs ayında 3 bin 286 charter seferiyle 0 bin 684 turist gelmişti. Bu rakamlara göre, Mayıs ayında Antalya'ya gelen uçak sayısı bir önceki yıla göre yüzde 33, yolcu sayısı da yüzde 25 oranında düşüş gösterdi. 
     
     OCAK-MAYIS DÖNEMİNDEKİ DURUM 

     Antalya Uluslararası Havalimanı'na 2002'nin Ocak-Mayıs döneminde 8 bin 80 charter seferiyle 1 milyon 234 bin 437 turist gelmişti. Bu yılın Ocak-Mayıs döneminde ise Antalya Havalimanı'na yüzde 22 eksilmeyle 6 bin 320 uçak indi ve bu uçaklarla gelen yolcu sayısı geçen yılın yüzde 23 eksiğiyle 950 bin 796'da kaldı. 
     Turizmciler, Antalya'ya geçen yıl 4 milyon 950 bin turist geldiğini hatırlatarak, gelen turist sayısındaki düşüşün yıl sonuna kadar aynı oranı koruması durumunda, Antalya'ya 2003'te toplam 4 milyon civarında turist gelmesinin beklendiğini ifade ettiler. 
     Turizmciler, turist sayısında yüzde 23 oranında azalmaya karşılık, Antalya'daki turistik yatak kapasitesinin geçen yıla göre yüzde 10 civarında arttığına da dikkati çekerek, otellerin doluluk ve karlılık oranının gelen yolcu sayısından daha fazla düşüş gösterdiğini vurguladılar. 
     
     YILIN İLK 2 AYI ÇOK PARLAKTI 

     2003'e büyük umutlarla ve 6 milyon turist rakamını yakalama umuduyla giren Antalyalı turizmciler, yılın ilk iki ayı olan Ocak ve Şubat'ta gelen turist sayısına bakarak, bu beklentilerinin de aşılabileceği umuduna kapılmışlardı. 
     Antalya'ya 2003'ün Ocak ayında gelen uçak sayısı 2002'nin Ocak ayına göre yüzde 59, yolcu sayısı ise yüzde 71 artış göstermişti. Turist ve uçak sayısı Şubat ayında da artmaya devam etmişti. Şubat'ta Antalya'ya gelen uçak sayısı yüzde 14, yolcu sayısı ise yüzde 15 oranında artmıştı. 
     ABD'nin Irak topraklarına girmesiyle birlikte ise turizmde her şey tersine dönmüştü. Mart'ta gelen uçak sayısı yüzde 31, yolcu sayısı yüzde 23 oranında düştü. Kan kaybı Nisan ayında da sürmüş, bir önceki yılın nisan ayına göre uçak sayısı yüzde 36, yolcu sayısı da yüzde 34 oranında azalmıştı. 
     
</TEXT>
</DOC>
