<DOC>
<DOCNO> 161281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo32.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bak postacı koşuyor 
</HEADLINE>
<TEXT>

     Kayseri'de yapılan Türkiye Posta Dağıtıcıları Yürüyüş Yarışması'nda, bayanlarda Nebahat Atasoy ile erkeklerde Sabahattin Tatar birinciliği elde etti. 
     Bahar Caddesi parkurunda yapılan bayanlar 5 kilometre yarışına, 7 ilden 15 postacı katıldı. Yarışmada birinciliği, 33 dakika 46 saniyelik derecesi ile Trabzon'dan Nebahat Atasoy, ikinciliği 35 dakika 36 saniye ile İstanbul'dan Nesrin Kozak, üçüncülüğü de 35 dakika 46 saniye ile Hatay'dan Emine Abdürrezzakoğlu kazandı. 
     Bahar ve Emre Caddeleri parkurunda yapılan erkekler 10 kilometre yarışına ise 20 ilden 49 sporcu katıldı. Yarışmada Balıkesir'den Sabahattin Tatar 44 dakika 14 saniyelik derecesiyle birinci, yine Balıkesir'den Rüya Atlı 45 dakika 21 saniye ile ikinci, Diyarbakır'dan Askeri Aktan 45 dakika 26 saniye ile üçüncü, Kayseri'den Ferit Filiz 45 dakika 33 saniye ile dördüncü, Aydın'dan Mehmet Akgül 45 dakika saniye ile beşinci oldu. 
     Bayanlarda 1 postacı yarışmayı tamamlayamazken, erkeklerde geçen yıl Balkan üçüncüsü olan Suat Ersoy, hatalı yürüdüğü gerekçesiyle diskalifiye edildi. 
     PTT Yönetim Kurulu Başkanı ve Genel Müdürü İbrahim Şahin, ödül töreninde, hedeflerinin sürat, güvenilirlik ve özel sektör mantığı ile hizmet olduğuna işaret ederek, bunları sağladıkları taktirde rakiplerinin kendilerini hiçbir şekilde etkilemeyeceğini kaydetti. 
     Yürüyüşün, gönderileri en kısa zamanda yerine ulaştırabilecek konumda olduklarının bir teminatı olduğunu anlatan Şahin, sporcularından geçen yıl olduğu gibi bu yıl da derece beklediklerini söyledi. 
     Vali Nihat Canpolat ise 32. Balkan Ülkeleri Posta Dağıtıcıları Yürüyüş Şampiyonası'na da ev sahipliği yapmak istediklerini ifade ederek, Türkiye'ye gelecek postacıları tarihi ve doğal güzellikleri birarada barındıran Kayseri'de misafir etmekten büyük mutluluk duyacaklarını anlattı. 
     Yarışmada derece giren postacılara kupa verildi, Kayseri Ticaret Odası Başkan Vekili Asaf Mehmetbeyoğlu kilim, Organize Sanayi Bölgesi Yönetim Kurulu Başkanı Ahmet Hasyüncü de altın hediye etti. 
     Bayanlarda ilk 3, erkeklerde ise ilk 5 dereceyi elde eden sporcular, Eylül ayı sonunda yapılacak Balkan Şampiyonası'na katılacak. 
     PTT Genel Müdürlüğü Kültür ve Spor Şube Müdürü Mehmet Yanak, Balkan Şampiyonası'nın yapılacağı ilin henüz belirlenmediğini, aday olan kentlerde incelemelerde bulunduklarını bildirdi. 
     Yanak, şampiyonaya 10 ülkeden yaklaşık 80 sporcunun katılacağını belirtti. 
     
</TEXT>
</DOC>
