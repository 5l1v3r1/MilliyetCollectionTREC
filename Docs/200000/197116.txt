<DOC>
<DOCNO> 197116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur38.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalı saldırılar için 4 kişilik savcı heyeti oluşturuldu... 
</HEADLINE>
<TEXT>

     Levent'teki HSBC Bank Genel Müdürlüğü binası ve Beyoğlu'ndaki İngiltere'nin İstanbul Başkonsolosluğu önündeki bombalı saldırıları soruşturan İstanbul DGM Cumhuriyet Başsavcılığı bünyesinde, 4 kişilik savcı heyeti oluşturuldu. 
     Alınan bilgiye göre, patlamaların ardından olaya el koyan İstanbul DGM Cumhuriyet Başsavcılığı, soruşturmayı sürdürüyor. 
     Toplanan deliller doğrultusunda devam eden adli soruşturma, Başsavcılık'ta görevli 4 cumhuriyet savcısından oluşan bir heyet tarafından yürütülüyor. 
     Geçtiğimiz cumartesi günü Neve Şalom ve Beth İsrael sinagoglarına yönelik bombalı saldırılara ilişkin soruşturma da, İstanbul DGM'de ayrı bir Cumhuriyet savcısı tarafından gerçekleştiriliyor. 
     Yetkililer, her iki soruşturmaya ilişkin konulan yayın yasaklarını ihlal ettikleri gerekçesiyle bazı basın-yayın kuruluşları hakkında, ilgili savcılıklara suç duyurularında bulunulduğunu da kaydettiler. 
     
</TEXT>
</DOC>
