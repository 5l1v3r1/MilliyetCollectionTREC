<DOC>
<DOCNO> 158753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/dunya/dun01.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz'den TSK'ya suçlama 
</HEADLINE>
<TEXT>

ABD Savunma Bakan Yardımcısı, TSK'nın Irak konusunda liderlik gösteremediği eleştirisini yinelerken, AKP'ye de destek mesajı gönderdi 
     WASHINGTON Milliyet 

     ABD Savunma Bakan Yardımcısı Paul Wolfowitz, Türk Genelkurmayı'na yönelik eleştirilerini sürdürüyor. Türk Silahlı Kuvvetleri'nin TSK Irak konusunda kendisinden beklenen liderliği gösteremediği yönündeki saptamasını yineleyen Wolfowitz, bu konuda daha önce CNN Türk'e yaptığı açıklamasının, Türkiye'deki demokratik işleyişe gölge düşüren bir yön taşımadığını, aksine kendisinin "AKP hükümetinin destekçisi" olduğunu bildirdi. 
     
     'Ordu desteklemeliydi' 
     Wolfowitz, bu görüşlerini "Boston Globe" gazetesine yazdığı bir mektupta dile getirdi. 
     Gazetede iki gün önce yayımlanan H.D.S. Greenway imzalı makalede, CNN Türk'e yaptığı açıklamaların eleştirilmesi üzerine, kendisini savunan Wolfowitz'in sözleri şöyle "Greenway'in de, benim de desteklediğimiz Türkiye'deki yeni seçilmiş sivil hükümet, Türk ordusundan, hükümetin, en yakın müttefiki olan ABD'nin yanında yer alma kararına destek bildirmesini istemişti. Ordu, bu ulusal güvenlik meselesinde görüşünü açıklamış olsaydı, Türkiye'nin uluslararası ilişkilerine müdahale etmiş değil, aksine, yeni sivil hükümete destek vermiş olacaktı." Wolfowitz mektubunda, Dışişleri Bakanı Abdullah Gül'ün kendisinin CNN Türk'e yaptığı açıklamaların tam metnini okuduğunu da vurguladı ve "Dışişleri Bakanı Gül, benim Türk demokrasisine kuvvetle destek verdiğimi anladı" dedi. 
     Wolfowitz, kendisinin uzun bir süredir, Ortadoğu'da Müslüman, demokratik, ılımlı ve Batı yanlısı bir hükümetin mümkün olduğuna inandığını ve bu inancını Abdullah Gül'ün de bildiğini ifade etti. 
     

</TEXT>
</DOC>
