<DOC>
<DOCNO> 167980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun02.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Columbia uzay mekiği neden düştü .. İşte ihtimaller 
</HEADLINE>
<TEXT>

     Columbia uzay mekiğinin Dünya'ya dönüşü sırasında parçalanmasına, kalkışta roketlerden kopan köpük parçasının sol kanada çarpmasının neden olduğu görüşü giderek ağırlık kazanıyor. 
     Kazayı soruşturan ekip adına açıklama yapan Scott Hubbard, mekiğin kalkış ortamı yaratılarak yapılan son deneyin, Columbia'nın kaybedilmesine yol açan nedeni büyük olasılıkla ortaya çıkardığını belirtti. Hubbard, bunu ''kuvvetli kanıt'' olarak niteledi. 
     San Antonio'daki Southwest Araştırma Enstitüsü'nce yapılan son simülasyonda, 900 gramdan hafif bir köpük parçası bir nitrojen silahıyla saatte 850 km. hızla fırlatılarak, Atlantis uzay mekiğinden alınan bir kanat paneline atıldı. 
     Deneyin sonucunda, Columbia gibi 27 kez yörüngede görev yapan Atlantis'ten alınan kanat panelinde 46 cm. çapında bir delik oluşurken, deneyi izleyen bazı uzmanlar oluşan hasardan ötürü gözlerine inanamadılar. 
     Daha önce kalkış ortamı yaratılmadan yapılan deneylerde de köpük kanada zarar vermiş, ancak bu denli hasar oluşmamıştı. 
     Hubbard, büyük olasılıkla Columbia mürettebatının kabinden hasarı göremediklerini ve sol kanattaki deliğin NASA'nın yerdeki kameralarının dikkatinden kaçtığını kaydetti. 
     NASA mühendisleri, atmosfere girdiği sırada mekiğin içine dolan aşırı sıcak gazların Columbia'nın parçalanmasına yol açtığını düşünüyor. 
     Columbia uzay mekiği 1 Şubat'ta Dünya'ya dönüşü sırasında Lousiana ve Texas eyaletleri üzerindeyken parçalanmış, mekikteki 7 astronot ölmüştü. 
     
</TEXT>
</DOC>
