<DOC>
<DOCNO> 187652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/siyaset/siy01.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklılara ramazan erzakı gönderilecek 
</HEADLINE>
<TEXT>

   Türkiye işgalci görüntüsü yaratmamak için Irak'ta halkın gönlünü kazanacak adımlar atacak. İlk olarak ramazan erzakı taşıyan Kızılay yardım konvoyları gönderilecek... 
   siy01.jpg 

   ÖNDER YILMAZ Ankara 

   
   Irak'a asker gönderme kararı alan Türkiye, "işgalci" görüntüsü vermemek için başlatacağı sivil harekatın ilk adımını "ramazan erzakı" göndererek atacak. Kızılay'a ait TIR'larla Bağdat'a kadar uzanacak yardım konvoyu, 13 Ekim'de yola çıkacak. Hükümetin, Türk askerine yönelik olası tepkileri azaltmak ve bölge halkının gönlünü kazanmak amacıyla, Dışişleri Bakanlığı koordinasyonunda başlattığı "sivil harekat"ın ilk adımını, AKP ve CHP'li milletvekilleriyle Kızılay'ın Irak'a göndereceği yardım konvoyu oluşturacak. Dışişleri ve Sağlık bakanlıkları, Kızılay ve AKP'li milletvekilleri arasında iki gündür süren toplantılarda Iraklılara götürülecek yardım ele alındı. Iraklılara ramazan boyuca iftar ve sahur yemeği çıkarılması fikri, damak zevkinin yakalanamayacağı ve organizasyonu zorlaştıracağı gerekçesiyle reddedilince, kuru gıdayla sıcak ekmek yardımı benimsendi. Doktor, ilaç ve tıbbi malzeme yardımı yapılması da kararlaştırılırken, Dışişleri Bakanlığı'nın Irak yönetimiyle protokol işlemlerini tamamlaması için görüş birliği sağlandı. Bağdat'ın en büyük hastanesi olarak bilinen Razi Hastanesi'nin yıkım işlemini de tamamlayan Türkiye, AKP'li milletvekilleri Turhan Çömez, Cevdet Erdöl ile CHP'li Hüseyin Özcan'ın katılımıyla 17 Ekim'de temel atma törenini gerçekleştirecek. 
   
   Arap dünyasına lobi 
   Dışişleri Bakanı Abdullah Gül, Arap Birliği Genel Sekreteri Amr Musa'ya bir mektup göndererek Türkiye'nin Irak'a gidiş nedenlerini izah etti ve destek istedi. Arap ülkelerinin büyükelçilerini Dışişleri Bakanlığı'na çağıran Müsteşar Ziyal'ın "Irak'ın istikrarı için gideceğiz. Elinizden gelen yardımı yapın" mesajı verdiği öğrenildi. 
   
   Erdoğan Irak ana arteriyiz    ŞÜKRAN PAKKAN İstanbul 

   Başbakan Recep Tayyip Erdoğan, Irak'ta su ve elektriğin bulunmadığını, altyapının tamamen bozulduğunu belirterek, "Bütün bunların yeniden onarımında Türkiye çok aktif görev alabilir. Türkiye adeta bu işin ana arteri durumundadır. İlaçlar, inşaat malzemeleri Türkiye'den gitmektedir. Ayrıca lojistik destek olarak Türk askeri bulunacaktır" diye konuştu. 
   40. Asya Pasifik Yayın Birliği ABU Genel Kurulu'na katılan Erdoğan, Türk askerinin Irak'a gidiş güzergahı ve bazı Kürt grupların Türk askerini istemediği yönündeki açıklamalarla ilgili olarak Genelkurmay'a yetki verdiklerini dile getirdi. Erdoğan, "Güvenlik sağlanmadıktan sonra adımlar atılmayacak" dedi. Erdoğan sözlerini şöyle sürdürdü "Türk askeri Irak halkının huzuru için gidiyor. Huzur için gidecek askere olumsuz yaklaşmak kabul edilebilir bir şey olamaz. ABD ile bizim herhangi bir pazarlığımız, yok. Bundan sonrakiler teknik konulardır." 
   
   ABD heyetleri teşekküre geldi    ELÇİN ERGÜN Ankara 

   Türkiye'nin asker gönderme kararı sonrasında ABD'den heyetler Ankara'ya teşekkür ziyaretleri başlattı. Başbakan Yardımcısı Mehmet Ali Şahin ise "Irak harek tı ABD'ye 100 milyar dolara patladı" diyen ABD Temsilciler Meclisi Üyesi Jim Saxton'a "Bölgede istikrar sadece güvenlikle sağlanmaz. İnsani koşulların iyileştirilmesi için yatırım yapılmalı" uyarısında bulundu. Şahin, kendisini ziyaret eden Saxton'a ittifak güçlerine tepkilerin arttığını ve insani tedbirlerin bir an önce artması gerektiğini söyledi. Saxton da, ABD'ye döndüğünde insani yardımlara ilişkin 80 milyar dolarlık bütçenin ele alınacağını kaydetti. Türkiye'ye PKK KADEK konusunda da destek verilmesi gerektiğini belirten Saxton, asker gönderme kararını "İlişkilerin seyri memnuniyet verici. Gösterilen duyarlılık için Türkiye'ye teşekkür ediyoruz" diye değerlendirdi. ABD Senatosu'ndan Mitch McConnell başkanlığında bir heyet de dün akşam saatlerinde Ankara'ya geldi. 
   
   
</TEXT>
</DOC>
