<DOC>
<DOCNO> 195445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/yasam/yas01.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafe yangınına dokuz kurban 
</HEADLINE>
<TEXT>

   İzmir Bornova'da bir kafeteryada elektrik panosundaki arızadan çıkan yangın, 5'i kadın 9 kişinin ölümüne yol açtı 
      İZMİR DHA 
   
   İzmir'in Bornova ilçesindeki kafeteryada çıkan yangında 9 kişi yaşamını yitirdi, 5 kişi de yaralandı. 
   Süvari Caddesi'ndeki Hasan ve Kemal Akkuş kardeşlere ait "Nağme" adlı kafeteryada dün 21.00 sıralarında yangın çıktı. 
   İlk belirlemelere göre elektrik panosundaki arızadan kaynaklanan yangın, kısa sürede elyaf malzemeden oluşan dekorasyona sıçradı. Hızla büyüyen alevler, ahşap sandalye ve masaları da tutuşturdu. 
   Kafeteryadaki yaklaşık 50 müşteri, panikle çıkış kapısına yöneldi. Müşterilerin çoğu dışarı çıkarken, kafeteryanın iç bölümünde kalan 5 müşteriyle 4 personel mutfağa sığındı. 
   
   Mutfakta sıkıştılar 
   İtfaiye yangını kısa sürede, yakındaki kolonya deposuna sıçramadan kontrol altına alırken, kafeteryanın bulunduğu apartman ile yan binalarda oturanlar tahliye edildi. 
   Mutfak bölümüne giren itfaiye ekipleri, bir kısmı yanarak bir kısmı da dumandan zehirlenerek ölen 4'ü kadın 9 kişinin cesediyle karşılaştı. Yaralanan 5 kişi ise Ege Üniversitesi Hastanesi'nde tedaviye alındı. Kundaklama olasılığını da göz önüne alan polis ile itfaiye erlerinden oluşan özel ekip, yangının çıkış nedeninin netleştirilmesi için çalışmalara başladı. 
   Yangında ölenlerden beşinin Burhan Turan, Ercan Girgin, Nazan Yavuz, Erhan Tekin ve Fatma Çarıklı olduğu tespit edildi. Bir çocuk babası Turan ile Çarıklı'nın kafeterya personeli olduğu saptandı. 
   İzmir Valisi Yusuf Ziya Göksu, yangının çıktığı kafeteryaya genelde üniversiteli gençlerin gittiğini belirterek, "Müşteriler alevlerden kaçmak isterken arka tarafa doğru ilerlemiş. Buradaki gaz tüpünün borusunun da erimesi sonucu gazın dışarda alev yaratması içerdekilerin çıkamamasına neden olmuş" diye konuştu. 
   
   
   
   
</TEXT>
</DOC>
