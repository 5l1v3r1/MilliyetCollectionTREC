<DOC>
<DOCNO> 167213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/spor/spo15.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Rüştü sevinci      MİLLİ Takım'ın yeni sponsoru Nike'in mağaza açılışına katılan Real Sociedadlı Nihat Kahveci, Rüştü'nün Barcelona'ya transfer olmasına çok sevindiğini söyledi. Nihat, "Rüştü ağabey Türkiye'yi en iyi şekilde temsil edecektir" dedi. 
     
Pedallar hazır      GELENEKSEL Fransa Bisiklet Turu, yarın koşulacak 6,5 kilometrelik başlangıç etabıyla start alacak. 27 Temmuz'a kadar devam edecek ve 20 etaptan oluşan 3 bin 247 kilometrelik yarışta Lance Armstrong, Jan Ullrich gibi Dünya'nın önde gelen pedalları da şampiyonluk mücadelesi verecek. 
     
Bursaspor ısınıyor      BURSASPOR, Hagi yönetiminde dün yaklaşık iki saat süren antrenmandan sonra yorgunluktan havuza girdi. İtalyan Kondisyoner Giovanni gözetiminde önce düz koşu yapan futbolcular, daha sonra kondisyon ağırlıklı çalışma yaptı. Antrenmana, ülkelerinden dönmeyen Brezilyalı Junior ve Romanyalı Ganea ile sakatlıkları süren Tayfur, Mustafa Er ve Yakup katılmadı. 
     
Sercan imzaladı      DENİZLİSPOR, daha önce prensip anlaşmasına vardığı gurbetçi Sercan Güvenışık'la mukavele imzaladı. Alman 2. Lig kulüplerinden Duisburg'da geçen sezon 22 maçta 8 gol atan 23 yaşındaki Sercan, 2 yıllık sözleşmeye imza attı. Takım kaptanlığına İsmet getirilirken, futbolculara 300 milyar lira dağıtıldı. 
     
İnatçı Gençler      GENÇLERBİRLİĞİ avukatı aracılığıyla kendileriyle ön protokol imzaladıktan sonra Fenerbahçe'ye transfer olan Aureilo'yu Futbol Federasyonu kanalıyla FIFA'ya şikayet etti. Kırmızı - Siyahlı ekip, Aurelio'nun, protokol maddesine göre anlaşmadan vazgeçerse, 1 milyon dolar tazminat ödemeyi taahhüt ettiğini belirterek, bu paranın kendilerine ödenmesini istedi. 
     
Savunmacı ama golcü      ÇAYKUR Rizespor'un Macaristan'ın Ferencvaros takımından transfer ettiği Atilla Dragoner, "Savunma futbolcusuyum, ama her sezon 9 - 10 kafa golüm var" dedi. Macaristan Milli Takımı'nın da liberosu olan Atilla, "Türk kültürünü kendime çok yakın görüyorum. Türkiye'de uzun süreli kalmak ve başarılı olmak istiyorum" diye konuştu. 
     
Avrupa sınavı      OPTİMİST Sınıfı Avrupa Yelken Şampiyonası'nda Türkiye'yi temsil edecek 4 sporcu Hırvatistan'a gitti. 5 - 12 Temmuz'daki şampiyonaya Türkiye adına, Barbaros Tuna, Reşat Yalaz, Yağmur Kaldırımcı ve Deniz Ertekin katılacak. 
     

</TEXT>
</DOC>
