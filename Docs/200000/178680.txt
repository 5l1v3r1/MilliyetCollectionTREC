<DOC>
<DOCNO> 178680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun32.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda parlamontesu Irak konusunda bölündü... 
</HEADLINE>
<TEXT>

     Hollanda hükümetinin, Irak'ın işgal edilmesi sırasında ABD ve İngiltere'ye verdiği destek, sol partiler tarafından eleştirildi ve hükümet inandırıcılığını yitirmekle suçlandı. 
     Parlamentoda Irak konusunda bugün yapılan tartışmalar sırasında söz alan Sosyal Demokrat İşçi Partisi, Yeşil Sol ve Sosyalist Parti temsilcileri, hükümetin Irak'ın işgali sırasında ABD ve İngiltere'ye verdiği siyasi desteğin doğru bilgilere dayanmadığının ortaya çıktığını belirttiler. Parti temsilcilerine göre, hükümet, yalnızca ABD ve İngiltere'nin verdiği bilgileri parlamentoya sunmakla yetindi. 
     Hükümeti, Irak'la ilgili gelişmeler konusunda ABD ve İngiltere'nin peşinden gitmekle suçlayan sol partilere karşılık, koalisyon hükümetini oluşturan partilerle küçük sağ partiler, hükümeti haklı bulduklarını ve Irak'a verilen desteğin bugün de arkasında olduklarını bildirdiler. 
     Koalisyon ortağı Hıristiyan Demokratlar Birliği temsilcisi, sol partileri, iç politikada yangın çıkarmaya çalışmakla suçlayarak, Irak'taki kitle imha silahlarına ilişkin bilgiler yanlış bile olsa, Saddam'ın bu silahları yok etmeye yanaşmaması ve halkın bu diktatörden kurtulması açısından verilen desteğin doğru ve yerinde olduğunu savundu. 
     Dışişleri Bakanı Jaap de Hoop Scheffer de, hükümetin işgal güçlerine verdiği siyasi desteğin doğru olduğunu belirtti ve destek kararının, kitle imha silahlarının var ya da yok olmasına göre değil, BM Güvenlik Konseyi'nin aldığı 1441 sayılı karar çerçevesinde ve bu karardaki gerekçelere dayanılarak değerlendirilmesi gerektiğini kaydetti. 
     
</TEXT>
</DOC>
