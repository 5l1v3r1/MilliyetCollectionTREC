<DOC>
<DOCNO> 151331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sondun37.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev, tören alanından ayrıldı 
</HEADLINE>
<TEXT>

     Azerbaycan'ın başkenti Bakü'de düzenlenen bir tören sırasında iki kez rahatsızlanan Cumhurbaşkanı Haydar Aliyev, tören alanından ayrıldı. 
     Respublika Sarayı'nda Cemşit Nahçıvanski Askeri Lisesi'nin 30. kuruluş yıldönümü dolayısıyla düzenlenen tören sırasında 10-15 dakika arayla iki kez rahatsızlanan Aliyev'in, tören alanından dinç bir şekilde yürüyerek ayrıldığı gözlendi. 
     Aliyev'in rahatsızlandığı haberi üzerine çok sayıda vatandaş Respublika Sarayı önünde toplandı. Aliyev, aracına binmek üzere saraydan çıkarken, gülümseyerek kalabalığa el salladı. 
     Cumhurbaşkanı Aliyev, kürsüde konuştuğu sırada rahatsızlanmış, doktorların müdahalesinden sonra geri dönerek konuşmasına devam etmişti. 
     Adının açıklanmasını istemeyen bir davetli, Aliyev'in ilk rahatsızlığından sonra kürsüye döndüğünde ''Beni elektrik çarptı zannettim'' dediğini söyledi. 
     Bu arada, Respublika Sarayı'nda düzenlenen törende, ''törenin resmi bölümünün sona erdiği ve diğer etkinliklere geçileceği'' duyuruldu. Aliyev'in rahatsızlığıyla ilgili herhangi bir açıklama yapılmadı. 
     Salonda bulundukları halde, Aliyev'in rahatsızlanması üzerine dışarı çıkarılan gazeteciler, Cumhurbaşkanı'nın ayrılmasından sonra yeniden salona alındı. 
     





</TEXT>
</DOC>
