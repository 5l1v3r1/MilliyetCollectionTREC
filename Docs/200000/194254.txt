<DOC>
<DOCNO> 194254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sontur07.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneşte, son 100 yılın patlamalarından biri meydana geldi... 
</HEADLINE>
<TEXT>

     Çanakkale Onsekiz Mart Üniversitesi ÇOMÜ Rektör Yardımcısı, Astrofizik Araştırma ve Gözlemevi Müdürü Prof. Dr. Osman Demircan, güneşte 20 gün içinde son 100 yılın en büyük patlamalarından birinin yaşandığını söyledi. 
     Güneşin, özellikle doğu ufkunda büyük bir patlamanın meydana geldiğini belirten Prof. Dr. Demircan, ''Meydana gelen bu patlamanın yüzü dünyaya dönük değildi. Ancak güneşin dönmesi nedeniyle 1 hafta sonra patlama dünyaya yöneldi'' dedi. 
     Bu patlamalarda, tonlarca maddenin uzay boşluğuna dağıldığına işaret eden Prof. Dr. Demircan, şunları söyledi 
     ''Güneşte 400 bin kilometre yükseklikte meydana gelen patlamayla saniyede 700 kilometre hızla 100 bin ton madde uzay boşluğuna dağıldı. Bu maddelerden bazıları da dünyaya ulaştı. Ulaşan maddeler, atmosferi deforme ettiği gibi elektromanyetik alanlar üzerinde de olumsuz etkiler yarattı. Özellikle telefon ve telsiz frekansları bu durumdan oldukça fazla etkilendi.'' Prof. Dr. Demircan, uzaya yayılan maddelerin uzay araçları ve uydular üzerinde de baskı yarattığını belirterek, şöyle devam etti 
     ''Uzayda yaklaşık 9 bin uzay aracı bulunuyor. Bu patlamalar sonucunda araçların enerji sistemleri kilitleniyor. Dünyaya ulaşan parçacıkların canlılar üzerinde de etkili olduğu biliniyor. Ancak bunun detayları daha tam olarak tespit edilemedi. Bu durumdan korunmak için iletken ağlar yapılması gerekir. Binalara konulan paratonerler bunun için en güzel örnektir.'' 
     
</TEXT>
</DOC>
