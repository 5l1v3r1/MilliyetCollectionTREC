<DOC>
<DOCNO> 174763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/spor/aspo.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞÜKÜR DUASI 2-1 
</HEADLINE>
<TEXT>

   Diyarbakır karşısında skandal bir ilk yarı çıkaran, farklı mağlubiyetten zor kurtulan Cim-Bom, ikinci 45 dakikada Hakan Şükür'ün usta ayakları ile galibiyete ulaştı 
      
   90 dakika    HALİL ÖZER 

   Olimpiyat Stadı, belli ki bu sezon bize kök söktürecek. Yaz sıcağında tir tir titrerken, sol yanaktan vuran sert poyraz ilk maçı bize kahretti. 
   Galatasaray kazandı. Kazanan her zaman haklıdır. Haklıdır ama, dün oynadığı futbol ne umut, ne ışık verdi, ne de geleceğe dönük olumlu işaretler... 
   Tam bir toplama takım görüntüsü. İlk yarıda Diyarbakırspor son vuruşlarda biraz dikkatli olsa, Galatasaray altından kalkamayacağı bir skor alırdı. Oysa iyi başlamışlardı. Liverpool maçındaki kadrodan tek Hasan Şaş farkı vardı. İlk on dakikalık bölümde Galatasaray, Diyarbakır kalesini ablukaya aldı. Ancak ne olduysa o dakikadan sonra oldu. Galatasaray'ın zaafları ortaya çıktı. Tamas ve De Boer ikilisi, mahalle topçusu gibi birbirlerine yakın ve bol hatayla oynuyordu. Sol kanatta Hakan Ünsal bitik, sağda Prates etkisizdi. Murat Hacıoğlu sol kanada deplase oldu ve bu bölgeyi çökertti. Belli ki, Sakıp Özberk, Galatasaray'ı iyi çözmüştü. Ağır savunmanın arkasına atılan toplara koşacak süratli bir Saffet, Aslan'ı bozabilirdi. Bu kadar basit taktikti. Ne yazık ki bu basit taktik bile Galatasaray'ın dağılmasına neden oluyordu. 
   10. dakikada sinyal geldi, Hasan Yiğit, topu dışarı attı. 11. dakikada Murat Hacıoğlu'nun pasına Saffet koştu, Tamas - De Boer uyudu, golcü oyuncu Mondragon'u çalımladı, 1 - 0 oldu. 
   17. dakikada Galatasaray savunması yine çizgi halinde kaldı, Murat sağdan ortaladı, Saffet dokundu, top direği sıyırdı. 40. dakikada karambolde dönen topu Sinan şutladı, Tamas çizgi üzerinden çıkardı. 44'te bir büyük tehlike daha geldi. Bu kez kanattan Saffet sarktı, ortaladı, Sinan ayak koyamadı. 
   Bu dakikalarda Galatasaray, her hattıyla çöküntü yaşıyordu. Orta saha dağılmış, forvet suyu kesilen balık gibiydi. 
   İkinci yarıda sahada gözükmeyen Ayhan ve Berkant çıktı, Terim, Bülent ve Arif'i aldı. Prates orta sahanın sağına, Tamas savunmanın sağına geçti. Değişiklikler hemen etkisini gösterdi. 52. dakikada Prates'in sağdan sert taç atışında Hasan şutladı, top Burhan'dan sekti, Hakan Şükür dokundu 1 - 1. 
   61. dakikada Hasan, Arif'i kaçırdı, ancak bu futbolcu topu kötü aşırttı. 
   74'te Hasan, topu rastgele içeri doldurdu, Arif'ten sekti, Hakan Şükür vurdu 2 - 1. Bu dakikalar Galatasaray'ın kale önünde gözüktüğü tek dakikalardı. Başka da hiç gidemediler. 
   Sonra elektrikler kesildi, maç aksadı, oyun soğudu, yine oynandı, ama sonuç değişmedi. Bu ilk maçta Olimpiyat Stadı ve Galatasaray sınıfta kaldı. CSKA maçına üç gün var. Ve bu Galatasaray'ın, bu maçta, en az dört gömlek daha iyi oynaması lazım. 
   
   HAKAN 
   'CSKA'ya ayrı tarife' 
   GALATASARAY'I zafere taşıyan Hakan Şükür, kötü oynadıkları bir maçı kazandıkları için mutlu olduklarını söyledi. Tecrübeli futbolcu, "Elektrik kesilmesi ve rüzg r dezavantajımızdı. Önemli olan galibiyetti. Golle başlamak güzel. CSKA maçı çok önemli. Elbette böyle oynamayacağız. İlerleyen haftalarda soğuk ve trafik taraftarı yoracak. Ama ricamız stadı doldurmaları" dedi. 
   
   Terim eleştirdi    Galatasaray'ın hocası, futbolcuların performansını beğenmedi, "Bu oyunla Avrupa'da yakalanırsak kimse bizi affetmez" dedi 
   
   'Bülent'i kaybetmem' 
   DİYARBAKIR karşısındaki ortaya konulan futbol, Fatih Terim'i memnun etmedi. Galatasaray'ın hocası, "İyi başladık, ama golü yedikten sonra pek iyi değildik. İlk yarıyı 1-0 atlattığımız için şanslıyız. İlk maçlar her zaman tehlikelidir. Sevindirici olan 3 puan. İlk yarı uyarı, ikinci devre önemli sinyaldi. Bülent'i hiçbir zaman kaybetmek istemem. O bu Galatasaraylılığıyla her zaman oynar" diye konuştu. 
   
   Hakan Şükür'e övgü 
   OYUNCULARINI eleştiren Terim, "Prates ilk yarı ileri gitti geri gelmedi, bazen de şahsi oynadı. Futbolcularımız topun arkasında 10 kişi olmamız gerektiğini anladı. Bu oyunla Avrupa'da yakalanırsak kimse affetmez" yorumunu yaptı. Hakan'ı öven Terim, "Müthiş özverili. Beklenenin üzerinde performans gösterdi" dedi. Terim, maç saatlerinin ileri alınarak, Olimpiyat Stadı'ndaki rüzg rın önünün kesilebileceğini savundu. 
   
   Maçın hakemi 
   Mısır iyiydi 
   Maçın hakemi Hamza Mısır, genelde iyi bir yönetim gösterdi. Pozisyonlara yakındı. Karşılaşmanın ilk dakikalarında Galatasaray'ın attığı golü geçersiz sayması doğru karardı. Sertliğe ve itirazlara izin vermedi, kart için eli cebine çabuk gitti. Bu şekilde otoriteyi sağlamaya çalıştı, başarı sağladı. Ancak yardımcıları aynı başarıyı gösteremedi. 
   
   Rakamlar diyor ki 
   Hakan Şükür, 809 gün sonra Galatasaray formasıyla lig maçına çıktı. 1999 -2000 sezonunun son haftasında, 21 Mayıs 2000'de İstanbul'a karşı oynayan Kral, son golünü de 7 Mayıs 2000'de 5-0'lık Kocaelispor karşılaşmasında atmıştı. 
   Kaptan Bülent, geçen yıl olduğu gibi bu sezon da ilk karşılaşmaya yedek kulübesinde başladı. 
   Mondragon üçüncü sezonuna da golle start verdi. Kolombiyalı eldiven, açılış maçlarında, 2001 - 2002'de Antep'ten, geçen yıl da Samsun'dan birer gol yemişti. 
   Diyarbakırspor, İstanbul'da yine siftah yapamadı. Kırmızı-Yeşilliler, Galatasaray karşısında 8. maçından da puansız ayrıldı. Diyarbakır, Cim-Bom'u ilk ve son kez 8944 gün önce 11 Şubat 1979'da kendi sahasında 1-0 mağlup etmişti. 
   En son 27 Nisan 2003'te Adanaspor'a karşı forma giyen, sonraki 5 maçta oynamayan Hasan Şaş, 93 gün sonra taraftarı selamladı. 
   Berkant 142 gün sonra formasına kavuştu. Geçen sezon son 10 maçta oynayamayan genç futbolcu, son olarak 19 Mart 2003'teki Denizli maçında oynamıştı. 
   
   Notlar 
   Rüzg rın azizliği 
   ŞİDDETLİ rüzg r, futbolcu ve taraftarı perişan etti. Sahadaki oyuncular rüzg r nedeniyle top kontrolünde güçlük çekerken, maça tişörtle gelen seyirciler ise oldukça üşüdü. 
   
   Skorboard torpili 
   ATATÜRK Olimpiyat Stadı'nın skorboardunun henüz hazır olmaması nedeniyle mobil skorboard getirildi. Ancak o da arızalandı ve Cim-Bom'un yenik oynadığı dakikalarda berabere gösterdi. 
   
   167 milyar hasılat 
   CİM - BOM Atatürk Olimpiyat Stadı'ndaki ilk resmi maçında, 167 milyar lira hasılat elde etti. 62 bin 600 biletli seyircinin geldiği 80 bin kapasiteli statta, seyircilerin 40 bini kombine biletli olunca, Sarı - Kırmızılılara 167 milyar lira hasılat kaldı. Galatasaray, park edilen 5 bin araçtan da 25 milyar lira gelir elde etti. 
   
   Tabelayla motivasyon 
   SARI - Kırmızılı takımın sponsoru Aria, futbolcuları motive etmek için özel bir jest yaptı. Aria, Galatasaray'ın kullandığı soyunma odasının çıkışına astığı tabelaya "Sizi dışarıda 80 bin kişi bekliyor" yazdırdı. 
   
   CSKA'dan iyi start 
   GALATASARAY'IN Şampiyonlar Ligi 3. ön eleme turundaki rakibi CSKA Sofya, Bulgaristan Ligi'nin ilk haftasında galibiyet buldu. Kendi sahasında Nafteks Burgas'ı 2-1 mağlup eden CSKA'nın gollerini 9'da Yanev ve 58'de penaltıdan Gargorov kaydetti. Öte yandan CSKA yönetimi, 5 bin bilet talep etti. 
   
   Göze çarpanlar 
   FRANK DE BOER Hazırlık dönemindeki futbolundan daha olumlu bir görüntü ortaya koydu. Arkadaşlarıyla yardımlaşması iyiydi. Savunmada daha dikkatliydi. 
   TAMAS Sahanın en kötüsüydü. Yaptığı basit hatalarla seyirciye saç - baş yoldurdu. İlerisi için güven vermedi, hocasının beklentilerini boşa çıkardı. 
   BERKANT Liverpool maçında Hakan'ın arkasında olumlu bir performans yakalamıştı. Dün sağ kanada geçince etkili olamadı. İkinci yarıda kenara alındı. 
   PRATES İlk yarıda savunmada, ikinci devrede orta sahada görev yaptı. Olumlu futboluyla Pinto'yu aratmadı, sağ kanadı adeta tek başına sırtladı. 
   MURAT HACIOĞLU Neredeyse takımının bütün ataklarını yöneten isimdi. Diyarbakır'ın her gol pozisyonunda o vardı. Maç boyunca ayakta kaldı. 
   
   
</TEXT>
</DOC>
