<DOC>
<DOCNO> 192624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/spor/yozer.html </URL>
<DATE> 2003/11/01/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Hata korkusu 
</HEADLINE>
<TEXT>

   
   Belli ki, ikisi de yenilmemek için her planı yapmış. Savunmaları çok adamla sağlama alınmış. İki takım kalabalık orta alan içinde ne oyun kurabildi, ne de topu istedikleri gibi koşturabildi. 
   Ama akıllı olan Galatasaray'dı. Kontrollü futbol ve sağlam savunma anlayışı ise normaldi. Çılgın bir futbol taktiği Galatasaray'ı bu yolda uzak ara duruma getirebilirdi. Ve böyle bir durumu ise bugünkü Galatasaray asla kaldıramazdı. 
   Ayhan sahanın yıldızıydı. Giunti ile gecenin en güzel örneklemeleriydi. Ayhan çok koşan, mücadele eden futbolcu tipine bir de oyun kuran, oyunu okuyan ekstra özellik katmıştı. Biraz sinirli olması tek negatif yanıydı. 
   Beşiktaş'ın ürkek futbolu Galatasaray'ın çok işine yaradı. Oysa maçın başında İbrahim ve Tümer'in soldan içeri, yani Prates'in kanalından içeriye dalmaları Lucescu için iyi bir ipucu olabilirdi. Çünkü Prates yine adam kaçırmak için hazır halde bekliyordu. Ne kapasitesi, ne de savunma anlayışı böyle bir maç için hazır değildi. Hataya yatkın futbol yapısını Beşiktaş değerlendiremedi. Lucescu bunu göremezken, Fatih Terim aksayan yönü Sabri'nin sürati ile örtmeye çalıştı. Belki Sabri'nin hücum yeteneklerinden vazgeçmek zorunda kaldı, ama bu ilk yarıda alınması gereken taktik bir karardı. Zaten Sabri ikinci yarıda zincirini biraz kırdı ve hücumda ne kadar etkili olduğunu gösterdi. Terim en ince detayına kadar düşündüğü dünkü karşılaşmada tek hatası ise Bratu'ya 81 dakika tahammül göstermesiydi. 
   Galatasaray aslında maçı kazanabilirdi. Ancak hata yapma korkusu yüzünden hücumda çoğalamadı. Ender ataklar geliştirdi. Ama bu ender ataklarda da net gol pozisyonları doğdu. Hakan'ın kötü bir gününde olması ve Emre'nin sert markajından bir türlü kurtulamaması Galatasaray'ın en büyük gol silahının suskun ve etkisiz kalmasına neden oldu. Lucescu elindeki zengin silah koleksiyonunu kullanmaktan aciz kalırken Galatasaray savunmasının da hakkını vermek lazım. Özellikle De Boer'in ilk yarıda yaptığı iki usta manevra takımını mağlup duruma düşmeken kurtardı. Sadece Prates eksik kalırken, Bülent ve Orhan da büyük bir disiplin içinde oynadı. 
   Galatasaray belki geleneksel sisteminden vazgeçti. Ancak dün bu zorunluydu. Çünkü Terim, Beşiktaş'ın elindeki kozların kendi kozlarından daha zengin olduğunu biliyordu. Terim'in en önemli satranç hamlesi ise Tayfur ve Giunti ikilisinin aradaki uyumunu bozmak oldu. Giunti üzerine uygulanan baskıyı belki kaldırdı, ama Tayfur demir kafes de anahtarı bulamadı. Dolayısıyla Giunti'de giderek etkisini yitirdi. 
   Maç tam bir taktik savaşıydı. Ve hakkı da beraberlikti. 
   
      
</TEXT>
</DOC>
