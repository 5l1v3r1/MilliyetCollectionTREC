<DOC>
<DOCNO> 166935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur40.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah'a da mı af geliyor.. 
</HEADLINE>
<TEXT>

     AK Parti Diyarbakır Milletvekili Cavit Torun, Topluma Kazandırma Yasa Tasarısı'nda ceza indirimi yerine ertelemeye gidilmesi gerektiğini belirterek, ''Sincan ve Hizbullah davalarında adı geçen kişiler de bundan yararlanmalı'' dedi. 
     Torun, TBMM'de gazetecilerle sohbet ederken, ''Hizbullah avukatı'' olmadığını belirterek, 24 yıllık avukatlık yaşamında hem PKK hem de Hizbullah davalarına girdiğini söyledi. ''Her zaman elimde 5-6 Hizbullah davası olurdu'' diyen Torun, faydalı olabileceğine inandığı ve ceza almayacağını düşündüğü kişilerin davalarına girdiğini kaydetti. 
     Dün yapılan AK Parti Grup Toplantısı'nda İçişleri Bakanı Abdülkadir Aksu'nun ''Topluma Kazandırma Yasa Tasarısı'' hakkında bilgi verdiğini hatırlatan Torun, kendisinin de olayların içinde yaşayan biri olarak fikirlerini aktardığını anlattı. 
     Düzenlemenin ''ceza indirimini'' öngördüğünü, ancak ''daha kapsamlı bir çalışma'' yapılması gerektiğini savunan Torun, bu nedenle ''ceza indirimi'' yerine, ''cezaların ertelenmesine'' olanak verilmesini istedi. Torun, bu şekilde yaraların daha kolay kapanabileceğini vurgulayarak, TCK'nın 168 ve 169. maddelerinden yargılanan, ceza alan veya bu maddeden yargılanmayan ama dışarıda bulunan insanların cezalarının 5 yıl süreyle ertelenmesi görüşünü içeren teklifini Adalet Bakanı Cemil Çiçek'e de sunduğunu bildirdi. 
     
     SİNCAN ve HİZBULLAH...'' 

     Hizbullah üyesi oldukları iddia edilen kişilerin de TCK 168. maddeden yargılandığını belirten Torun, ''İndirim sözkonusuysa yasadışı örgüt olduğu için Hizbullah da yararlanır. Sincan'da ise bir fikir suçu sözkonusu... Bir tiyatro oyunu farklı yorumlandı ve Nurettin Şirin adlı kişi, 17.5 yıl ceza aldı. Sanıyorum, gelecek olan yasa kapsamında bu yok. Ben bunların da kapsama alınması gerektiğini söyledim. Ancak sayın Bakan, düzenlemenin Sincan ve Sivas'ı kapsamadığını ifade etti'' dedi. 
     
     YASA ÖRGÜT İSMİ İÇERMİYOR 

     Bir gazetecinin yasadan Hizbullah örgütü mensuplarının yararlanıp yararlanmayacaklarına ilişkin sorusu üzerine Akman, yasanın herhangi bir örgüt için çıkarılmadığını ve yasada bir örgüt adının yer almadığını söyledi. Akman, tasarıda ''terör örgütlerinin eylemlerine katılanlar'' şeklinde bir ibare bulunacağını ifade ederek, tasarının TBMM'ye gelmesinden sonra daha geniş bilgi sahibi olacaklarını söyledi. 
     Akman, ''Sivas Katliamı sanıklarıyla Sincan olaylarından hüküm giyenler de yararlanacak mı '' şeklideki soruyu yanıtlarken de, yasaların sadece bir örgüte ilişkin çıkarılamayacağını bildirdi. Akman, ''Bahsettiğiniz kişiler eğer bir örgüt olarak kabul edilmişlerse örgütün bünyesi içinde bunu yapmışlarsa muhtemelen onlar da yararlanacaklardır'' diye konuştu. 
     
     KUZEY IRAK NE OLACAK 

     Topluma Kazandırma Yasası'ndan, kuzey Irak'ta bulunan yaklaşık 4500 terör örgütü üyesinden hiçbir olaya karışmamış 2000'inin yararlanabilmesi gündemde. 
     Edinilen bilgiye göre, eski pişmanlık yasalarından farklı olduğu belirtilen Topluma Kazandırma Yasası'yla, söz konusu 2000 örgüt üyesinin topluma tekrar kazandırılması hedefleniyor. 
     Bu arada, Türkiye, terör örgütlerine karşı olan ülkelerle işbirliği yapma görüşünü çeşitli platformlarda dile getirirken, ABD, İngiltere ve İran nezdinde de konuya ilişkin girişimler başlattı. 
     Bu ülkelere, terör örgütleri arasında ayrım yapmamaları mesajı iletilirken, bu çerçevede İran'ın terör örgütlerine yönelik baskısını artırdığı bildirildi. 
     
</TEXT>
</DOC>
