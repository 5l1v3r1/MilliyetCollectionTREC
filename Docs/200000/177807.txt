<DOC>
<DOCNO> 177807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sondun09.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair zorda... Halkın yüzde 61'i BBC'ye inanıyor... 
</HEADLINE>
<TEXT>

     İngiltere'de yayınlanan The Sunday Telegraph gazetesinin anketine göre, halkın yüzde 61'i, BBC'nin hükümetin Irak dosyasını abarttığı yolundaki iddiasına inanıyor. 
     Telegraph, Blair hükümetinin kan kaybının sürdüğünü belirterek, İşçi Partisi'nin kendi tabanının da hükümete güvenini yitirdiğini öne sürdü. 
     Halkın yüzde 67'sinin kendilerini Irak'ın kitle imha silahları konusunda ''kandırılmış'' hissettiğine işaret eden Telegraph gazetesi, İşçi Partisi seçmeni arasında kendisini yanlış yönlendirilmiş hissedenlerin oranının da yüzde 62'ye yükseldiğini bildirdi. 
     Bu arada BBC'nin ''hükümetin Irak dosyası içeriğini seksi hale getirdiği'' iddiasına da değinen gazete, halkın yüzde 61'inin bu konuda BBC'ye inandığını duyurdu. Gazete, BBC'nin iddiasının doğru olmadığını düşünenlerin oranının yüzde 23, iddiaya inanan İşçi Partisi seçmeninin oranının da yüzde 56 olduğunu kaydetti. Başbakan Blair'in de halkın yöneticilerine inancının önemine işaret ettiğini hatırlatan Telegraph, halkın yüzde 58'inin artık Blair'e daha az güvendiğini, güven kaybı yaşayan İşçi Partisi seçmeninin oranının da yüzde 52 olduğunu duyurdu. 
     
     KELLY'NİN ÖLÜMÜNDEN HÜKÜMET SORUMLU 

     Telegraph, ''Halkın yüzde 55'i Dr. Kelly'nin ölümünden hükümeti sorumlu tutuyor'' ifadesine yer verirken, aynı zamanda Dr. Kelly'yi ve BBC'yi de suçlayan bir kesimin bulunduğuna dikkat çekti. Telegraph, Kelly'yi suçlu bulanların oranının yüzde 43, BBC'yi suçlu bulanların ise yüzde 40 olduğunu bildirdi. 
     Gazete, halkın yüzde 38'inin Dr. David Kelly'nin gizlice bir gazeteciyle konuşarak yanlış davrandığına inandığını, yüzde 46'lık bir kesimin ise bu görüşe katılmadığını belirtti. 
     Aynı konuda anket başlatan SKY TV de İngilizlere kendilerini Blair tarafından kandırılmış hissedip hissetmediklerini sordu. SKY'ın sorusuna yüzde 69'luk kesimden ''evet'' yanıtı gelirken, halkın yüzde 31'i ise ''hayır'' yanıtı verdi. 
     
</TEXT>
</DOC>
