<DOC>
<DOCNO> 193188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/yasam/yas02.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine'm' cinayeti 
</HEADLINE>
<TEXT>

   Dilaver Akkurt, annesinin adı Emine olduğu için rap müzik şarkıcısı Eminem'in tişörtlerini satan Hayrettin Demir ile tartıştı arkadaşı Turan Gümüş de seyyar satıcı Demir'i bıçaklayarak öldürdü 
      Mehmet Akif Erdem 
   
   İstanbul Küçükçekmece'de 21 yaşındaki Hayrettin Demir, 'Eminem' adıyla sahne alan rap müzik şarkıcısı Marshall Mathers'ın tişörtlerini sattığı için öldürüldü Öldürülme sebebi ise 'azmettirici'nin annesinin adının Emine olmasıydı. 
   Demir, seyyar arabasıyla "Eminem tişörtleri var" diyerek satış yapıyordu. Demir'in böyle satış yapmasına sinirlenen 19 yaşındaki Dilaver Akkurt, satıcının yanına giderek "Benim annemin adı da Emine, burada bağırarak satış yapma. Başka yerde sat" uyarısında bulundu. 
   
   Karşılıklı bıçaklama 
   Bunun üzerine iki genç arasında önce tartışma, sonra da kavga çıktı. Demir, bıçağını çekerek Dilaver Akkurt'u bacağından yaraladı. Akkurt ise Turan Gümüş adlı bir arkadaşını telefonla arayarak yardım istedi. 
   Bıçağıyla kavganın olduğu yere koşan Gümüş ise, seyyar satıcı Demir'e saldırarak, çeşitli yerlerinden bıçakladı. Demir, aşırı kan kaybından olay yerinde öldü ve toprağa verilmek üzere memleketi Batman'a gönderildi. Yaralı Akkurt ise hastaneye kaldırıldı. 
   
   Katil aranıyor 
   Akkurt, tedavi altına alındığı özel hastanede polis tarafından gözaltına alındı. Olaydan sonra kaçan Turan Gümüş isimli katil zanlısının yakalanması içinse arama çalışmaları devam ediyor. 
   Ölen Demir'in üzerinden Ekrem Çelik adına düzenlenmiş sahte kimlik fotokopisi çıktı. Hayrettin Demir'in asker kaçağı olduğu için sahte kimlik bulundurduğu öğrenildi. 
   
   
   
</TEXT>
</DOC>
