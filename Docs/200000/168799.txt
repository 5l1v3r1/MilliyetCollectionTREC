<DOC>
<DOCNO> 168799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur06.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Akli dengesi bozuk gence, aile meclisi kararıyla infaz 
</HEADLINE>
<TEXT>

     Tolunay DUMAN TARSUS Mersin , DHA . 
     MERSİN'in Tarsus İlçesi'nde hamallık yapan akli dengesi bozuk 22 yaşındaki Eşref Kökattı, aile meclisi kararıyla iple boğularak öldürüldü. Cinayetle ilgili Kökattı'nın babası, ablası, ağabeyi ve yengesi gözaltına alındı. 
     Gaziler Mahallesi'nde meydana gelen olayda, iddiaya göre, baba 63 yaşındaki Yusuf Kökattı, büyük oğlu 33 yaşındaki Selahattin, gelini 32 yaşındaki Dürdane ile kızı 25 yaşındaki Tenzile Kökattı, akli dengesi yerinde olmayan Eşref Kökattı'yı evde sorun çıkarttığı gerekçesiyle öldürme kararı aldı. Dün akşam iş dönüşü eve gelen Eşref Kökattı'yı, odunluğa götüren aile fertleri, iple boğarak öldürüp, cesedini sulama kanalına attı. 
     KARDEŞİ AĞZINDAN KAÇIRDI 
     Cinayet, öldürdükleri kardeşi gibi akli dengesi bozuk olan Selahattin Kökattı'nın, Eşref'i soran arkadaşlarına, "Onu öldürdük'' demesi üzerine ortaya çıktı. Mahalle sakinleri bu sözler üzerine durumu polise bildirdi. Olayla ilgili operasyon düzenleyen polis, baba Yusuf Kökattı, oğlu Selahattin, gelini Dürdane ile kızı Tenzile'yi gözaltına aldı. Aile fertleri sorgularında, Eşref'i sık sık evde problem çıkarttığı için ortak karar alarak öldürdüklerini itiraf etti. Kökattı ailesinin verdiği bilgiler doğrultusunda Eşref Kökattı'nın cesedi, atıldığı sulama kanalında bulundu. Evde yapılan aramada ise Kökattı2nın boğulduğu ip ve cesedinin taşınmasında kullanılan battaniye bulundu. Olayla ilgili soruşturma sürdürülüyor. 
     
</TEXT>
</DOC>
