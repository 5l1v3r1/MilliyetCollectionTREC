<DOC>
<DOCNO> 173726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/soneko16.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan ABD kredisi önünde şu an bir engel görünmüyor 
</HEADLINE>
<TEXT>

     Devlet Bakanı Ali Babacan, Amerika'nın Türkiye'ye vermeyi planladığı 8,5 milyar dolarlık kredinin önünde şu an bir engel görünmediğini söyledi. 
     Babacan, Hazine Müsteşarlığı'nda ekonomi muhabirleriyle düzenlediği sohbet toplantısında, ekonomideki gelişmeler konusunda bilgi verdi. 
     Bakan Babacan, 8,5 milyar dolarlık kredinin ekonomik şartının 5. gözden geçirmenin tamamlanması ve şu an yürütülen ekonomik programın aksatılmadan devam etmesi olduğunu hatırlatarak, 18 Ağustos'ta Türkiye'den bir heyetin Washington'a giderek söz konusu kredi konusunda çalışmalar yapacağını, görüşmelere kendilerinin IMF uzmanlarının da katılmasını istediğini anlattı. 
     Bu tür kredilerde daha ihtiyatlı olmak gerektiğinin altını çizen Babacan, sözleşme imzalanmadıkça bunun finansal tablolarda gösterilemeyeceğini belirterek, bu kredinin 'olmazsa olmaz' bir rakam olmadığını, fakat olursa da faiz baskısını azaltacağını ifade etti. 
     Babacan, bu kredinin 3-4 ya da 5 taksitte olabileceğini belirterek, kredinin alınma zamanında ise Hazine'nin finansman durumuna göre en uygun olan takvimin tercih edileceğini bildirdi. 
     Babacan, bir soru üzerine, Irak'ın yeniden yapılandırılmasıyla ilgili Türkiye'nin de destekte bulunmak istediğini belirterek, ama bu desteğin daha çok kredi şeklinde olacağını söyledi. 
     
     IMF'YE BORÇ GERİ ÖDEMESİ 

     Bakan Babacan, IMF'ye borç geri ödemesinin bir yıl erken ödeme yerine normal zamanında ödenmesinin tercih edilmesi konusunda ise Hazine'nin borçlanmasında 2004 ve 2005 yıllarında faizler üzerinde bir baskı gördüklerini, bu nedenle kendilerini rahatlatacak böyle bir geri ödeme opsiyonunu tercih ettiklerini ifade etti. 
     Bu ödeme planının borç çevirme rasyosuna da 5 puanlık bir rahatlama getireceğini ifade eden Babacan, geri ödemelerle ilgili olarak 2006'dan sonrası için de aynı şekilde yeni ödeme planı belirleme seçeneğinin bulunduğunu da sözlerine ekledi. Devlet Bakanı Babacan, geri ödemeye ilişkin borç faizlerinin yaklaşık yüzde 4 düzeyindeki normal Stand-by faizi olduğun belirterek, bunun da piyasa borçlanma maliyetinin altında olduğunu ifade etti. 

     
</TEXT>
</DOC>
