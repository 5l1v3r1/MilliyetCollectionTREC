<DOC>
<DOCNO> 157260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sondun03.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Casablanca'da bombalı saldırılar 40 ölü, 70 kişi yaralı... 
</HEADLINE>
<TEXT>

     Fas'ın Kazablanka kentinde düzenlenen bombalı saldırılarda, en az 40 kişinin öldüğü bildirildi. 
     Fas hükümeti yetkilileri, dün gece yarısından sonra düzenlenen bombalı eylemlerde en çok zararın Yahudi Kültür Derneği'nde olduğunu ve ölü sayısının 40'ı geçtiğini söylediler. 
     İsminin açıklanmasını istemeyen bir yetkili, kurbanlar arasında muhtemelen yabancılar da bulunduğunu belirtti. 
     Yetkili, araştırmaların, saldırıların intihar eylemleri olduğuna işaret ettiğini kaydetti. 
     Yahudi İttifak Derneği ve mezarlığı, Belçika Konsolosluğu, İspanya Kültür Derneği ve Farah Oteli'nde düzenlenen saldırıların, en az 60 kişinin de yaralanmasına yol açtığı belirtiliyor. 
     Fas resmi haber ajansı MAP'a göre, bomba yerleştirilen 3 araç, Belçika Konsolosluğu, Farah Maghreb Oteli ve Yahudi İttifak Derneği yakınlarında kısa süre arayla infilak etti. Çok sayıda kişinin gittiği bir restorana da sahip olan İspanyol Kültür Derneği'nde de bir ya da iki bomba patladı. 
     Fas İçişleri Bakanlığı, patlamalarda ölenler arasında 10 kadar intihar komandosunun bulunduğunu açıkladı. Saldırılarda 5 yerin hedef alındığını belirten Fas İçişleri Bakanı Mustafa Sahil, saldırıların arkasında uluslararası terörizmin bulunduğunu söyledi. 
     Sahil, ''Teröristlerin amacı, Fas'taki demokrasi sürecine zarar vermek. Fas, masumları öldürmeyi tercih edenleri sindirecek'' dedi. 
     Suudi Arabistan'ın başkenti Riyad'da hafta başında düzenlenen ve 34 kişinin öldüğü saldırılarla Kazablanka'daki saldırılar arasındaki bağlantı olasılığını değerlendiren Sahil, ''Saldırıların yakın zamanlarda düzenlenmesinin ve tarzlarının benzerlik taşımasının fark edildiğini'' söyledi. Kazablanka'daki saldırılar, Suudi Arabistan'ın başkenti Riyad'da düzenlenen 3 intihar saldırısından 4 gün sonra düzenlendi. 
     Sahil, saldırıların ardından 3 kişinin yakalandığını, aralarında yaralı bir intihar komandosu da bulunan bu kişilerin tümünün Faslı olduğunu belirtti. 
     Ölenlerin büyük bölümünün Faslı olduğunu söyleyen Sahil'e göre, saldırılarda en fazla can kaybı, Kazablanka'nın merkezindeki İspanyol Kültür Derneği'nde meydana geldi. 
     MAP ajansı da, ölenler arasında İspanyol Kültür Derneği'ni korumakla görevli 2 polis ve 1 bekçinin de bulunduğunu duyurdu. 
     Görgü tanıklarına göre, Yahudi İttifak Derneği'ndeki enkazdan 2 intihar komandosunun cesedi çıkarıldı. 
     Eski adı Safir Oteli olan Farah Maghreb otelindeki patlamaya da bir intihar komandosunun üzerindeki bombayı infilak ettirmesinin yol açtığı sanılıyor. Görgü tanıklarına göre, binaya girişi engellenen bir kişi, otelin girişinde üzerindeki bombayı patlattı. 
     
     YARALILARIN ÇOĞU FASLI 

     Hastane kaynaklarına göre, saldırılarda yaralanan 60 kişinin büyük bölümü Faslı. 
     Yaralıların çoğunun kaldırıldığı, kentin en büyük hastanesi Averroes'dan yapılan açıklamada, 32 yaralının adının belirlendiği ve bu adlara göre sadece 3'ünün yabancı olduğunun sanıldığı belirtiliyor. 
     Açıklamada, ölen 24 kişinin kimlikleri hakkında bilgi verilmedi. 
     
     SALDIRININ SORUMLUSU HENÜZ BELLİ DEĞİL 

     Kazablanka'daki saldırıların sorumluluğunu henüz üstlenen olmadı. Fas'ta aşırı dinci örgütlere yönelik son aylardaki operasyonlarda çok sayıda kişinin tutuklandığı belirtiliyor. 
     El Kaide lideri Usame Bin Ladin'e ait olduğu öne sürülen ve geçen Şubat'ta yayımlanan bir ses kasetindeki konuşmada, Fas, ''dinden dönen'' Arap ülkeleri arasında sayılmıştı. 
     Konuşmada, ''Müslümanlar, ABD'ye hizmet eden dininden dönmüş bu yönetimlerden kurtulmak için harekete geçmelidir. Kurtulması gereken ülkeler arasında Ürdün, Fas, Nijerya, Pakistan, Suudi Arabistan ve Yemen bulunuyor'' denilmişti. 
     Fas polisi, geçen yıl Mayıs ayında 3 Suudinin liderliğindeki bir El Kaide hücresini dağıttığını açıklamıştı. Bu hücrenin Fas'ta terör saldırısı hazırlığında olduğu ve Cebelitarık'taki NATO gemilerinin hedef alınacağı bildirilmişti. 
     Mahkemeye çıkarılan 3 Suudi hakkında yeterli delil bulunamamıştı. 
     
</TEXT>
</DOC>
