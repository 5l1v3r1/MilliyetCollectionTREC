<DOC>
<DOCNO> 170490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/siyaset/siy05.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstifa' gösterisi 
</HEADLINE>
<TEXT>

Cumhurbaşkanı Sezer'in Anayasa Mahkemesi üyeliğine seçtiği Özok, görevi kabul etmeyeceğini, basın ve halkla ilişkiler olayı haline getirerek açıkladı 
     ANKARA Milliyet 

     Cumhurbaşkanı Ahmet Necdet Sezer tarafından Anayasa Mahkemesi üyeliğine seçilen CHP üyesi Türkiye Barolar Birliği Başkanı Özdemir Özok, dün görevi kabul etmediğini açıkladı. Özok, "atamayı yapan Cumhurbaşkanının, Anayasa Mahkemesi'nin tarafsızlığının ve saygınlığının tartışma konusu yapılmaması, CHP'nin de hak etmediği eleştirilere hedef olmaması amacıyla, görevi kabul etmiyorum" dedi. CHP'li olduğunu bile bile Sezer'in kendisini ataması gibi bir durumun söz konusu olmadığını söyleyen Özok, "Sayın Sezer'le atanmam konusunda karşı karşıya gelmedim" diye konuştu. 
     Özok, AKP Genel Başkan Yardımcısı Mir Dengir Mehmet Fırat'ın "Tuz kokarsa balık da kokar" sözlerini de eleştirdi. Özok, Sezer'in görevi kabul etmeyeceğine ilişkin kararına tepkisinin "karar sana ait" yönünde olduğunu söyledi. Özok, "Atama yaptıktan sonra yasal katkı ve tepkisinin olamayacağını, tamamen bir etik anlayışın sonucu, o makama olan saygımdan olabileceğini söyleyerek bütün kararı bana bıraktı" dedi. Görevi kabul etmeyerek Sezer'i zorda bırakıp bırakmadığının sorulması üzerine Özok, "Bu işin içine siyaset bulaştı, dedikodu sepükülasyon girdi. Sayın Cumhurbaşkanı'yla ve benim kabul etmememle alakası yok" diye konuştu. 
     Geçmişte Anayasa Mahkemesi başkanlığı yapanların siyasi parti üyesi olduğu hatırlatılarak, "Bu kararınızla kolaya kaçmış olmuyor musunuz " yönündeki soruya Özok, şu yanıtı verdi 
     "Hak etmediğimiz bir fırtınanın önünde durmak mümkün değil. Yarın çok önemli bir davada bir muhalefet şerhi yazdığım zaman bu şerh Özdemir Özok'un mu, yok CHP grubunun mu sayılacak Size soruyorum. Ne kadar çaba sarf edersem edeyim, beni iyi anayasa bilgimle yargılamayacaklar. Kolaycılığa kaçmak demek insafsızlık etmek olur." 
     Özok'un görevi kabul etmeyeceğini Anayasa Mahkemesi'ne bildirmesi, Mahkeme'nin de Sezer'e durumu iletmesi gerekiyor. Sezer'in, yeni bir ismi ataması için önünde 30 gün var. 
     

</TEXT>
</DOC>
