<DOC>
<DOCNO> 175290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo24.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan Avrupa basınında... 
</HEADLINE>
<TEXT>

     Avrupa şampiyonu milli atlet Süreyya Ayhan, planlı bir şekilde Paris'te yapılacak dünya şampiyonasına hazırlandığını söyledi. 
     Alman Die Welt ve Berliner Morgenpost gazetelerine röportaj veren Ayhan, ''Planlı şekilde dünya şampiyonasına hazırlanıyorum. Şampiyonada çok formda olmak istiyorum. Berlin'deki yarışmada formumu görmek istiyordum. Her şey planladığım gibi gidiyor'' dedi. 
     Türkiye'de geçen yıla kadar atletizme ilginin az olduğunu belirten Ayhan, ''Ancak ben avrupa şampiyonu olduğumdan bu yana Türkiye'de özellikle bayanlar atletizmi büyük yükseliş gösterdi. En küçük bir köyde bile tanınıyorum. Benim ile birlikte bir çok kızımızın atletizme ilgi duyacağına inanıyorum'' diye konuştu. 
     Türkiye'de çok tanınan bayan halterci ve voleybolcuların olduğuna işaret eden Ayhan, şunları söyledi 
     ''Adı en çok geçenlerden biri herhalde benim. Bunun ülkemizde bayanların spor yapmasına katkısı olacağından eminim. Televizyonda atletleri gördüğümde, diğer ülkelerin kadınlarının başardığı şeyi neden biz de başaramayalım diye düşündüm. Her şeye köyümde iptidai şartlarda antrenman yaparak başladım. Spor eğitimi alarak antrenmanlarımı sistematik hale getirdim. Derecelerim gittikçe daha iyi oldu ve Münih'teki avrupa şampiyonasında hedefime ulaştım'' dedi. 
     Avrupa şampiyonu olduktan sonra bazı sponsorların kendisine yardımcı olduklarını, en önemli sponsorunun ise Vestel olduğunu kaydeden Ayhan, ''Ancak en büyük desteği sokaklardaki insanlardan alıyorum. Beni tanıdıklarında, bu bana antrenman ve yarışlar için güç veriyor'' şeklinde konuştu. 
     Ayhan, 10 Ağustos'ta Almanya'nın başkenti Berlin'de düzenlenen ''Altın Lig'' 1500 metre bayanlar yarışında, 3.59.58'lik derecesi ile tüm rakiplerini büyük farkla geride bırakmıştı. 
     
</TEXT>
</DOC>
