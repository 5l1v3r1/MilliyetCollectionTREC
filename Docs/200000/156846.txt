<DOC>
<DOCNO> 156846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/soneko12.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi Barışı'ndan 908 trilyon lira tahsil edildi 
</HEADLINE>
<TEXT>

     Maliye Bakanı Kemal Unakıtan, Vergi barışı nedeniyle 3 milyon 475 bin 144 adet başvuru yapıldığını, başvuruların değerinin ise 7.9 katrilyon lirayı bulduğunu bildirdi. 
     Unakıtan düzenlediği basın toplantısında, Vergi barışı ve bütçe uygulama sonuçlarına ilişkin bilgi verdi. 
     Vergi barışı'nda, Kit, belediye ve özel idareler hariç, özel sektörün başvuralarında 6.5 katrilyon liraya ulaşıldığını belirten Unakıtan, ''sadece Nisan 2003 tarihi sonu itibariyle 908 trilyon lira tahsilat yapılmıştır'' dedi. 
     
     ''ÖDEMESİNİ AKSATANLARIN ÜZERİNE GİDECEĞİZ'' 

     Bakan bu arada, özellikle vergi barışı projesinden yararlanmasına rağmen, ilk iki taksidinin ödemesini aksatan mükelleflerin de üzerine gideceklerini bildirdi. 
     Kayıtdışı ekonomiyi önelemek için her türlü mevzuat tedbirlerine de başvuracaklarını anlatan Unakıtan, şunları kaydetti 
     ''Bu anlamda belirli tutarı aşan ödemelerin bankacılık sistemi aracılığıyla yapılması dahi, yeni önlemler arasında. Kredi kartının teşvikine dönük KDV avantajı sağlanması dahil her türlü önlemleri alacağız. Risk analizine dayalı sektörel amaçlı denetimleri başlatıyoruz. Mükellef seçiminde objektif kriterleri göz önünde bulunduracağız.'' Cari dönem işlemlerine yoğunlaşacaklarını anlatan Unakıtan, şöyle devam etti 
     ''Çünkü biz vergi barışı ile ilgili eski dosyaları kapattık. Birçok mükellef bundan istifade etti. Artık mevcut cari döneme bakıyoruz. Vergi denetimlerinden anlayışımız kaçırılmış vergileri kayıp kaçakları arkadan takip etmek değil, yapılmasını önlemektir. Vergi istikbarat merkezi kayıtlarından daha etkin yararlanacağız.'' 
     
     SEÇİLMİŞ 12 SEKTÖR VE İŞKOLUNDA YOĞUN DENETİM 

     Seçilmiş olan 12 sektör ve iş kolunda bu sene çok yoğun denetimler yapacaklarını belirten Unakıtan, ''15 ilimizde bu denetimler sürekli devam edecek. Cari dönemde, KDV, stopaj, geçici vergide yoğunlaşmacağız'' dedi. 
     Denetim anlaşıyı içinde vergi denetmenlerinin önemli bir yer alacaklarını vurgulayan Unakıtan, Doktor, Avukat gibi serbet meslek sahiplerinden matrahsız beyanname veren veya iktisadi hayatın icaplarine uymayan mükellefler ile kredi kartlarıyla ödemelerin de tamamen ''gözaltına'' alındığı kaydetti. 
     Bakan Unakıtan'ın toplantı sonrasında dağıttığı metinlerde yer alan Vergi Barışı başvuranları, dosya adedi olarak şöyle 
-Kesinleşmiş Alacaklar........................... 2.629.431 
-Kesinleşmemiş veya dava safhasındaki alacaklar.. 79.812 
-İnceleme ve tarhiyat safhasındaki alacaklar...... 23.812 
-Pişmanlıkla veya kendidğinden beyan.............. 117.395 
-Matrah artırımı.................................. 0.408 
Toplam başvuru.................................. 3.475.144 
     
     "İNDİRİM ÖNGÖRDÜK" 

     Maliye Bakanı Kemal Unakıtan, basın toplantısı sonrası gazetecilerin sorularını yanıtladı. Bakan Unakıtan, vergisini normal ödeyenlere belli kriterlere göre, belirli miktarda indirim öngördüklerini söyledi. 
     Unakıtan, dövizdeki hızlı düşüşü ve Merkez Bankası'nın müdahalesi ile ilgili soru üzerine, Merkez Bankası'nın bağımsız bir kurum olduğunu belirterek, Merkez Bankası'nın para politikalarını kendi kriterlerine göre tayin ettiğini söyledi. 
     Unakıtan, vergisini normal ödeyenlerde, ''af, barış şeklinde değil de, belli kriterlere göre belli miktarda indirim öngördüklerini anlatırken, çalışma programlarında bunu nazarı itibara alacaklarını ve bu sözlerini yerine getireceklerini kaydetti. 
     Unakıtan vergi barışından yararlandığı halde tahsilat yapılamayan mükelleflerin üzerine gidileceğini vurgularken, vergisini peşin ödeme yapacaklara da belirli oranlarda indirim yapacaklarını belirtti. 
     Bu durumun tahsilatı hızlandıracağını kaydeden Unakıtan, ''hatta devletin borçlanma faizlerine göre bu daha düşük olduğu için, devlet bunda biraz karlı bile olacak'' dedi. 
     ''Anayasa'da vergi affı olmayacak şeklinde bir madde konulup konulmayacağı'' ile ilgili soruyu ise Unakıtan, şöyle yanıtladı 
     ''Bu bizim önemli bir meselelerimizden birisidir. Bunu yapacağız, bir hükümet meselesidir. Ama biz maliye olarak bunu böyle arzediyoruz. Hükümete kısa sürede bunu getireceğiz. Geldiğimiz günden beri yoğun bir çalışma içindeyiz. Bu vergi barışı neticelerini de almak istedik. Bu bizim sözümüzdür. Bu sözü yerine getirme gayreti içerisinde olacağız.'' 
     
     ABD GEZİSİ 

     Bakan Unakıtan, ''Devlet Bakanı Ali Babacan ile birlikte ABD'ye neden gideceklerinin'' sorulması üzerine de, henüz programla ilgili çalışmaların yapıldığını, ancak hangi gün gideceklerinin netleşmediğini ve Haziran ayı gibi gidilebileceğini söyledi. 
     ABD'de, Türk ekonomisini daha iyi anlatmayı, finans ve yatırım çevreleri ile görüşmek istediklerini, özelleştirme hakkında bilgi vermeyi öncelikle amaçladıklarını belirten Unakıtan, dünyanın önemli finans kuruluşları ile yakın temas içerisinde bilgi alışverişinde bulunacaklarını kaydetti. Unakıtan ''mallarımızı görücüye çıkaracağız'' dedi. 

     
</TEXT>
</DOC>
