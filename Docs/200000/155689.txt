<DOC>
<DOCNO> 155689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur29.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Engelliler 1 günlüğüne Mehmetçik... 
</HEADLINE>
<TEXT>

     Jandarma Genel Komutanlığı'nın ''Özürlülere Yardım Seferberliği'' kapsamında, birçok ilde engelliler, 1 günlüğüne asker oldu. 
     İzmir Jandarma Komutanlığı'na aileleriyle gelen 20 zihinsel, 1 de işitme engelli, davul zurna eşliğinde karşılandı. Özürlülere kayıt ve kabulleri yapıldıktan sonra üniformaları dağıtıldı. Üniformalarını giyen özürlülere, daha sonra ''selam verme'', ''uygun adım yürüyüş'' gibi temel bilgiler verildi. 
     Daha sonra düzenlenen yemin töreninde, engelliler saygı duruşunda bulundu, İstiklal Marşı'nı söyledikten sonra ''and'' içti. 
     Özürlüler adına konuşan Özgür Tutlu, ''bir günlük de olsa askerlik yapmaktan büyük mutluluk duyduğunu'' söyledi. 
     İzmir Jandarma Alay Komutanı Kurmay Kıdemli Albay Mehmet Çörten, ''Özel tertip jandarma erlere and içme töreni düzenlemekten büyük mutluluk duyuyoruz'' dedi. 
     Törende daha sonra özürlülere ''terhis ve üstün hizmet belgeleri'' verildi. Aileleri de, çocuklarının bol bol fotoğrafını çekti. 
     Antalya Jandarma Alay Komutanlığı'nda düzenlenen törende konuşan Alay Komutanı Jandarma Kıdemli Albay Erhan Güder, Türkiye'de 7.5 milyon engelli bulunduğunu söyledi. 
     Albay Güder, Jandarma Genel Komutanlığı'nın, engellilerin problemlerinin çözümüne yönelik değişik çalışmalar yürüttüğünü anlatarak, ''Jandarma Genel Komutanlığı, engelli vatandaşlarımızın moral ve motivasyonlarını yükseltmek ve onların yaşam standartlarını artırmak amacıyla büyük bir gayret sarf etmektedir'' dedi. 
     Engelliler adına konuşan Erkan Çam ise bir günlük de olsa böyle kutsal bir görev yapmanın kendilerini çok duygulandırdığını, Jandarma Genel Komutanlığı'nın yaktığı ateşin bütün yurdu sarmasını, tüm devlet kuruluşları ile sivil toplum örgütlerinin engellilerin yanında yer almasını umut ettiklerini kaydetti. 
     Silaha el koyarak yemin eden 8'i işitme engelli 16 engelli, daha sonra Alay Komutanı Albay Erhan Güder'in elinden teskerelerini aldılar. 
     Teskere alan engelliler, daha sonra halay çekerek eğlendi. 
     Diyarbakır Jandarma Alay Komutanlığı'na aileleriyle birlikte gelen özürlüler, komutanlar tarafından çiçeklerle karşılandı. Sağlık kontrolünden geçirildikten sonra askeri kıyafetlerini giyen bedensel ve zihinsel özürlü 16 kişi, askeri tesisleri gezdiler. Şehitler Anıtı önünde hatıra fotoğrafı çektiren özürlüler, uygulamadan çok memnun olduklarını belirttiler. 
     Bir günlüğüne asker olan özürlüler arasında bulunan 1 metre 20 santimetre boyundaki Hacı Karataş 39 , herkesin ilgi odağı oldu. Diyarbakır'daki bir özel şirkette çaycı olarak çalışan Karataş, 5.5 ay sonra emekli olacağını ve emekli olduktan sonra evleneceğini söyledi. 
     Şanlıurfa Jandarma Komutanlığı'na aileleriyle gelen engelliler, davullar, zurnalarla karşılandı. Şanlıurfa ve ilçelerinde silah altına alınan 10 engelli, saçlarını kestirip, askeri üniforma giydi. 
     Eğitim pistinde, komutanlarının verdiği emirleri uygulamasını, selam vermesini ve tüfek tutmasını öğrenen engeliler, ruhsal ve bedensel olarak askerliğe hazır olduklarını, ettikleri yeminle gösterdiler. 
     Jandarma Komutanı Kurmay Albay Faik Canpolat, törende, ''Kendi ellerinde olmayan nedenlerle askerlik yapamayan ve imkan bulamayan engelli 10 genç, artık çakı gibi asker oldu'' dedi. 
     Engellilerin, her Türk genci gibi temel askerlik eğitimlerinin ardından and içerek, kısa bir süre için de olsa Türk Silahlı Kuvvetlerinin saflarına katıldığını belirten Canpolat, ''Silah arkadaşımız olan 10 asker, yeminlerine sadık kalarak, Türkiye'nin bölünmez bütünlüğü uğruna her türlü görevi en iyi şekilde yerine getirecektir'' dedi. 
     Engelliler, daha sonra Mehmetçiklerle birlikte sıraya girip, karavanadan yemeklerini yediler. 
     Mersin Jandarma Komutanlığı'na sabah saatlerinde gelen 30 özürlü, burada askeri yetkililer tarafından karşılandı. Önce saç tıraşı olan özürlülere, üniforma verildi. 
     Jandarma ekipleri tarafından bir süre eğitim de yaptırılan özürlülere, akşam saatlerinde terhis belgeleri verilecek. 
     Çanakkale İl Jandarma Komutanlığı'nda bugün silah altına alınan ve yaşları 19 ile 45 yaşında değişen 68 özürlü, sabah eğitiminin ardından, kendileri için düzenlenen törenle yemin ettiler. 
     1 günlük askerlik eğitimi alan özürlüler, askerlik yapmanın gururunu yaşarken, düzenlenen törene Vali Vekili Yusuf Ziya İnce, Çanakkale Boğaz ve Garnizon Komutanı Tümamiral Mehmet Otuzbiroğlu, İl Jandarma Komutanı Albay Turgut Alpı ve özürlülerin yakınları katıldı. 
     Afyon Jandarma Komutanlığı bahçesinde düzenlenen törende de Afyon Jandarma Komutanı Jandarma Kıdemli Albay Hayri Özdengül, jandarmanın, daima halkın yanında olduğunu, halkıyla iç içe bütünleşmeyi kendine ilke edinmeyi kutsal bir görev saydığını söyledi. Özdengül, ''Çocuklarımıza bugün kısa da olsa kutsal olan askerlik mesleğinin zevkini tattırabilmek ve şanlı Türk ordusunun şerefli birer neferi olarak aramızda görmek, bizi son derece mutlu etmektedir'' dedi. 
     Engelliler adına konuşan Hasan Hüseyin Özpınar da engellilerin içlerinde her zaman ''askerlik yapma ukdesi'' olduğunu belirterek, ''Bugün bu ukdemizi, İl Jandarma Komutanlığımız sayesinde giderdik'' diye konuştu. 
     Daha sonra Türk Bayrağı ve silahların üzerine ellerini koyarak yemin eden 36 engelli, teskerelerini aldılar. Daha sonra da aileleri ve komutanlarıyla birlikte, karavanadan öğle yemeklerini yediler. 
     
</TEXT>
</DOC>
