<DOC>
<DOCNO> 164880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sondun07.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İTÜ New York'ta moda okulu kuruyor... 
</HEADLINE>
<TEXT>

     İstanbul Teknik Üniversitesi'nin İTÜ , Türkiye'nin tekstil üretiminde yakaladığı başarıyı, tekstil ürünleri tasarım ve pazarlama alanlarına taşımak amacıyla ABD'nin New York kentinde kuracağı moda okuluyla ilgili anlaşma yarın imzalanıyor. 
     İTÜ, 50 yıldır 11 binden fazla öğrencisiyle dünyanın önde gelen moda okulları arasında yer alan New York'taki Moda Teknolojisi Enstitüsü FIT ile ortak kurulacak ''İTÜ Gümüşsuyu Moda Okulu''nda, moda tasarımıyla tekstil yönetimi ve pazarlama konularında eğitim verileceğini açıkladı. 
     Moda okulunun, 2003-2004 öğretim yılında açılacağı, öğrencilerin eğitimlerinin ilk 2,5 yılını İstanbul'da, kalanını New York'ta FIT kampüsünde tamamlayacakları belirtildi. 
     Türk tekstiline önemli katkıda bulunacak bu girişim, yarın İTÜ Rektörü Prof. Dr. Gülsün Sağlamer ve FIT Başkanı Dr. Joyce Brown'un New York'ta imzalayacağı anlaşmayla resmileşecek. İmza töreni FIT'in Fashion Avenue'deki binasında yapılacak. 
     Brown, moda endüstrisinde görev alacak kişilerin yetiştirilmesinde, İTÜ'ye yol gösterecek ve kalite konusunda yardımcı olacaklarını belirtirken, Sağlamer, projenin Türk tekstil sanayiinin ihtiyaç duyduğu liderlerin yetişmesine katkıda bulunacağını ifade etti. 
     New York'taki Moda Teknolojisi Enstitüsü'nün FIT Çin, Hindistan, İsrail, Brezilya, Mısır, Filipinler, Japonya ve İtalya'daki okullarla benzeri anlaşmaları bulunuyor. 
     
</TEXT>
</DOC>
