<DOC>
<DOCNO> 191710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/guncel/gun20.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   
   Yatağanlılar sahura depremle kalktı...    YATAĞAN ilçesinde dün saat 05.05'te meydana gelen 4.0 büyüklüğündeki deprem paniğe neden oldu. Yatağan Belediye Başkanı Haşmet Işık, "Deprem kısa sürdüğü için yaralı ve hasar yok" dedi. Bu arada Marmaris'te de saat 07.22'de 2.4 büyüklüğünde bir sarsıntı kaydedildi. 
   
   'Jet' imam hakkında soruşturma açılacak    ERZURUM'da, teravih namazını daha kısa sürede kıldıran imamlar hakkında soruşturma açılacak. Erzurum Müftüsü Mustafa Uçar, "Namaz belirli bir süre içinde kurallara uyularak kılınmalı. Aksi takdirde namaz bozulur" dedi. Bu arada, normal teravihe göre uzun süren, hatimli teravih namazı kılınan camilerin kapısına da uyarı yazısı asıldı. 
   
   Soğuk ve yağış geliyor    Türkiye, dün geceden itibaren Balkanlar'dan gelen daha soğuk ve yağışlı havanın etkisine girdi. Devlet Meteoroloji İşleri Genel Müdürlüğü, sıcaklığın 8 - 10 derece azalacağı uyarısında bulundu. Tüm yurtta görülecek yağışlar, bugün Marmara'nın doğusu ve Batı Karadeniz'de, öğleden sonra Doğu ve Güneydoğu Anadolu'da yer yer etkili olacak. Poyraz kuzey ve batı, doğu bölgelerinde fırtına şeklinde esecek. Sıcaklığın azalmasıyla bugün ve yarın, Karadeniz'in iç kesimleriyle İç ve Doğu Anadolu'da karla karışık yağmur ya da kar yağışı görüleceği tahmin ediliyor. Soğuk hava, şiddetli poyraz, etkili yağışla iç kesimlerde görülecek don olayına karşı vatandaşların tedbirli olmaları istendi. Sıcaklıklar perşembe gününden itibaren lodosla birlikte yeniden yükselecek. 
   
   Hasankeyf'e kadın kaymakam    Batman'ın Hasankeyf ilçesine atanan ilk kadın kaymakam olan Huriye Küpeli, göreve başladı. Tarihi ilçede sanatçı Mahsun Kırmızıgül ile Vali Efkan Ala'yı ağırlayan Küpeli, "Mükemmel bir ilçe. Burada evden çok mağara var" dedi. Gaziantep'in Yavuzeli ilçesinden Hasankeyf'e atanan Küpeli, ilgiyle karşılandığı ilçede, heyecanını yenmeye çalıştığını söyledi. Antik kentin ismini basından duyduğunu söyleyen Küpeli, şöyle konuştu "Turistlerin Hasankeyf'e ilgisi beni oldukça sevindiriyor. Hasankeyflilerle elbirliğiyle birçok işi başaracağız." 
   
   Öğrencilerin 'Nutuk' izdihamı    İzmİr Milli Eğitim Müdürlüğü'nün başlattığı 'Nutuk' dağıtım kampanyasının açılış töreninde izdiham yaşandı. Yeşilyurt Ahmet Ragıp Üzümcü İlköğretim Okulu'nda dün düzenlenen törene katılan İzmir Valisi Yusuf Ziya Göksu, "Tüm öğrencilerden Nutuk'u sadece okumalarını değil, ders almalarını istiyorum" dedi. Nutuk'u alabilmek için öğrenciler birbirleriyle yarıştı. 
   
   
   
</TEXT>
</DOC>
