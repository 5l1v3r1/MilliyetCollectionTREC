<DOC>
<DOCNO> 157532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/dunya/adun.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani, petrolü pazarlamaya başladı 
</HEADLINE>
<TEXT>

Kürdistan Yurtseverler Birliği, kimseye danışmadan petrol devlerine çok cazip anlaşmalar teklif ediyor 
     DIŞ HABERLER SERVİSİ 

     Koalisyon güçlerinin Irak'ta en çok güvendiği etnik grup olan Kürtlerin, Irak'ın zengin petrol rezervlerini pazarlamak için tek başına harekete geçtiği ortaya çıktı. İngiliz "Independent on Sunday" gazetesinin haberine göre, Celal Talabani liderliğindeki Kürdistan Yurtseverler Birliği KYB , ABD'ye ve diğer Iraklı gruplara danışmadan, Avrupa ve Amerikalı petrol devlerine cazip petrol anlaşmaları teklif etti. New York Times da, KYB'nin iki Türk şirketiyle sessizce petrol yatakları arama ve geliştirme sözleşmeleri imzaladığını yazmıştı. 
     Independent on Sunday tarafından da görülen "üretim paylaşma anlaşmalarında" yatırım yapmayı düşünen şirketlere ilk etapta petrol gelirlerinin yüzde 60'ı bırakılıyor. Üretim istenilen seviyeye ulaştığında ise bu oran yüzde 50 olarak yeniden düzenlenecek. KYB'nin bu cazip teklifi, hemen hemen bütün büyük petrol şirketlerine yaptığı belirtiliyor. Bu şirketler arasında, İngiliz "BP" ve "Shell" de var. Ancak her iki şirketin sözcüsü de, KYB ile temasa geçtiklerini yalanlayarak, bir hükümetin kurulmasını bekleyeceklerini vurguladı. 
     
     Yeni hükümete emrivaki 
     Başına buyruk bu girişimin Irak petrolü üzerindeki işletme hakkı konusunu içinden çıkılmaz hale getirebileceği belirtiliyor. Bazı gözlemciler, Talabani'nin hamlesini yeni kurulacak Irak hükümetine emrivaki olarak görüyor. Her ne kadar çoğu şirket, uluslararası arenada tanınmayan resmi bir Bağdat hükümeti kurulmadan bu tür anlaşmalara ihtiyatlı yaklaşsa da, Talabani'nin yatırım arayışları zaten Irak petrollerinin peşinde olmakla suçlanan koalisyonun işini daha da zorlaştırabilir. 
     

</TEXT>
</DOC>
