<DOC>
<DOCNO> 197312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sontur20.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Medya yöneticileri, terör ve medyanın tutumunu değerlendirdi 
</HEADLINE>
<TEXT>

     İstanbul'da biraraya gelerek ''terör'' ile ''medyanın alması gereken tutumu'' değerlendiren medya yöneticilerinin, ''kamuoyunu özgürce aydınlatma, bu konuda sınırlama konulmasına karşı durma, ancak görevlerini sorumluluk duygusu bilinci içinde yerine getirmeyi kararlaştırdıkları'' bildirildi. 
     Bazı medya organlarının genel yayın yönetmenleri ile Basın Konseyi Yüksek Kurulu Üyeleri, Konsey Başkanı Oktay Ekşi'nin başkanlığında, Ataköy Crown Plaza Otel'de yaklaşık 2 saat süren toplantı yaptı. 
     Toplantının ardından açıklama yapan Basın Konseyi Başkanı Ekşi, ''bugün medya dünyasının önde gelen organlarının üst düzey temsilcilerinin ciddi bir katılımla biraraya geldiklerini'' belirterek, ''bu toplantıyı 'mesleki açıdan ilk' olarak değerlendirdiklerini'' kaydetti. 
     ''Sadece Türkiye'nin değil, bütün insanlığın karşı karşıya bulunduğu terör eylemleri karşısında medya mensuplarının nasıl bir tutum alacağına ilişkin görüş alışverişinde bulunduklarını'' anlatan Ekşi, 13 kişilik bir çalışma grubu oluşturduklarını, bu gurubun da en yakın zamanda biraraya gelerek ortak kararları belirleyeceğini söyledi. 
     Ekşi, ''bugün burada toplananların, 29 Kasım'da tekrar biraraya gelip çalışma grubunun aldığı kararları değerlendirerek kamuoyuna açıklayacaklarını'' bildirdi. 
     Oktay Ekşi, ''Kamuoyunu özgürce aydınlatacağız. Bu konuda sınırlama konulmasına, görevimiz gereği karşı duracağız. Ama görevimizi, sorumluluk duygusunun bilinci içinde yerine getireceğiz. Bu, medya dünyamızın kendi özgür iradesiyle vardığı sonuçtur. Bu sonucun ürettiği meyveleri kamuoyuna duyurup, uygulamaya geçireceğiz'' dedi. 
     Soruları da yanıtlayan Ekşi, toplantıya katılanlara teşekkür ettiğini belirterek, ''Bu konuda herkes bildiğini yapmayı ve başkasını suçlayarak mesleğini yapmayı tercih ediyor pek çok yerde. Burada hiç vakit kaybetmeden bu noktaya gelinmesi, medya dünyamızın olgunluğudur'' diye konuştu. 
     ''Ortak bir tutum kararının alınıp alınmadığının'' sorulması üzerine de Ekşi, ''kamuoyunun aydınlatılması ve bilgilendirilmesinin medyanın görevi olduğunu'' hatırlattı. 
     Basın Konseyi Başkanı Ekşi, ''sansüre karşı olduklarını, medyanın özgürlük içinde görevini yerine getirme olgunluğuna da ulaştığını'' dile getirdi. 
     
     ''YAYIN YASAĞI'' 
     ''İstanbul'da son yaşanan saldırıların ardından alınan yayın yasağını da toplantıda değerlendirdiklerini'' anlatan Ekşi, ''bu yasağın haksız, hukuksuz ve yersiz olduğunu, aynı zamanda yanlış olduğunu da dile getirdiklerini'' kaydetti. 
     Ekşi, ''Özgürlük içinde bu işi yapmayı istiyoruz. Sorumluluğumuz için de kimsenin bize çoban olmasına razı değiliz. Kendi özgür irademizle insanlığa hizmet veririz'' dedi. 
     
     KATILANLAR VE ÇALIŞMA GRUBU... 
     Toplantıya, 20'yi aşkın üst düzey medya yöneticisi ve Basın Konseyi Yüksek Kurulu Üyesi katıldı. 
     Toplantıda oluşturulan 13 kişilik çalışma grubu içinde, Show TV'den Alican Değer, CNN Türk'ten Ferhat Boratav, Vatan Gazetesi'nden Tayfun Devecioğlu, Zaman Gazetesi'nden Ekrem Dumanlı, TV8'den Turan Yavuz, Samanyolu Televizyonu'ndan Hidayet Karaca, Basın Konseyi Yüksek Kurulu'ndan Dursun Güleryüz ve Haluk Şahin, NTV'den Ayşenur Aslan ve Fikret İlkiz, Yenişafak Gazetesi'nden Mehmet Ocaktan, TGRT'den Mehmet Soysal ve Dünya Gazetesi'nden Murat Oray yer alıyor. 
     
</TEXT>
</DOC>
