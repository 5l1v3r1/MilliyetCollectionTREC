<DOC>
<DOCNO> 198947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/yasam/yas01.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Geriye sırları kaldı 
</HEADLINE>
<TEXT>

   Fransa'dan aldığı hediyeyi vermek için sevgilisinin evine gitti. Ancak bir daha dönmedi. Üç kişi, 21 yaşındaki Selen'in cesedini tıp merkezine bırakıp kaçtı 
      Haluk Atalay 
   
   İstanbul Beykoz'da, aldığı hediyeyi vermek için önceki akşam erkek arkadaşının evine giden 21 yaşındaki Selen Atılgan'ın cesedi, dün sabah bir tıp merkezine bırakıldı. Genç kızın ölüm nedeninin 'uyuşturucu koması' olduğu öngörüsünü yürüten polis, konuyla ilgili olarak dört kişiyi gözaltına aldı. Selen'in erkek arkadaşı İlkay Güven ise arıyor. 
   
   Erkek arkadaşı aranıyor 
   Bayram tatilini doktor olan annesi Gül Atılgan ile birlikte Fransa'da geçiren Selen, geçen cuma akşamı Türkiye'ye döndü. Selen, erkek arkadaşı İlkay Güven'e aldığı hediyeyi vermek için evden ayrıldı. Selen'in öldüğü, polis telsizinden dün sabah saatlerinde geçen "Beykoz Tıp Merkezi'ne bir kadın cesedi bırakıldı. Zanlılar 34 EDJ 94 plakalı araçla kaçtılar" şeklindeki anonsun ardından ortaya çıktı. 
   Anne Gül ve galerici baba Kemal Atılgan, gittikleri tıp merkezinde kızlarının cesedini teşhis etti. 
   Selen Atılgan, sabah 07.30 sıralarında üç kişi tarafından 34 EDJ 94 plakalı bir otomobille Beykoz Tıp Merkezi'ne bırakıldı... Ancak Selen, aynı merkeze, aynı gün sabaha karşı bir kez daha 'canlı olarak' tedaviye gelmişti. 
   
   Üç saat önce... 
   Tıp Merkezi yetkilileri, vücudunun çeşitli yerlerinde dövme olan genç kızın, sol omzunun üzerindeki dövmede enfeksiyon oluşması nedeniyle dün saat 04.30'da bir erkekle birlikte geldiğini, gerekli müdahaleden sonra ayrıldıklarını söyledi. 
   
   Uyuşturucu iddiaları... 
   Polis, araştırma sonucu genç kızı bırakıp kaçan aracın İlkay Güven'in babasına ait şirket üzerine kayıtlı olduğunu belirledi. Polis, Güven'in Kavacık'taki evinde geceyi birlikte geçirdiği dört kişiyi gözaltına aldı. Bu kişilerin arasında Selen'i tıp merkezine bırakanların da olduğu, ancak İlkay Güven'in henüz bulunamadığı kaydedildi. 
   Kolunda iğne izleri olan Selen'in uyuşturucudan öldüğü iddiaları üzerine soruşturmayı Narkotik Şube Müdürlüğü devraldı. 
   
   Bilkent'te okuyordu 
   Selen'in, Bilkent Üniversitesi Siyasal Bilgiler Fakültesi'nde okuduğu dönemde uyuşturucuya başladığı, arkadaş çevresinden uzaklaştırmak isteyen ailesinin isteği üzerine üniversiteden ayrılıp İstanbul'a geldiği iddia edildi. 
   Atılgan ailesinin dostu olan MHP eski İstanbul İl Başkanı Hasan Hüseyin Ceylan da işlemlerle yakından ilgilendi. Ceylan, "İlkay, isimli arkadaşına gitmiş. Siyasal Bilgiler'i bıraktıktan sonra tekrar üniversite girmek için sınavlara hazırlanıyordu. Çok iyi bir kızdı. Uyuşturucu üzerinde duruluyor" açıklamasını yaptı. 
   
   
</TEXT>
</DOC>
