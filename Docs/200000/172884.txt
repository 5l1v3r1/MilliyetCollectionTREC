<DOC>
<DOCNO> 172884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/guncel/agun.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil için geldi, canından oldu 
</HEADLINE>
<TEXT>
   Acil servis ekibi sedyeden düşürdü 
   İstanbul'a gitmek üzere yola çıkan Aydın Mısralı, trafik kazası geçirdi. Ancak her şey bununla bitmedi. Hastane girişinde sedyeden düşürülen Mısralı hayatını kaybetti 
      ÖZLEM DOĞAN Konya DHA 

   
   Tatile geldiği Konya'da kullandığı otomobille bir kamyona çarparak ağır yaralanan Aydın Mısralı, acil servis girişinde ambulanstan indirilirken beton zemine düşürüldü. Mısralı, beyin kanaması sonucu öldü. 
   Almanya'da işçi olan iki çocuk babası Mısralı, Çumra'daki ailesini alıp İstanbul'a gitmek için yola çıktı. Mısralı 33 yönetimindeki otomobil, Selçuk'ta Veysel Karani Caddesi'nde aşırı hız nedeniyle Nuh Doğan 34 yönetimindeki kamyona sağ tarafından çarptı. 
   Ağır yaralanan Mısralı, çağrılan 112 Acil Servis ekiplerince boyunluk takılarak Konya Numune Hastanesi'ne kaldırıldı. 
   Ambulans kısa sürede Acil Servis'e gelirken sedyeye bağlanmayan Mısralı, beş görevli tarafından indirilmek istenirken, yaklaşık 1.5 metre yükseklikten beton zemine düştü. 
   
   Apar topar kaldırıldı 
   Apar topar yerden alınan Mısralı, yeniden sedyeye konularak acil servise alındı. Görüntülendiklerini farkeden ambulans görevlileri muhabire tepki gösterirken Mısralı, tüm çabalara rağmen kurtarılamadı. Doktorlar ölüm nedeninin beyin kanaması ve iç kanama olduğunu açıkladı. Bu arada kamyon şoförü Nuh Doğan gözaltına alındı. 
   
   
</TEXT>
</DOC>
