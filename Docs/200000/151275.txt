<DOC>
<DOCNO> 151275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/spor/ymese.html </URL>
<DATE> 2003/04/21/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
İki portre 
</HEADLINE>
<TEXT>

     Hiç kimseye ön yargılı olmadık. Ne var ki, Lucescu'nun İlhan Mansız'a 69 dakika tahammül etmesi inanılır gibi değildi Senegal maçında attığı tek golle şöhreti yakalayan İlhan Mansız, Beşiktaş'a bırakın yararlı olmasını, zarar veriyor. Pozisyon yakalıyor, atamıyor. En ufak bir sertlikle işi kabadayılığa döküyor, ardından da sarı kart görüyor. Bu kötü alışkanlıkların yarar getirmeyeceğini birilerinin, ona anlatması şart 
     İlhan Mansız olumsuzluğunu bir kenara bırakıp, kritik derbinin kazanılmasında iki portreyi öne çıkarmak gerekir. Sergen Yalçın... Adam tepeden tırnağa futbolcu. Oyun kuruyor, goller attıyor, attırıyor, forvetin yapamadığı işleri de üstleniyor. Sergen Yalçın'sız Beşiktaş ayağa kalkamıyor. Maçı koparan attığı ikinci gol, Beşiktaş'ın boş gezen forvetlerine en büyük derstir. 
     Oscar Cordoba... Onu da dünkü maçta baştacı yaptık. Yer tutuşu, kritik toplardaki zamanlaması mükemmeldi. Sergen'in attığı golde de asistliği alkışlanacak cinstendi. 
     Futbolda duygusallığa yer yok. Lucescu'nun iç dünyasında duygusallığın ön planda olduğunu biliyoruz. Ne var ki, Rumen hocanın sahaya sürdüğü 11 ideali idi. Ahmet Yıldırım'ı savunmaya çekmesi akılcıydı. Yıldırım, bu alanda sırıtmadı. Zaman zaman da çok kritik pozisyonlarda iyi savunma örneği verdi. 
     Skor tabelası, maçın gerçek dünyasını yansıtmadı. Kaçan goller ve direğe çarpan tek topu da hesaba katarsak, Beşiktaş güçlü rakibine sahadan farklı bir sonuç tattırabilirdi. Fenerbahçe'nin dünkü derbide yapacağı hiçbir şey yoktu. Sadece formasının ağırlığını sahaya yansıtan konuk takım, özellikle ilk yarıda girdiği pozisyonlarda becerili olamadılar. 
     Orta hakem Ali Aydın'ı da kutlamak gerekir. Pozisyonları yakından süzen Aydın, avantajları yerinde değerlendirdi, oyunu soğutmadı. Çaldığı her düdük ve çıkardığı her kartta haklıydı. 
     


SPOR 



































</TEXT>
</DOC>
