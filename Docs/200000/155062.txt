<DOC>
<DOCNO> 155062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sondun32.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı Trakya'da da ''Türkçe'' yasak.. 
</HEADLINE>
<TEXT>

     Yunanistan'ın Batı Trakya bölgesindeki İskeçe ilinde dün yapılan Hıdrellez şenliklerinde Türkçe müzik ve pankart yasağı uygulandı. 
     İskeçe'nin dağlık kesimindeki Ilıca köyünde halk tarafından düzenlenen, çevre yerleşim merkezlerinin sakinlerinin de katıldığı Hıdrellez şenliklerine giden İskeçe Türk Birliği halk oyunları ekibi ve Türk müziği orkestrasını taşıyan otobüsün şenlik alanına girişi, polis tarafından engellendi. 
     İskeçe Türk Birliği Başkanı Çetin Mandacı, yaptığı açıklamada, otobüsü durduran polislerin Bölge Genel Sekreteri, 4. Kolordu Komutanlığı ve İskeçe Emniyet Müdürü'nün ortak emriyle hareket ettiklerini ve otobüsün alana girişinin araçta bulunan Türkçe pankartlar nedeniyle yasaklandığını söylediklerini belirtti. 
     Mandacı, otobüsteki pankartların siyasi mesaj içermediğini, yalnızca ''Hıdrellez bayramınız kutlu olsun'' şeklinde ifadeler taşıdığını vurguladı. 
     Nüfusunun tamamı Türk olan bir bölgede halk tarafından düzenlenen şenliğe Yunan ve Bulgar grupları katılırken, yalnızca İskeçe Türk Birliği grubunun yasaklanmasının ''maksatlı bir hareket'' olduğunu kaydeden Mandacı, ''Demokratik bir AB ülkesi olduğuna inandığımız ülkemizde ve özellikle AB dönem başkanlığını yürüttüğümüz bu dönemde hala bu yasakların uygulanması düşündürücüdür'' dedi. 
     Bu arada şenliklere davetli olarak katılan Gökçeler Belediye Başkanı Birol İncemehmet ve Mustafçova Belediye Başkanı Mücahit Dükkancı, olayı protesto amacıyla yerel Yunanlı yetkililerin de davet edildiği yemeğe katılmadı. 
     
</TEXT>
</DOC>
