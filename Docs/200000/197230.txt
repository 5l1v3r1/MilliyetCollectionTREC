<DOC>
<DOCNO> 197230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun01.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya basını "El Kaide Balkanlar'a kanlı sefer başlattı" 
</HEADLINE>
<TEXT>

     Makedonya basını, İstanbul'da dün meydana gelen terör saldırılarına geniş yer verdi. 
     Basın, saldırıları sert bir dille eleştirirken, terör eylemlerinin Balkanlar'a yayıldığı yorumları yapıldı. 
     Makedonya'nın Dnevnik gazetesi, manşete taşıdığı haberini ''El Kaide kanlı seferini Balkanlar'a yönlendirdi'' başlığıyla verirken, saldırıların, Türkiye'yi terör konusundaki politikasından vazgeçiremeyeceği, bu alanda çok deneyimli bir ülke olan Türkiye'nin bütün bu çirkin eylemleri aşabileceği görüşü savunuldu. 
     Utrinski Vesnik gazetesi de ilk iki sayfasını İstanbul'daki saldırılara ayırırken, ''El Kaide İstanbul'a vurdu'' manşetini attığı geniş haberin yanı sıra ikinci ve üçüncü sayfalarındaki ''Laik Türkiye Cumhuriyeti terör düşmanıdır'' başlığıyla verilen analizde, Türk halkının tarih boyunca başka dinlere karşı hoşgörü gösterdiği, özellikle Musevilere en zor günlerde yardım elini uzattığını vurguladı. 
     Analizde, Türkiye'de İslamcı bir partinin iktidara gelmesine rağmen toplumun çağdaş demokratik ilkelere göre yönetilmesi nedeniyle bazı komşu ülkelerin hesaplarının bozulduğu, aşırı dincilerin bu tür eylemlerle Türk halkı ve Türkiye'deki diplomatik temsilcilikleri hedeflemeyi uygun buldukları görüşü savunuldu. 
     Gazete, ayrıca bu saldırıların, Türkiye ile ABD arasında diplomatik ilişkilerin zayıflamasına ikaz olabileceği tahminlerine de yer verdi. 
     Vest gazetesi de ilk iki sayfasını İstanbul saldırılarında çekilmiş fotoğraflara ayırarak, baş sayfasındaki korkunç fotoğrafın altına ''Kan ve Kül'' yazdı. 
     Gazetenin haberinde teröristlerin, ABD Başkanı George Bush'un Londra ziyareti sırasında İstanbul'daki İngiltere temsilciliklerine yönelik saldırıların, Londra ve Washington yönetimlerine birer mesaj anlamı taşıdığına dikkati çekti. 
     
</TEXT>
</DOC>
