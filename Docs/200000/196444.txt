<DOC>
<DOCNO> 196444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/dunya/dun01.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam muamelesi 
</HEADLINE>
<TEXT>

   On binlerce gösterici, kentlerini ziyaret eden ABD Başkanı George W. Bush'un heykel görünümlü kuklasını devirecek 
      DIŞ HABERLER SERVİSİ 

   
   Üç günlük bir ziyaret için dün akşam İngiltere'ye giden ABD Başkanı George W. Bush'u, on binlerce savaş karşıtı protestocu bekliyor. Yarın düzenlenecek olan ve en az 100 bin kişinin katılması beklenen protesto gösterisinde, Trafalgar Meydanı'nda televizyon kameraları önünde Bush'un heykel görünümündeki kuklasının devrilmesi bekleniyor. 
   Dün akşam TSİ 21.30'da Air Force One uçağıyla Heathrow Havaalanı'na inen Bush ve eşi Laura Bush'u Prens Charles karşıladı. Bush çifti, daha sonra geniş güvenlik önlemleri altında, ABD Başkanlığı'na ait helikopterle Buckingham Sarayı'na geçti. Kraliçe 2. Elizabeth'in davetlisi olarak Londra'ya gelen Bush'u cuma günü sona erecek olan ziyareti boyunca korumak için, İngiltere'deki her 9 polisten biri, yani 16 bin polis görevlendirildi. Güvenlik operasyonu, en az 7 milyon sterline yaklaşık 17.5 trilyon lira mal olacak. Yarın "Stop the War" Savaşı Durdur Örgütü'nün düzenleyeceği dev protesto gösterisine katılanların, akşam saatlerinde de Bağdat'ın "düştüğü" 9 Nisan günü Saddam Hüseyin'in heykelinin devrilmesine gönderme yaparak, Trafalgar Meydanı'nda Bush'un dev bir kuklasını devirecekleri belirtiliyor. Internet erişimli cep telefonları ve şifreli e - postalarla örgütlenen göstericiler, polis tarafından dağıtılsalar da hemen toparlanabilecekler. 
   
   Onun Cadillac'ı var Zırhlı mı zırhlı...    1. Bush, tümüyle zırhlı Cadillac deVille marka otomobile binecek. 2. Lastikler, delinmesi durumunda bile işlevini sürdürüyor. 3. Aracın ebat ve özelliklerine ait kesin bilgileri gizli tutuluyor. 4. Şoför, gece görüş teknolojisi kullanabiliyor. 5. Aracın alt bölümü de zırhlı. 6. Altı kişi taşıyabiliyor. 
   
   
   
</TEXT>
</DOC>
