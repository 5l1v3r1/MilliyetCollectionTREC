<DOC>
<DOCNO> 189150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/ekonomi/eko01.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem vergileri kalıcı oldu itirafı 
</HEADLINE>
<TEXT>

   Unakıtan, 'Milleti aldatmanın alemi yok. Depremde çıkartılan vergiler bütçe için toplanıyor' diyerek Özel İşlem ve İletişim vergilerinin kalıcı olacağını belirtti 
      ANKARA Milliyet 
   
   Maliye Bakanı Kemal Unakıtan, 1999 Marmara depreminin ardından koyulan Özel İşlem ve Özel İletişim vergilerini kalıcı hale getirmek için düzenleme yapacaklarını bildirdi. 
   Unakıtan, vergi tahsilatının bankacılığa yönlendirilmesine yönelik pilot uygulamayla ilgili basın toplantısının ardından gazetecilerin sorularını yanıtladı. 2004'te de devam edecek olan Özel İşlem ve Özel İletişim vergilerinin kalıcı hale getirilip getirilemeyeceğinin sorulması üzerine Unakıtan, şunları söyledi "Biz de aynısını düşünüyoruz. Bu vergiler geçici olarak getirilmişti ama h l devam ediyor. Bu vergiler deprem için getirilmedi. Deprem için getirilmiş olsaydı, alınır biterdi. Yani resmen bütçenin ihtiyacı olduğu için toplanan vergilerdir bunlar. Adı ne bunun 'deprem vergisi'. Milleti aldatmanın alemi yok. Almışız deprem vergisi diye. Yıllardır devam ediyor. Ne deprem vergisi " 
   
   'Mali disiplin için...' 
   Bu vergilere yönelik olarak yeni bir düzenleme yapacaklarını belirten Unakıtan, "Biz milletin karşısına da 'evet bunlar budur' diye net çıkmak istiyoruz. Kimse kimseyi kandırmasın" dedi. 
   Otomobil ve içkilerdeki yeni ÖTV düzenlemesine ilişkin soru üzerine de amacın mali disiplin olduğunu söyleyen Unakıtan, "Faiz belasından kurtulmamız için mali disipline uymak zorundayız. Yoksa, Maliye Bakanı sevinerek vergi koymaz" diye konuştu. Unakıtan, yeni vergi getirilip getirilmeyeceğine ilişkin soruya da "Yeni vergi ismi altında başka vergi getirmeyeceğiz" dedi. 
   İstanbul Üniversitesi'nin kullandığı Baltalimanı Sosyal Tesisi'nin tahsisinin iptaline yönelik sorular üzerine ise Unakıtan, "Yağmacı Hasan'ın böreği mi, alırım tabii. Gereksiz tahsislere ne gerek var" dedi. 
   Unakıtan, ayrıca İmar Bankası'nda kaçırılan vergi ve cezaların toplamının katrilyonu bulduğunu söyledi. İmar Bankası'nda mevduatın resmi hesapta gösterilmeyerek vergi kaçırıldığını belirten Unakıtan, "Onların kayıtlarda gösterilmemesi yeni tespit ediliyor. Nasıl oluyorsa Burada ihmalk rlık yapılması hususu varsa, onlar da ortaya çıkar" dedi. 
   
   Toplanan para bütçeye gitti    Kalıcı hale gelen Özel İşlem ve Özel İletişim vergileri 1999'daki Marmara depremi sonrasında geçici olarak getirildi. AKP hükümeti 2002'de bu vergileri 2003 ile sınırlı olmak üzere son kez uzattığını bildirmişti. Deprem için getirilen bu vergiler bütçe açığını kapatmakta kullanıldı. 2002'de bu vergilerden 1.2 katrilyon lira toplanırken deprem için 350 trilyon harcanandı. Yani devlet, 2002'de deprem için kullanılmak üzere koyduğu vergilerin ancak yüzde 29'unu depreme yönelik harcamalarda kullandı. Özel İletişim Vergisi halen cep telefonu faturalarından yüzde 25 alınıyor. Özel İşlem Vergisi de cep telefonu aboneliği 16 milyon , uçak biletleri 7 milyon , tapu işlemleri 25 milyon , beyannameler ve SSK bildirgeleri 6 milyon , gümrük beyannameleri 15 milyon , silah taşıma ve bulundurma vesikaları 200 milyon , avcılık tezkereleri 100 milyon ve şans oyunlarından kesiliyor. 
   
   Vergi bankadan ödenecek    Vergi tahsilatlarını bundan sonra bankalar kanalıyla tahsil etmeyi planlayan Maliye ilk uygulamayı Ankara'da başlattı. Ankara'daki vergiler bankalar aracılığıyla ödenecek. Vergi daireleri sadece vadesi geçmiş vergileri tahsil edecek. 
   Bakan Unakıtan, düzenlediği basın toplantısında Ankara'da 2003 Eylül ayı itibarıyla toplam verginin yüzde 68'inin bankalar, yüzde 32'sinin de vergi daireleri tarafından gerçekleştirildiğine dikkat çekerek, iş yükü bazında ise 5 milyon 88 bin alındının, 1 milyon 116 bin adedinin bankalarca, 3 milyon 972 bin adedinin Ankara'daki vergi daireleri tarafından düzenlendiğini vurguladı. 
   
   Özel sektörle tahsilat 
   Vergi dairelerindeki yığılmalar sonucu bazı nahoş hadiselerle karşılaşıldığı kaydeden Unakıtan, "Yaşanan bu olumsuzlukların engellenmesi amacıyla mükelleflerin vergi dairesine gelmeden vergilerini bankalar aracılığıyla ödemeleri için Bakanlıkça yasal zorunluluk getirilmesi planlanmakta" dedi. 
   Unakıtan vergi tahsilatının tamamının özel sektöre bırakılması yönünde de bir çalışmaları olduğuna değindi. 
   
   
</TEXT>
</DOC>
