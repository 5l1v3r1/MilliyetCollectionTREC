<DOC>
<DOCNO> 154665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sontur11.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de yıkılan binaların müteahhitlerine soruşturma... 
</HEADLINE>
<TEXT>

     Bingöl Cumhuriyet Başsavcısı M. Ali Erbay, depremin olduğu ilk gün, ölüm olaylarının gerçekleştiği binaların müteahhitlerinin, mevcutlu olarak getirilmesini istediklerini söyledi. 
     Erbay, depremde yıkılan binaların müteahhitleri, kontrolörler ve projeyi yapanlar ile diğer ilgililer hakkında soruşturmaların sürdüğünü söyledi. 
     İki Cumhuriyet Savcısının, depremde yıkılan binalarla ilgili soruşturmalarını sürdürdüklerini bildiren Erbay, şunları söyledi 
     ''Depremin olduğu ilk andan sonra Emniyet Müdürlüğü'nü haberdar ederek, ölüm olaylarının yaşandığı binaların müteahhitlerinin mevcutlu olarak getirilmesini istedik. Kamu binalarının müteahhitleri ve diğer kontrolörler belli. Vatandaşa ait binaların da yapımını gerçekleştirenleri tespit ediyoruz. Olayla ilgili soruşturmalar sürüyor.'' Adalet Bakanı Cemil Çiçek ile bugün tekrar görüştüğünü kaydeden Erbay, Çiçek'in, olayın üstüne ciddiyetle gidilmesini istediğini kaydederek, müteahhitlerin aftan yararlanma imkanının bulunmadığını, çünkü suç tarihinin, olayın gerçekleştiği gün olduğunu söyledi. 
     Soruşturmanın en önemli bölümünün Çeltiksuyu YİBO olduğunu hatırlatan Erbay, soruşturmaların hızlı bir şekilde tamamlanacağını bildirdi. 
     
     BİNGÖL CEZAEVİ'NDEKİ DURUM 
     Depremde Bingöl Cezaevi'nin hasar görmediğini ifade eden Erbay, ancak isteyen mahkum ve yükümlünün bir başka cezaevine nakledilebileceğini belirtti. 
     Şimdiye kadar cezaevinde bulunan 45 mahkumun nakledilmek için dilekçe verdiğini anlatan Erbay, bu mahkumlardan 8'inin Elazığ'a gönderildiğini, diğerlerinin de en kısa zamanda nakillerinin gerçekleştirileceğini kaydetti. 
     Erbay, tedbir olarak cezaevinde, olası bir depremde mahkumlar için konteynırların da hazırlandığını ifade etti. 
     Erbay, deprem sonrası mahkumların, aileleriyle telefonla görüştürüldüğünü ve isteyen ailelerin de cezaevindeki yakınlarıyla görüştüğünü söyledi. 
     
</TEXT>
</DOC>
