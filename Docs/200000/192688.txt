<DOC>
<DOCNO> 192688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/soneko11.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda geçen hafta neler oldu 
</HEADLINE>
<TEXT>

     Sanayi şirketlerinin dokuz aylık bilançolarının verdiği olumlu destek ve dövizdeki gerileme, İMKB'deki yukarı hareketi hızlandırdı ve hisse senetleri haftayı ortalama yüzde 5.97'lik artışla tamamladı. 
     Uzmanlar, piyasaların önümüzdeki hafta, açıklanacak enflasyon rakamları, AB ilerleme raporu ve özelleştirme çalışmalarına yönelik gelişmelerden etkilenmesinin beklendiğini belirterek, endeksin 14,800-15,750 seviyelerinde hareket edeceğini, 15,750 seviyesinin hacimli aşılması durumunda ise 16,000 puanın test edilebileceğini savunuyor. 
     
     ÖZETLE PİYASALAR 
     Borsadaki yükselişin yanında İMKB Tahvil ve Bono Piyasası ortalamalarında 1 puanın altında kalan artışlar oldu. Altın fiyatları ile dövizde toplu düşüş haftası yaşandı. Mevduat faizlerinin ortalamalarında değişiklik olmazken, haftalık repoda ortalama oran 0.22 puan kadar geriledi. 
     Hisse senetleri haftalık bazda ortalama yüzde 5.97 oranında değer kazandı. 24 ayar külçe altının gram satış fiyatı yüzde 0.80 oranında, Cumhuriyet altınının satış fiyatı da yüzde 0.40 oranında düşüş gösterdi. Türk Lirası karşısında dolar yüzde 0.27, Euro da yüzde 1.76 oranında değer yitirdi. 
     Yatırım fonlarının seyrini izleyen A.A Fon Endeksi ortalama yüzde 0.51 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.45, haftalık reponun net getirisi yüzde 0.39 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , haftaya yüzde 2.03'lük düşüşle başladı. Cumhuriyet Bayramı nedeniyle Salı günü yapılan tek seansta ortalama yüzde 0.75 oranında artış kaydedildi. Çarşamba günü Bayram tatili nedeniyle işlem yapılmazken, Perşembe günü ortalama yüzde 4.81, Cuma günü de ortalama yüzde 2.44 oranında artış gerçekleşti. 
     İMKB Bileşik Endeksi, önceki hafta sonu kapanışa göre 888.03 puanlık artışla 14,866.31 puandan, 15,754.34 puana çıktı. Hisse senetlerinin haftalık ortalama değer artışı yüzde 5.97 oldu. 
     İMKB Ulusal-Mali Endeksi 1,647.37 puan artarak 19,518.28 puandan 21,165.65 puana, İMKB Ulusal-Sanayi Endeksi 436.86 puan artarak 13,751.49 puandan 14,188.35 puana ve İMKB Ulusal-Hizmetler Endeksi 214.76 puan artarak 8,303.68 puandan 8,518.44 puana yükseldi. 
     Böylece, mali grup hisseleri ortalama yüzde 8.44 oranında, sanayi grubu hisseleri ortalama yüzde 3.18 oranında ve hizmetler grubu hisseleri de ortalama yüzde 2.59 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 292 hisse senedinden 184'ü değer kazanırken, 86 hisse senedi değer yitirdi. 22 hisse senedinin değeri değişmedi. 
     Geçen hafta en yüksek oranlı artış yüzde 42.48 ile CU Sigorta hisselerinde oldu. Yüzde 30.43'lük artışla Anadolu Hayat hisseleri ikinci ve yüzde 24.41'lik artışla da Yapı Kredi Sigorta hisseleri üçüncü oldu. 
     En yüksek oranlı düşüş ise yüzde 39.41 ile Gersan Elektrik hisselerinde oldu. Yüzde 27.12'lik düşüşle ÇBS Printaş hisseleri ikinci ve yüzde 12.85'lik düşüşle de Arsan tekstil hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 64 milyar 4.6 milyon adet hisse senedi işlem gördü ve karşılığında 3 katrilyon 11 trilyon 186.2 milyar liralık işlem hacmi gerçekleşti. 
     
     DÖVİZ 
     Geçen hafta dövizde düşüş eğilimi vardı. İstanbul serbest döviz piyasasında alınıp satılan ABD Doları Türk Lirası karşısında yüzde 0.27 oranında, euro da yüzde 1.76 oranında düşüş gösterdi. 
     Önceki hafta sonuna göre ABD Doları'nın Türk Lirası satış fiyatı 4 bin lira düşerek 1 milyon 488 bin liraya, euronun satış fiyatı da 31 bin lira düşerek 1 milyon 730 bin liraya indi. 
     Cuma günkü kapanış itibariyle, öteki döviz türlerinden İngiliz Sterlini'nin Türk Lirası satış fiyatı yüzde 0.43 oranında düşerek 2 milyon 527 bin liraya, İsviçre Frangı'nın satış fiyatı yüzde 2.01 oranında düşerek 1 milyon 119 bin liraya geriledi. 
     Bugün öğle saatlerinde ise İstanbul serbest piyasada ABD Doları 1 milyon 481 bin liradan, Euro 1 milyon 720 bin liradan, İngiliz Sterlini 2 milyon 520 bin liradan ve İsviçre Frangı da 1 milyon 115 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı önceki hafta sonuna göre yüzde 0.80 oranında, Cumhuriyet altınının satış fiyatı da yüzde 0.40 oranında düştü. 
     Külçe altının gram satış fiyatı 150 bin lira düşerek 18 milyon 500 bin liraya, Cumhuriyet altınının satış fiyatı da 500 bin lira düşerek 125 milyon 500 bin liraya indi. 
     İstanbul Altın Borsası'nda İAB işlem gören 24 ayar altının gram fiyatı da yüzde 0.24 oranında düşerek 18 milyon 356 bin 200 lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 0.51 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 2 bin 264 puan artarak 440,742 puandan 443,006 puana yükseldi. 
     Geçen haftanın en çok değer kazanan katılma belgeleri, yüzde 5.19'luk artışla MNG Bank A Tipi Değişken Fon, yüzde 4.76 oranındaki artışla İş A Tipi Mali Endeks Fon ve yüzde 4.63 oranındaki artışla da İş A Metal Eşya Endeks Fon oldular. 
     Haftanın en çok değer yitiren katılma belgeleri de yüzde 1.58'lik düşüşle İş A Teknoloji Endeks Fon, yüzde 0.60'lık düşüşle Akbank A Tipi Teknoloji Sektör Fon ve yüzde 0.49'luk düşüşle de Gedik A Tipi Hisse Senedi Fon olarak sıralandılar. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.43 ile yüzde 0.58 arasında gerçekleşti. 
     Mevduat faizlerinin ortalamalarında geçen hafta herhangi bir değişim olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.45 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 26 civarında olan haftalık reponun net getirisi de yüzde 0.39 olarak gerçekleşti. 
     
</TEXT>
</DOC>
