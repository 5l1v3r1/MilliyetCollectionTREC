<DOC>
<DOCNO> 163296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/yazar/temelkuran.html </URL>
<DATE> 2003/06/15/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
İranlılarla gülüşmeler 
</HEADLINE>
<TEXT>

     Baskılar ne kadar tuhaf olursa, baskılardan kaçma yöntemleri de o kadar tuhaf oluyor demek ki. Parkta dolaşırken bir kulübenin içinde bir adamın büyük boyutlara resim yaptığını görüyorum. Yaklaşınca... 
     Adamın elinde iki fotoğraf ve bir kitap. Biri genç kızın annesiyle çektirdiği, biri de kızın sevdiği delikanlının fotoğrafı. Kitap ise "Rüzgar Gibi Geçti" Farsça versiyon. Kapağında eski Amerikan aristokrasisinin giysileriyle bir aşk sahnesi tasviri. Kız fotoğrafları verip adamdan ikisine oradaki giysileri giydirip yan yana resimlerini "çıkarmasını" istemiş. Evli olmayan çiftlerin, üstelik başı açık olarak dışarıda fotoğraf çektirmeleri yasak olduğu için ne yapsınlar, "Rüzgar Gibi Geçti"yi kendilerine sahne olarak seçmişler. 
     "Kız mı sipariş verdi, oğlan mı " diye soruyorum. Gülüyor adam 
     "Kız verdi, kız " 
     İran'da sokaktaki gündelik hayatı hayal etmek için sonsuz bir "İnanç Dünyası" programı düşünün, öyle. Gece geç saatlere kadar süren hayatın merkezi parklar ve Derbent dedikleri, dağın eteklerindeki mesire yeri ve yüzlerce çay bahçesi. Tahmin edilebileceği gibi içki yok. Onun yerine İran'ın meşhur alkolsüz birası Delster var. Deniyoruz... Şekerli, üzüm kokan, biradan ziyade tuhaf bir gazoza benzeyen bir şey. "Meyveli mi bu " diye soruyorum. "Değil. Ama isterseniz meyvelisi de var" diyorlar. Bu meyveli değilse meyvelisi kim bilir nasıl 
     Fransız lokantasında bir ara boş bulunup beyaz şarap isteyecek olmam bir yana genel olarak boş bulunup adamlara elimi uzatıyorum. İran'ın en tutucu yeri olan Kum şehrinde bir mollaya el uzatmamla son bulan bu boş bulunma hallerinden sonra artık kimseyle el sıkışmamaya karar vermişken bir gümüşçü dükkanında adam bana elini uzatınca bir şey istediğini zannediyorum artık. Karşılıklı kahkahaları patlatıyoruz. 
     En çok gülünen yerlerden biri de taksiler. Müthiş eski taksiler iki şeritli yollarda genellikle dört şerit halinde gidiyorlar. Bu da yetmezmiş gibi sık sık ters yönden intihar saldırısı mahiyetinde bir motosiklet son hız geliyor. "Şimdi hep birlikte ölüyoruz" derken hem taksici hem de motosikletli son derece sakin. Büyük bir ralli pistinde gibi hareket eden arabalar ve insanlar hiç birbirleriyle kavga etmeden nasıl dayanıyorlar, tamamen anlaşılmaz bir durum. 
     Her yerde bize turist muamelesi yapmaları ve İstanbul'dan uzak bir hayal şehir gibi bahsetmeleri bir yana, bir sivil polis bizi durdurup iznimizin olup olmadığını sorduğu zaman artık iyice merak ediyorum 
     "Niye sürekli bizimle ilgileniyorlar " 
     Mihmandar cevap veriyor 
     "Yabancıları okşuyorsunuz " 
     Nasıl yani 
     "Fotomuhabir Yurttaş, Almanları okşuyor " 
     Benim gördüğüm kadarıyla Yurttaş o ana kadar kimseyi okşamadı. Ama anlaşılıyor ki mihmandar Azeri Türkçesi ile konuşuyor ve okşamak, benzemek anlamına geliyor. Bir başka Azeri Türkçesi gülmesi de tam da Humeyni'nin anma törenlerinde, hiç gülünmemesi gereken bir yerde oluyor. Mihmandar son derece ciddi bir biçimde İran-Irak savaşı gazilerini gösteriyor 
     "Bir kıçı yok " 
     Böyle bir şey hiç görmediğim için hızla dönüp bakıyorum 
     "Haa... Bir bacağı yok yani " 
     "Evet işte, kıçı yok kıçı " 
     Ama İran'da en çok güldüğüm şey Kum şehrinde yine bir mollanın yanında başıma geliyor. İslami İlimler Merkezi Müdürü Arafi bey ile konuşuyoruz. Son derece ciddi meseleler, ABD, Şia, Irak, İran'ın geleceği vesaire. Aniden bir yerden "cıs tak cıs tak" bir müzik sesi geliyor. Foto muhabiri arkadaşım Yurttaş ve ben odanın içine bakınıyoruz, Arafi bey böyle bir şey olmamış gibi davranıyor. Sonra anlaşılıyor ki bu Arafi beyin polifonik telefonu, herkesin dinin hayat, hayatın da din olduğunu düşündüğü Kum'a karşı çalıyor 
     Cıs tak cıs tak 
     
     

</TEXT>
</DOC>
