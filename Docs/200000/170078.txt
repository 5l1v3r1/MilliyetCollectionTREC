<DOC>
<DOCNO> 170078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/dunya/dun02.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, kutlama mesajı yayınladı 
</HEADLINE>
<TEXT>

Baas Partisi’nin Irak’ta iktidara gelişinin 35. yıldönümü münasebetiyle gizlendiği yerden bir mesaj yayınlayan Saddam direniş çağrısı’ yaptı 
     DIŞ HABERLER SERVİSİ 

     Irak’ta gerilim dün Baas Partisi’nin iktidara gelişinin 35. yıldönümü nedeniyle doruğa çıkarken, devrik Devlet Başkanı Saddam Hüseyin, Irak halkına "kutlama mesajı" gönderdi. Merkezi Dubai’de bulunan El Arabiye televizyonu tarafından yayınlanan ve Saddam Hüseyin’e ait olduğu ileri sürülen ses kaydında, devrik Devlet Başkanı, "Amerikalıların ve İngilizlerin kitle imha silahı suçlamaları temelsiz" dedi. Irak’taki geçici hükümet konseyini eleştiren Saddam Hüseyin, Irak halkına, "Amerikan işgaline karşı direniş" çağrısında bulundu. 
     Ses kaydına göre, devrik Irak lideri, işgalcilere karşı direnişin artacağını savundu ve hükümet konseyi üyelerinin dış güçlerin amacı dahilinde seçildiğini ileri sürdü. Saddam Hüseyin, "Konsey, halkın değil, yabancıların uşağı" şeklinde konuştu. 
     Yaklaşık 5 dakika süren ses kaydında devrik Devlet Başkanı, "işgalci güçlerin, Irak halkına nasıl yardım edebileceğini" sorguladı. Saddam Hüseyin, "İşgalciler, işgal niyetlerinin üstündeki örtüyü kaldırdılar ve Irak’ı böldüler. Tüm iddiaları temelsiz" dedi. 
     

</TEXT>
</DOC>
