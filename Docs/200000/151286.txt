<DOC>
<DOCNO> 151286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/yazar/altan.html </URL>
<DATE> 2003/04/21/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kağıthelvasının denklemi 
</HEADLINE>
<TEXT>

     
     Bir özlem kabarırmış içinde 
     - İnsem buralardan, dermiş, katılsam onların arasına... Elimde bir külah kaymaklı çilekli dondurma, kolumda tıkır tıkır işleyen bir saat, martılara baksam, geçip giden gemilere... Sinemalara girsem, arabalara binsem, selam versem tanıdıklara, mektup yazsam, ıslık çalsam, yaşasam... 
     Sonra bir soru takılırmış aklına 
     - Evet ama, benim o dünyalara verebileceğim hiçbir şey yok ki .. 
     
     Kovuğundan çıkar, karanlık uçurumlara, ıssız kayalıklara bakarmış. Verecek hiçbir şeyi olmadığından, alacak da hiçbir şeyi olmadığının denkleminde, sıfırda duran varlığının sonsuzdaki boşluklarında tümden gölgesizleşirmiş. Yaşamsız ve ölümsüz bir çizginin atomları oynaşırmış saçında sakalında, gözlerinin bebeklerinde... 
     Ve kovuğuna girip yüzükoyun kapandığı zaman, omuzlarda giden, baş tarafı genişçe, ayak ucu dar garip sandıklar görürmüş. 
     
     Kollarındaki saatlerin işleyişine küskün küskün bakan yaşlı gözler... İlaç kokulu beyaz karyolalar dizisinde kıvranarak inleyenler... Çarpışmış arabalar, kopmuş kollar bacaklar, parçalanmış kanlı beyinler... Yürekleri kanayan genç kadınlar, elindeki son kadehle ayakları dolaşıp yere yuvarlanan erkekler. 
     Fırıldaklı kağıthelvacılarını, köfte kokularını, martıları, deniz kıyılarını, çocuk kahkahalarını ödemek zor olmalı, dermiş. En azından koluna tıkır tıkır işleyen bir saat takacaksın. Gülerken ağlayacak, ağlarken gülecek ve durmadan biteceksin... 
     
     Öteki dünyalara gitmek, yahut gitmemek... 
     Hem yüreği burkularak o cümbüşü özler, hem de sonunda yok oluvermekten korkarmış. Kuş uçmaz kervan geçmez dağlardaki saatsiz yokluğuyla yeşil bahçeli sıcak çorbalı evlerdeki saatli yok oluşların çözülmez bilmecesinde içini çeker, elini uzun saçlarında gezdirir, sakalını çekiştirerek düşüncenin bittiği yerleri düşünürmüş... 
     
     Bir başka türlü de ödenemez mi acaba o dünyalar 
     Ödenir mi, ödenemez mi 
     Koluna takılacak saatle değiştirebileceği bir özel niteliği olsa... Ve karşılığında takvimlerin kopuşunu durdursa... 
     Bir başka denklem kursa... 
     Boşluğun denkleminden, varlığın denklemine geçmenin çıkmazıyla, cinnetin merdivenlerinde bitmeyen dağlarla bitmeyen ufuklara vurur vurur dururmuş kafasını... 
     
     Bir başka denklem... 
     Acaba insanlara kocaman parmaklı avuçlarını gösterse... 
     Avuçlarındaki pınarları, ebemkuşaklarını, samanyollarını... Karşılığında bir kağıthelvası yese... Kabul ederler mi ki bunu... Koluna tık tık işleyen bir saati takmamayı kabul ederler mi ki... 
     Pazarlık da peşin yapılmıyor ki... 
     Bir inerse, bir daha çıkmamak da var, bu yanlışı düzeltilmez denemede... 
     Ama yine de denemek gerek... 
     Dağlar, kayalar, karanlık uçurumlar, çiçeksiz baharlar, karlar, tipiler gerilerde kalmış... 
     Biraz deniz kıyısı istiyorum, ekmek içinde soğanlı köfte, bir de kaymaklı çilekli dondurma... Yok hayır, saat takmayacaksınız koluma... Karşılığında avuçlarımdaki pınarları, ebemkuşaklarını, samanyollarını vereceğim size... 
     
     Ne ne, demişler, pınarlar, ebemkuşakları, samanyolları mı Ne işe yarar ki ulan onlar .. Gel bakalım önce tak şu saati koluna... Hah şöyle... Şimdi zıkkımlan köfteni, dondurmanı, sonra da yavaş yavaş yürü baş tarafı azıcık geniş, son tarafı dar, garip sandığa doğru... 
     - Ya peki pınarlarım, ebemkuşaklarım, samanyollarım... 
     - Onlar hiçbir işe yaramaz, onlar bizde kalacak... 
     
     Bitmez boşlukların sıfırı yeni denklemin birini, ikisini, üçünü koluna takılan saatle yaşamaya başlamış. Ama köfte de o kadar güzelmiş ki, dondurma da... Hatta bir kağıthelvası bile yemiş bir ara... 
     
     Not 22 yıl önce yazılmış bir yazı... "Şeytanın Aynaları"ndan... 
     
     







</TEXT>
</DOC>
