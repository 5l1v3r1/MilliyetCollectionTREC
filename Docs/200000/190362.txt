<DOC>
<DOCNO> 190362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun02.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Türkiye'den askere ihtiyaç yok .. 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, Irak Geçici Hükümet Konseyi'nin GHK ''oybirliğiyle'' Türkiye veya diğer komşu ülkelerden asker gönderilmesine karşı olduğunu savunarak, bunun Türkiye'ye düşmanlık anlamına gelmediğini söyledi. 
     Talabani'nin, El Cezire televizyonuna demeci, Amerikan Federal Haber Ajansı tarafından İngilizceye çevrilerek duyuruldu. 
     Bu metne göre Talabani, ''Türk askeri veya diğer komşu ülkelerin askerleri konusu, GHK tarafından oybirliğiyle karara bağlandı. Bu karara göre, Irak'a komşu ülkelerden gelecek askere ihtiyaç yoktur. Bunun nedeni de, bizim, Irak'ın güvenliğinin, yabancı güçlerden değil, Iraklılar'ın elinden sağlanması gerektiğine inanmamızdır'' dedi. 
     Bu meselenin Türkiye'ye karşı düşmanlıkla ilgisi olmadığını ifade eden Celal Talabani, ''Türkiye'ye karşı sevgi ve kardeşlik hissediyoruz. Ancak Türk, İran veya diğer komşu ülke askerlerinin varlığının, istikrar ve güvenliğe katkıda bulunmayacağına inanıyoruz. Türk askeri gönderilmesi, Türkiye-Irak ilişkilerinin gelişmesine katkıda bulunmayacaktır'' diye konuştu. 
     IKYB lideri, binlerce Irak ulusal muhafızının, daha önceki Irak rejimine karşı olduğunu belirterek, Irak ordusunun yeniden kurulması için bu muhafızlara güvenmenin kaçınılmaz olduğunu söyledi. 
     Talabani, ulusal muhafız gücünün, Irak halkına karşı işlenen suçlardan sorumlu tutulamayacağını da savundu. 
     
</TEXT>
</DOC>
