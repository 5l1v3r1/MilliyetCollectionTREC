<DOC>
<DOCNO> 197056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo04.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hamit'in tarlası'nda başlayan Başkent derbisinde 57. randevu... 
</HEADLINE>
<TEXT>

     Ankara'nın Cebeci semtinde ''Hamit'in Tarlası'' olarak bilinen çayırlıkta 9 Aralık 1922 yılında başlayan Ankaragücü-Gençlerbirliği rekabeti, 1959'da kurulan resmi futbol ligiyle birlikte, heyecanını ve çekişmesini bugüne dek taşıdı. 
     Resmi ligin kuruluşundan itibaren, başkentin 2 temsilcisi toplam 56 kez karşı karşıya gelirken Ankaragücü, 23 galibiyetle ezeli rakibine üstünlük kurdu. 16 maçı Gençlerbirliği'nin aldığı rekabette, 17 maç ise beraberlikle sonuçlandı. 
     Ankaragücü, ezeli rakibine toplam 81 gol atarken, Gençlerbirliği ise rakip fileleri 68 kez havalandırdı. 
     1990-91 sezonunda 2 takım arasında yapılan maçta Ankaragücü, rakibini 7-2 yenerek derbi tarihinin en farklı skorlu galibiyetine imzasını atarken Gençlerbirliği ise rakibi karşısındaki en farklı skorlu galibiyetleri, 1993-94 sezonunda 3-0 ve 2001-2002 sezonunda 5-2'lik skorlarla aldı. 
     2 takımın 1922 yılında başlayan ezeli rekabetindeki en farklı sonuç ise 8 Ağustos 1937'de Ankaragücü'nün, Gençlerbirliği'ni 8-0 yendiği maçta oluştu. 
     Başkentin 2 temsilcisi, ligdeki 57. randevuda, yarın Ankara 19 Mayıs Stadı'nda saat 13.30'da karşı karşıya gelecek. 
     
</TEXT>
</DOC>
