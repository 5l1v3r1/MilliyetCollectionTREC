<DOC>
<DOCNO> 167719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/guncel/gun01.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalefet 'müzik notası'na tepkili 
</HEADLINE>
<TEXT>
'Başbakan Erdoğan dünyadan habersiz' 
     ANKARA Milliyet 

     CHP ve Meclis dışındaki muhalefet partileri, 11 kişilik Türk özel timinin Kuzey Irak'ta gözaltına alınması ve sonrasındaki açıklamalar nedeniyle ABD yönetimiyle hükümete sert tepki gösterdi. CNN Türk'teki Kafe Siyaset programına katılan DSP Genel Başkanı Bülent Ecevit, "ABD'nin tavrı ancak düşmanca denilebilecek bir davranıştır. Başbakan'ın da devlet yönetimiyle ilgisi yok. Dünyadan haberi yokmuş gibi bir havası var. Nota şimdi verilmeyecek de ne zaman verilecek " dedi. Ecevit, Türkiye'nin hiç bu kadar ağır hakarete uğramadığını, ABD'nin ilk kez bu kadar terbiyeden yoksun ve tahrik edici davrandığını belirtti. 
     
     CHP GENSORU HAZIRLIYOR 
     CHP Grup Başkanvekili Mustafa Özyürek de, hükümetin derhal nota vermesi gerektiğini savunarak, gerekenler yapılmadığı takdirde TBMM'de gensoru dahil tüm denetim mekanizmalarını çalıştıracaklarını açıkladı. Özyürek, Başbakan Recep Tayyip Erdoğan'ın "müzik notası" açıklamasını da, "Cumhuriyet tarihinde ilk kez Türk askerleri esir alınmaktadır. Başbakan ve Dışişleri Bakanı gezilerini iptal etme gereği bile duymadı. Başbakan'ın önemli bir tepki yöntemini küçümsemesi, hiçbir şey yapmayacaklarını gösterdi" sözleriyle eleştirdi. 
     
     MHP ÖZÜR GEREK 
     MHP Genel Başkanı Devlet Bahçeli, olayı "çok çirkin ve küstahça bir girişim" diye nitelerken, "Amerikan askerlerinin tavrı, dost ve müttefik ülke tavrı değil. AKP iktidarı ayağını denk almalı, haddini iyi bilmeli" dedi. 
     ANAP Genel Başkanı Ali Talip Özdemir, Türk askerlerinin gözaltına alınmasının "onur kırıcı ve üzüntü verici olduğunu belirterek, "Derhal milli seferberlik ilan edilmesinden yanayız" dedi. 
     
     

</TEXT>
</DOC>
