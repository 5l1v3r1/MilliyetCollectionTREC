<DOC>
<DOCNO> 183282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/spor/aspo.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ERRIKSON'DAN BARIŞ ÇUBUĞU 
</HEADLINE>
<TEXT>

   İsveçli Teknik Direktör, futbolumuza hayran olduğunu belirtti, "Sizi yumuşatmak için söylemiyorum. Ama bence Avrupa'nın en iyi takımlarından birisiniz" dedi... Eriksson, beraberliğin kendilerine yaradığını hatırlattı, "Ama ben, bir İngiliz'e, bu maçı berabere bitirin diye taktik veremem. Onların kanlarında kazanmak var" diye konuştu 
      HALİL ÖZER 

   
   İngiltere Federasyonu'nun geniş bir odasında, gözetim altında yapılan röportaj, İsveçli teknik adamın, Türkiye maçı öncesinde kafasında oluşan tedirginliklerini ve umutlarını çok iyi anlatıyordu. Eriksson temkinli konuştu. Ağzından herhangi bir ters söz çıkmaması için olağanüstü dikkat gösterdi. Sıkıştığı sorularda, toplantıyı bire bir not eden basın danışmanı Adrian Bevington'dan yardım istiyordu. 
   
   Büyük parti var 
   İtalya'da yıllarca antrenörlük yapmış. Ancak bir kere profesyonel anlamda Türkiye'ye gelmemiş. Arkadaşlarının teknesi ile İstanbul ziyareti var, hepsi o. Büyülü atmosferi unutamamış. Bu nedenle inanılmaz rahatsızlık duyuyor 
   "İstanbul'da büyük bir futbol partisi var. Ve bu partiye İngiliz seyirciler davetli değil. Gerçekten çok yazık. Keşke eskiden olduğu gibi kol kola izleselerdi. Ama ben bu kararlara karışamam. Çünkü futbol ve güvenlik farklı". 
   İsveçli teknik adam, "Türkiye'ye gitmeyin, yoksa ölürsünüz" sözünü kesinlikle söylemediğini hatırlatıyor, "Nasıl söylerim Türklere her zaman büyük saygım var" ifadesini kullanıyor, ekliyor "Eğer bazı sıkıntılar yaşanacaksa, o zaman gidilmesin. Bir maçı da televizyondan izleyin dedim". 
   Eriksson Türk futbolunun hayranı. Analizini de yapıyor 
   "Bu sözleri Türkleri yumuşatma amacıyla söylemiyorum. Türk Milli Takımı Avrupa'nın en iyilerinden. Çok elit bir kadronuz var. Belki isim olarak da, yıldız oyunculara sahipsiniz. Ama takımca daha iyisiniz. Son 10 senede inanılmaz aşama kaydettiniz. Muhteşem nesil yakaladınız. Arkası da geliyor". 
   
   "Avrupa'nın önderiyiz" 
   Eriksson, iki ülkenin Avrupa futboluna önderlik yaptığını da söylüyor 
   "Türkiye de, İngiltere de heyecan verici bir futbol oynuyor. Aynı grupta olmamız büyük şanssızlık. Futbol adına, bu iki ülkenin de Portekiz'e gitmesini isterdim. Çünkü Portekiz'in tadı, futbol ve taraftarlarıyla İngiltere ya da Türkiye'siz olmaz. Umarım ikimiz de orada yerimizi alırız." 
   Eriksson'a, bu gerginliğin boyutlarının nereye kadar gideceğini sorduk. Yanıt vermedi. Devreye basın danışmanı Bevington girdi. Eriksson da katıldı 
   "Bu iş burada bitmeyecek. Türkiye ve İngiltere son kez karşılaşmayacaklar. Hem kulüpler hem de milli takımlar bazında yüzlerce kez oynayacaklar. Artık köprüleri kuralım, Dünya'ya örnek olalım. Sağduyulu olmamız şart." 
   İsveçli hoca da dayanamıyor, devreye giriyor "Türk insanına ve futboluna büyük saygı duyuyoruz. Bu yüzden Şenol Güneş ile Zürih'te bir araya gelmek istiyorum. Bu toplantı, havayı büyük ölçüde sakinleştirir." 
   Kadıköy'deki karşılaşmanın teknik analizini yapmasını istediğimizde önce duraklıyor Eriksson "Bu konu hakkında şimdi konuşmak istemiyorum." Ama ısrar mesleğimizin bir parçası. Dayanamıyor 
   
   "Berabere bitirin demem" 
   "Kadıköy'de alınacak üç neticeden, ikisi bize yarıyor. Hem beraberlik, hem galibiyet. Ama ben çıkıp, İngiliz insanına, bu maçı berabere bitirin, diye bir taktik veremem. Onların kanında kazanmak var. Başka bir şey düşünmeyecekler." 
   Eriksson bu sözün arkasından uzun bir "Ancak" çekiyor ve devam ediyor 
   "Türkiye gibi yüksek potansiyelli takıma karşı iki ya da üç forvetle sahaya çıkarsak yanarız. Macera peşinde koşamam, bizim için kötü olur. İngiliz sistemi kanat oyunu üzerine. Ufak tefek oynamalarla hedefe gidiyoruz. Türkiye'nin, sahasında oynuyor olması büyük avantaj. Ancak baskı da yaratacak. Böylece avantaj eşitlenecek" 
   "Peki İstanbul'a gitmekten korkuyor musunuz " sorusuna yanıtı da netti "Hayır korkmuyorum. Asla da korkmam." 
   Eriksson sözlerini holiganın tanımını yaparak noktalıyor "Sorun sadece Türkiye ve İngiltere'nin değil. Bu olaylar her yerde oluyor. Çıkartanlar da azınlıkta. Önemli olan onları kontrol altına almak. Umut ediyorum ki, biz Türkiye ile düğmeye basalım ve olayları engellemek için adım atalım". 
   
   Eriksson'un künyesi 
   1977-78 Degerfors-İsveç 
   1979-82 Göteborg-İsveç 
   1982-84 Benfica-Portekiz 
   1984-87 Roma-İtalya 
   1987-89 Fiorentina-İtalya 
   1989-92 Benfica-Portekiz 
   1992-97 Sampdoria-İtalya 
   1997-00 Lazio-İtalya 
   1999 UEFA Kupası, Süper Kupa, İtalya şampiyonu 
   2001 Ocak'tan itibaren İngiltere Milli Takımı'nı çalıştırıyor. 32 maçta 19 galibiyeti, 9 beraberliği, 4 yenilgisi bulunuyor. İlk dört maçını kazanarak İngiltere futbol tarihinin "göreve en iyi başlayan antrenörü" oldu. 
   
   Türkiye - İngiltere 
   14.11.1984 Türkiye-İngiltere 0-8 
   16.10.1985 İngiltere-Türkiye 5-0 
   29.04.1987 Türkiye-İngiltere 0-0 
   14.10.1987 İngiltere-Türkiye 8-0 
   01.05.1991 Türkiye-İngiltere 0-1 
   16.10.1991 İngiltere-Türkiye 1-0 
   18.11.1992 İngiltere-Türkiye 4-0 
   31.03.1993 Türkiye-İngiltere 0-2 
   02.04.2003 İngiltere-Türkiye 2-0 
   
   Büyük görev kaptanların    "BİZİM kaptan Beckham ve sizin kaptanınız Bülent, gerçekten kariyerlerine baktığınız zaman çok büyük isimler. Ancak bize olduğu kadar onlara da büyük görevler düşüyor. Onlar o atmosferde sakin olmaları gereken en önemli iki kişi. Büyük sorumlulukları var." 
   "FUTBOLCULARIN arasında bir şey olduğunu sanmıyorum. Onların hepsi profesyonel ve bir amaç için oynuyorlar. Sahada olan, sahada biter. Gergin ortam olursa da, bunu çözmek Bülent ile Beckham'a düşüyor. Ayrıca Tugay ve Alpay'ın rolleri önemli. Çünkü onlar bize çok yakın." 
   
   TUNCAY 
   "Nereden çıktı " 
   "Çok önemli potansiyeliniz var. Eskiler kadar yeniler de yıldız oyuncular. Örneğin Tuncay. Nereden çıktı bilmiyorum. Onu yakın takibe aldık ve sürekli izletiyoruz. Hakkında fazla bir şey bilmiyorum. Ama çok etkili olduğunu duydum. Muhtemelen bize karşı oynayacak. Tabii bir de Nihat ile Hakan Şükür var. Ayrıca Emre'yi de unutmamak lazım. Zevkle takip ettiğim bir oyuncu." 
   
   RÜŞTÜ 
   "Nasıl oynamaz " 
   "Rüştü inanılmaz bir kaleci. Çok yetenekli. Şu anda sakat olduğunu duydum. Umarım bize karşı oynamaz. Onun Barcelona'da bazı sorunları olduğunu biliyorum. Ama onu nasıl oynatmazlar, inanamıyorum. İsmini bilmiyorum, ama onun yerine Barcelona'da oynayan kaleci, acaba Dünya'nın en iyi kalecisi ya da Rüştü'den kat be kat üstün bir oyuncu mu Doğrusu merak ettim." 
   
   "Böylesini severiz"    "Fenerbahçe Stadı hakkında sürekli bilgi topluyorum. Gerçekten çok etkileyici ve muhteşem olduğunu duydum. O gece bizim için zor geçecek. Çünkü böyle bir stadın yanı sıra olağanüstü olduğunu bildiğimiz bir seyircinin de önüne çıkacağız. Ancak tüm futbolcularım, bu tip atmosferde oynamasını sever. Baskı altında kalacaklarını sanmıyorum. Büyülü atmosferi hepimiz çok merak ediyoruz." 
   
   Uyarı mektubu    İNGİLTERE Futbol Federasyonu dün İngiliz taraftarlara 11 Ekim'de oynanacak maç için Türkiye'ye gitmemesi konusunda açık mektup yayınladı. Bu önemli maçın olaysız kapanması ve gelecekte tatsız cezalarla karşılaşılmaması için yayınlandığı belirtilen mektupta devlet, polis ve UEFA'nın da aynı görüşte olduğu açıklandı. Federasyon ayrıca Türkler'in, statta İngiliz seyircilere yer ayırmayacağını ve karaborsadan bilet alanların da bunu gözönünde bulundurmasını istedi. 
   
   SON DAKİKA    Güneş isteksiz 
   İSVİÇRE'NİN Zürih kentinde İngiltere ve Türkiye'nin katılmasıyla yapılması planlanan zirveye Teknik Direktör Şenol Güneş gitmek istemiyor. İngiltere Milli Takım patronu Sven Eriksson'un ısrarla önerdiği zirveye "Hayır" yanıtı veren Şenol Güneş "Böyle bir toplantıya gerek yok. Çünkü bu zirveyi gerektirecek bir sorun yok" ifadesini kullandı. Bu arada İngiltere Futbol Federasyonu'nun bu zirve için Türk Futbol Federasyonu'na resmen başvurduğu belirtildi. 
   
   
</TEXT>
</DOC>
