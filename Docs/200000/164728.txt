<DOC>
<DOCNO> 164728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sondun11.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da gösterilerde 520 kişi tutuklandı... 
</HEADLINE>
<TEXT>

     İran'ın başkenti Tahran'da, resmi rakamlara göre, rejim karşıtı gösterilere katılanlardan 520 kişi tutuklandı. 
     İran basınında çıkan haberlere göre, Tahran Eyaleti Emniyet Müdürü Tuğgeneral Mahmud Caplaki, ''tutuklanan 520 kişiden sadece 10'unun öğrenci, 18'inin kadın ve geri kalanının holigan olduğunu ve bu kişilerin yargıya teslim edildiğini, olaylarda 18 polisin de yaralandığını'' söyledi. 
     Tutuklananlardan birinin yabancı televizyon kanallarıyla bağlantısını kabul ettiğini belirtin Çaplaki, tutuklanan kişilerin yaşlarının 17 ile 25 arasında değiştiğini ve alkollü içki kullandıklarını söyledi. Caplaki, tutuklananların yabancılar tarafından kullanıldığını, ABD ve İsrail'in İran içinde huzursuzluk yaratmasına izin vermeyeceklerini kaydetti. 
     Öte yandan, Şehid Beheşti Üniversitesi'nden 47'si erkek ve 8'i kız 55 öğrenci ile Mühendislik ve Bilim Üniversitesi'nden 2 öğrenci son gösterilerle ilgili olarak Tahran Devrim Mahkemesi'ne çağrıldı. 
     İran'da 10 Haziran Salı günü öğrencilerin üniversitelerin özelleştirilmesi planını protestosu rejim karşıtı gösterilere dönüşmüş, gösterilerde çok sayıda kişi sertlik yanlılarının müdahalesiyle yaralanmıştı. İran yönetimi gösterilerden ABD ve ABD'den yayın yapan Tahran rejimi karşıtı uydu televizyonlarını sorumlu tutmuştu. 
     Bu arada, yaklaşık 30 öğrenci lideri, tutuklamaları protesto etmek için parlamentoya gitti. 
     Öğrenci liderleri, Salı gününden bu yana Tahran'da 87, Urumiye'de 250, Sabzevar'da 105 ve Hamadan'da 30 öğrencinin tutuklandığını söylediler. 
     
</TEXT>
</DOC>
