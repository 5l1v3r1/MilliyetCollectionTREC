<DOC>
<DOCNO> 174675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/soneko04.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv "AB"ye çalışıyor... 
</HEADLINE>
<TEXT>

     Türkiye ekonomisinin lokomotifi olarak nitelendirilen otomotiv sektörü, yılın ocak-temmuz döneminde 159 ülkeye yaptığı ihracatın yüzde 61.3'ünü, Avrupa Birliği AB üyesi 15 ülkeye gerçekleştirdi. 
     Bu dönemde, 4 milyar dolarlık otomotiv ihracatının 2.4 milyar dolarlık kısmının, AB pazarından elde edildiği bildirildi. 
     Uludağ İhracatçı Birlikleri UİB verilerinden derlenen bilgiye göre, Türk otomotiv sektörü, ocak-temmuz döneminde gelişmiş batı ülkeleri başta olmak üzere, 5 kıtada toplam 159 ülke ve özerk bölge ile 13 serbest bölgeye ihracat yaptı. 
     Ocak-temmuz döneminde gerçekleştirilen toplam 4 milyar 7 milyon 621 bin dolarlık otomotiv ihracatının, 2 milyar 458 milyon 561 bin dolarlık kısmı, Türkiye'nin geleneksel olarak en büyük ticari partnerleri konumundaki AB ülkelerine yapıldı. 
     Bu rakam, otomotiv ihracatının yüzde 61.3'ünü oluştururken, AB üyesi 15 ülkenin 144 ülke karşısındaki potansiyelini de kanıtladı. Almanya, İtalya ve Fransa ihracatın yoğun olarak yapıldığı ülkeler olarak göze çarparken, diğer birlik üyeleri İngiltere, İspanya, Belçika, İrlanda, Hollanda, Avusturya, İsveç, Yunanistan, Finlandiya, Danimarka, Portekiz ve Lüksemburg'a yapılan ihracatta yine üst sıralarda yer alıyor. 
     
     YENİ AB ÜYELERİ VE ADAY ÜLKELERDEKİ DURUM 
     İhracatın yapılmadığı Kıbrıs Rum kesimi dışındaki 2004'de fiilen üye olacak, üyelik anlaşması imzalamış 9 yeni AB üyesi Polonya, Çek Cumhuriyeti, Slovak Cumhuriyeti, Macaristan, Slovenya, Litvanya, Letonya, Estonya ve Malta ile aday ülkeler Romanya ve Bulgaristan'a gerçekleştirilen ihracat da eklendiğinde, Avrupa pazarının payı yüzde 69.8'i buluyor. Bu ülkelere, bu yılın ocak-temmuz döneminde 340 milyon 220 bin dolar ihracat yapıldı. 
     Toplam otomotiv ihracatının yüzde 8.5'inin yapıldığı bu ülkelerde, ihracatın artış hızı dikkati çekiyor. 
     İhracat, geçen yılın aynı dönemine göre, Malta'ya yüzde 135, Macaristan'a yüzde 108.5, Litvanya'ya yüzde 296 oranında arttı. 
     
</TEXT>
</DOC>
