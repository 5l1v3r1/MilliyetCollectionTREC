<DOC>
<DOCNO> 177826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/soneko03.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
72. İzmir Fuarı, rekorlarla açılacak... 
</HEADLINE>
<TEXT>

     Türkiye'nin sürekliliği olan en eski uluslararası organizasyonu İzmir Enternasyonal Fuarı İEF , 26 Ağustos 2003 tarihinde 72. kez kapılarını ziyaretçilerine açacak. 
     Fuara bu yıl 34'ü ticari, 19'u delegasyon düzeyinde toplam ülke katılacak. Bu ülkelerin tümünden sanayi ve ticaretle ilgili Bakan ve müsteşarlar açılışa gelecek. 
     72. İEF'de katılımcı ve metraj bakımından son 13 yılın rekoru kırılacak. Fuara bu yıl 749 yerli ve 363 yabancı olmak üzere toplam bin 112 firma katılacak. Katılımcılar 68 bin 634 metrekarelik alanda ziyaretçilere ulaşacak. Geçen yılki fuar, 61 bin 633 metrekarede düzenlemiş ve toplam 961 firma katılmıştı. 
     Geçen yıl fuarı biletli 1 milyon 324 bin ziyaretçi ve 21 bin profesyonel ziyaretçi gezmişti. Bu yılki hedef ise 1 milyon 500 bin biletli ziyaretçi olarak belirlendi. 
     Uluslararası bölümü 3 Eylül'e kadar sürecek olan Fuar, 10 Eylül'de kapanacak. 
     Dünyanın en eski fuar organizasyonlarından olan İEF, bu yıl Uzay Teknolojileri ve Robotlar konseptiyle düzenlenecek. Türkiye'nin ziyaretçi sayısı bakımından en büyük fuarı olma özelliğini koruyan İEF'yi markalaştırma çalışmaları kapsamında, bu yıl özellikle yüksek teknoloji ürünlerine ışık tutulacak. 
     
     SESİYLE GÖRÜNTÜSÜYLE UZAY 

     Konsept çerçevesinde İEF'de uzay teknolojileri rüzgarı esecek. Fuara gelen ziyaretçileri Lozan Kapısı girişine kurulacak 6 metre boyundaki uzay mekiği balon maketi karşılayacak. Fuarda, 7 nolu pavyonda ''uzayda bitki yetiştirme laboratuvarı Hidroponik '' yer alırken, TOBB pavyonunda da astronotların kullandığı giysi ve ekipmanlar sergilenecek. 
     Ege Bölgesi Sanayi Odası EBSO ve EBSO Vakfı tarafından organize edilen 1. Ege Bölgesi Robot Yarışması ödül töreni de yine TOBB Pavyonu'nda yapılacak. 
     İZFAŞ için programlanan iki robotun, giriş kapılarında çeşitli gösteriler yaparak, ziyaretçilere broşür dağıtması planlanırken, uydu ve uzay fotoğraflarının sergileneceği fuarda, uzaydan canlı ses yayını da yapılacak. Açık bir alana kurulacak radyo teleskop ile uzaydaki gökcisimlerinden gelen sesler ziyaretçilere dinletilecek. Sistemle, ziyaretçilere dünya dışı yaşam araştırmaları konusunda da bilgi verilecek. 
     Öte yandan Amerikan Havacılık ve Uzay Dairesi NASA da, bu yıl fuara ilk kez resmi olarak katılacak. Fuarda açılacak NASA standında, 1995 yılında STS-73 Columbia Uzay Mekiği ile uzaya çıkan 7 kişilik ekipte bulunan ve Türk Bayrağı'nı ilk kez uzaya çıkaran astronot Albert Sacco da bulunacak. Sacco, düzenlenecek seminerde, uzayda yaşadığı deneyimleri ziyaretçilere aktaracak. 
     
     ONUR KONUĞU MISIR 

     Fuarın bu yılki onur konuğu ülkesi Mısır Arap Cumhuriyeti ise Dış Ticaret Bakanlığı düzeyinde temsil edilecek. Fuara Mısır'dan 21 firma katılacak. Mısır, fuar kapsamında düzenlenecek 4. Dünya Mutfakları Festivali ve 9. Uluslararası Sanat Günleri'ne de katılım gösterecek. 
     İEF etkinlikleri kapsamında Türk müzik, sinema, edebiyat ve medya dünyasının önde gelen yaklaşık 300 ismi ziyaretçilerle bir arada olacak. 
     Fuarda düzenlenecek Dünya Mutfakları Festivali'nde 14 ülkenin yemekleri ziyaretçilere sunulurken, Amerikan arabaları sergisinde de 1954-1964 yıllarına ait Amerikan arabaları sergilenecek. 
     Fuarda 27-31 Ağustos günleri arasında gerçekleştirilecek İşadamları Günleri kapsamında, 15 00-17 00 saatlerinde kapalı alanlar sadece profesyonel ziyaretçilere açık olacak. 
     Bu yıl 9. kez düzenlenecek Uluslararası Sanat Günleri'ne İtalya, Avusturya, Polonya, Mısır, Türkiye, Bosna Hersek, Japonya ve KKTC'den sanatçılar eserleriyle katılırken, gençlik konserleri kapsamında sevilen müzik grupları ve sanatçılar gençleri şarkılarıyla coşturacak. 
     
     SERGİDEN, ULUSLARARASI FUARA 

     Kurtuluş Savaşı'ndan hemen sonra düzenlenen İzmir İktisat Kongresi'nde, Atatürk'ün yerli malların sergileneceği İktisat Kongresi Sergisi kurulmasını istemesiyle başlayan İEF serüveni, 1927'de düzenlenen Birinci 9 Eylül Sergisi ile fuar hüviyetine büründü. 
     1936 yılında bugünkü yerinde ''Arsıulusal İzmir Fuarı'' olarak düzenlenen fuar, 1937'de Çekoslovakya sirki ve İstanbul Şehir Tiyatrosuyla ilk kez eğlence ile tanıştı. 
     1950 yılında fuar alanına kurulan Lunapark büyük ilgi çekerken, İEF 1960 ve 1970'li yıllarda ABD ve SSCB'nin teknoloji yarışlarını sergileme mekanına dönüştü. 
     1990'lı yıllara doğru eğlence yapısıyla öne çıkmaya başlayan İEF, bu dönemde sanatçıların ünlerini kazandığı bir platform haline geldi. 
     2000'li yıllara doğru ekonomik koşullar nedeniyle yapısı değişen fuarı, eski ekonomik canlılığına kavuşturmak ve ''panayır havasından kurtarmak'' amacıyla, gazino sayısı azaltıldı. 2000'li yıllarda fuarın ekonomik gücünün artırılması için İzmir Fuar Alanı'nda sayıları 23'ü bulan ihtisas fuarları düzenlenmeye başladı. 
     2001 yılında yaşanan ekonomik krizler nedeniyle fuarın en canlı standlarını oluşturan otomotiv firmalarından bazıları, İEF'ye katılmama kararı aldı. Ancak bu şirketlerin büyük bölümü bu yıl tekrar İEF'de stand açma kararı aldı. 
     
</TEXT>
</DOC>
