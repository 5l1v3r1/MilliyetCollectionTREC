<DOC>
<DOCNO> 177835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sonspo04.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolun açık olsun... Süreyya Ayhan Fransa'ya gitti... 
</HEADLINE>
<TEXT>

     Avrupa şampiyonu milli atlet Süreyya Ayhan, Paris'te düzenlenen 9. Dünya Atletizm Şampiyonası'na katılmak üzere Fransa'ya gitti. 
     Şampiyonada bayanlar 1500 metrede altın madalyaya en yakın sporcu olarak görülen milli atlet Süreyya Ayhan, sabah saatlerinde Paris'e gitmek üzere antrenörü Yücel Kop ile Atatürk Havalimanı'na geldi. 
     Hareketinden önce basın mensuplarının sorularını yanıtlayan Ayhan, beklenen günün geldiğini ve bugün Paris'e uçtuğunu belirterek, ''Bu ayın 27, 28 ve 31'inde finalimiz var. İnşallah 31'inde altın madalyayla sizlerle burada buluşacağız'' dedi. 
     Kendisini çok iyi hissettiğini ve tamamen hazır olduğunu söyleyen Ayhan, ''İnşallah madalyayı alıp geliriz'' şeklinde konuştu. 
     Süreyya Ayhan, bir basın mensubunun ''Paris'te bir rekor bekliyor musunuz '' şeklindeki sorusu üzerine de şunları söyledi 
     ''Hepinizin ağzında bir rekor var, ama rekor o kadar kolay bir şey değil. Rekor 3.50 gibi inanılmaz, müthiş bir rekor. Ben 3.55 koştum. Dolayısıyla aradaki 5 saniye çok büyük bir fark. Şu anda bizim kurduğumuz hedef dünya şampiyonası, artı olimpiyatlardır. Rekor belki 2 sene sonra...'' 
     
     ANTRENÖR KOP 
     Milli atlet Ayhan'ın antrenörü Yücel Kop da, iyi bir hazırlık dönemi geçirdiklerini belirterek, ''Tabii arkadaşlarımız rekor rekor diye ısrar ediyorlar. Ancak rekor 2 yıl sonra inşallah. Onun hedefini öyle koyduk'' dedi. 
     Bu şampiyonada hedeflerinin altın madalya olduğunu ifade eden Kop, ''Şampiyonada 3 yarış koşacağız. 3 yarışta büyük performans sarfedilecektir. Burada herkesin hesabı altın madalyadır. Bizim de hedefimiz altın madalyadır. İnşallah altın madalyayla döneceğiz'' şeklinde konuştu. 
     Kop, bir basın mensubunun Ayhan'ın rakiplerine ilişkin sorusu üzerine şunları söyledi 
     ''Rakiplerimiz aynı rakipler. Hepsi işte gördüğünüz gibi son yarışta 4 dakika net koşan atletler. Katılmayan 4 tane var şu anda. Katılmayan 2 atlet daha vardı, ancak onlar katılıyor. Ama biz şampiyon olacağız.'' Sponsoru olan Vestel görevlilerince çiçeklerle uğurlanan Ayhan ve Kop, saat 08.00 sıralarında Türk Hava Yolları'na ait bir uçakla Paris'e hareket etti. 
     Havalimanında bulunan bazı vatandaşlar, sevgi gösterisinde bulundukları Ayhan'a başarılar dilediler. 
     
</TEXT>
</DOC>
