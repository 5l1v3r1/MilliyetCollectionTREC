<DOC>
<DOCNO> 184490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/yasam/yas08.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nöbetçi er dehşet saçtı 
</HEADLINE>
<TEXT>

   Eskişehir'de, askeri lojmanlarda nöbet tutan er Musa Kaya, tartıştığı arkadaşını elinden vurduktan sonra G3 otomatik silahıyla yolda durdurduğu otomobildeki çifti rehin aldı 
   ESKİŞEHİR DHA 
   
   Eskişehir'de askeri lojmanlar girişinde nöbet tutan Musa Kaya 22 adlı er, tartıştığı arkadaşını elinden yaraladıktan sonra G3 otomatik silahla yolda durdurduğu otomobildeki öğretmen çifti rehin aldı. 
   Seyitgazi Caddesi Yıldıztepe Askeri Hava Lojmanları'nda dün akşam saatlerinde nöbet tutan Samsunlu er Musa Kaya, birlikte nöbet tuttuğu asker arkadaşıyla bilinmeyen bir nedenle tartışmaya başladı. Tartışmanın büyümesi üzerine sinirlerine h kim olamayan Kaya, taşıdığı G3 marka otomatik silahla asker arkadaşına ateş etti. Arkadaşının elinden yaralanmasıyla paniğe kapılan Kaya, elindeki silahla birlikte nizamiyeden 50 metre uzaklıktaki Seyitgazi Caddesi'ne doğru kaçmaya başladı. 
   
   Rehine müzik öğretmeni 
   Kaya, Seyitgazi Caddesi'ne geldiğinde elindeki silahla Ali Fuat Cebesoy İlköğretim Okulu'nda müzik öğretmeni olan Bülent Külahçı'nın kullandığı ve kendisi gibi öğretmeni olan eşi Mine Külahçı ile 2 yaşındaki kızı Beyza'nın da içinde bulunduğu 26 FK 723 plakalı otomobili durdurdu. 
   Kaya, ailesini ve kendisini rehin aldığı Külahçı'ya Ankara yönüne gitmek istediğini söyledi. Külahçı'nın kullandığı otomobil Ankara yönünde ilerlerken, Kaya, Mahmudiye Kavşağı'na gelindiğinde otomobilin durdurulmasını istedi. Burada bir benzin istasyonunda, Külahçı'nın eşi Mine ve kızı Beyza'yı serbest bırakan Kaya, firarıyla ilgili bir not yazarak Mine Külahçı'ya verdi. Daha sonra tekrar Bülent Külahçı'yla birlikte Ankara yönüne hareket etti. 
   Kaya, bir süre sonra Külahçı'dan otomobili tekrar Eskişehir yönüne çevirmesini istedi. 
   Mine Külahçı firari Kaya'nın, yurtdışına çıkmak istediğini, jandarma ve ya polisin kendisini engellememesini belirttiğini söyledi. Mine Külahçı, daha sonra polis tarafından Emniyet Müdürlüğü'ne götürüldü. 
   Külahçı'nın cep telefonundan Kaya'yla irtibata geçen polis, teslim olması için ikna etmeye çalıştı. İsmi açıklanmayan yaralı erin sağlık durumunun ise iyi olduğu bildirildi. 
   
   
</TEXT>
</DOC>
