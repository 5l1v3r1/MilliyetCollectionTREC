<DOC>
<DOCNO> 157515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur10.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapadokya'da Büyük Bahar Ayini yapıldı... 
</HEADLINE>
<TEXT>

     Nevşehir'in Ürgüp İlçesi'ne bağlı Mustafapaşa Beldesi'nde, bu yıl ikincisi düzenlenen Kültür ve Sanat Festivali etkinlikleri kapsamında Büyük Bahar Ayini yapıldı. 
     Kültür ve Turizm Bakanlığı, Nevşehir Valiliği, Mustafapaşa Belediyesi ile Türkiye Kültür, Sanat ve Eğitim Vakfı tarafından düzenlenen festival etkinlikleri kapsamındaki Büyük Bahar Ayini, Fener Rum Patriği Bartholomeos'un yönetiminde Mustafapaşa Beldesi'ndeki Konstantine Elene Kilisesi'nde yapıldı. 
     Yaklaşık 3 saat süren ayine, Gürcistan Patriği 2. İlia, İskenderiye Patriği Alexandra Petras, Vatikan Büyükelçisi Edmond Farhat ve Gürcistan Büyükelçisi Tariyel Lebonidi ile Yunanistan, Gürcistan ve İstanbul'dan gelen Ortodoks cemaati üyeleri katıldı. 
     Ayini dünya barışı için düzenlediklerini belirten Bartholomeos, ayinde yaptıkları dua hakkında bilgi verdi. Kapadokya'da yapılan ayinle, dinler arasındaki hoşgörünün bir kez daha ortaya konduğunu ifade eden Bartholomeos, ''Duamızda, burada bizleri kucaklayan Kapadokyalılara teşekkür ettik. Yüce Allah, bütün nimetlerini kucak dolusu bağışlasın. Tanrı bu dostluğumuzu, kardeşliğimizi eksik etmesin'' diye konuştu. 

     
</TEXT>
</DOC>
