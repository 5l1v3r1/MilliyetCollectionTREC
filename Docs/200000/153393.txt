<DOC>
<DOCNO> 153393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/siyaset/siy01.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD giderse kaos olur' 
</HEADLINE>
<TEXT>

Suriye ziyaretini dün gerçekleştiren Dışişleri Bakanı,"ABD ve İngiltere'nin bölgeden hemen çekilmesi gerçekçi değil" dedi 
     UTKU ÇAKIRÖZER Şam 

     Dışişleri Bakanı Abdullah Gül, Şam'da görüştüğü Suriye lideri Beşar Esad'a "ABD ile ilişkileri germeyin. İlişkilerinizin düzelmesi için biz de katkıya hazırız" mesajı verdi. Türkiye'nin arabuluculuk girişimlerine "İnsiyatiflerinize açığız. Washington ile bizim adımıza konuşabilirsiniz" karşılığı veren Şam yönetimi, ABD'nin Filistin sorununu çözümü için hazırladığı yol haritasını kabul edeceğinin sinyalini verdi. 
     
     Ertelenen ziyaret 
     Gül, 13 Nisan'da yapmayı planladığı ancak ABD ve Suriye arasındaki gerilimin tırmanması üzerine ertelediği Şam ziyaretini dün gerçekleştirdi. İşadamları ve gazetecilerden oluşan 40 kişilik heyetle Şam'a giden Gül, Suriye lideri Esad ve Dışişleri Bakanı Faruk El Şara'ya "ABD ile gerginliğin faydası yok. Yerine, işbirliğin artırıp ilişkilerinizi normalleştirmenizde fayda var. Irak'lı yöneticilerin girişini engellemek için sınır kapınızda kontrolleri arttırmışsınız. Bu jestlere devam edin. Biz de her türlü katkıyı yapmaya hazırız" dedi. 
     Bir Arap ülkesi olarak Irak halkına yakınlık duymalarının ABD yönetimince yanlış anlaşıldığını savunan Şam yönetimi ise Gül'e, "Türkiye'nin insiyatiflerine açığız. ABD ile bundan sonra bizim adımıza konuşabilirsiniz" mesajı verdi. 
     
     Esad'dan plana evet 
     ABD yönetiminin Filistin sorunun çözümü için hazırladığı yol haritasına da dikkat çeken Gül, Suriye'nin plana destek olmasını istedi. Esad da Gül'e, "Filistinliler kabul ederse biz bu yol haritasına engel çıkarmayacağız" sözü verdi. Gül'ün Şam'da aldığı olumlu sinyalleri bu hafta içinde Washington'a aktarması bekleniyor. 
     Görüşmelere katılan üst düzey bir diplomat olumlu havayı "Suriye'nin Hatay üstündeki hak iddiaları, su talepleri gündeme bile gelmedi" diye anlattı. Esad'ın Eylül ayında Ankara'ya ilk kez resmi ziyarette bulunacağını açıklayan Şara da, "Bu gezi ilişkilerimizi taçlandıracak" dedi. 
     Görüşmelerde Türkiye ve Suriye'nin Irak'ın geleceği konusunda farklı yaklaşımı dikkat çekti. Gül, "ABD ve İngiltere'nin Irak'tan bir an önce çekilmeleri kaosla sonuçlanır. Bu gerçekçi değil" derken, Şara, "işgalciler güvenliği sağlayıp yönetimi Irak halkına bırakmalılar" diye konuştu. 
     


SİYASET 















</TEXT>
</DOC>
