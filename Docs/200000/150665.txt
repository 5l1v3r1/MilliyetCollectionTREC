<DOC>
<DOCNO> 150665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun02.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray "Bağdat Müzesi'nin yağmalanması üzücü" 
</HEADLINE>
<TEXT>

     Beyaz Saray, Irak'ın başkenti Bağdat Müzesi'nin yağmalanmasının üzücü olduğunu açıkladı. 
     Beyaz Saray Sözcüsü Claire Buchan, ''Müzenin yağmalanması üzücü. İnsanlar ortadan yok olan parçaları geri getirsin diye para ödülü koyduk, umarım geri getirilir'' dedi. 
     Buchan, ''Irak'ı özgürleştiren ABD, altyapı tesislerinin korunması ve zarar gelmemesinin yanı sıra Irak halkının yararlanabilmesi için ülke doğal kaynaklarını korumak için zorlu bir çalışma yaptı'' diye konuştu. 
     Amerikan kuvvetleri, Bağdat'a girdikten sonra başlayan yağmalama olaylarına müdahale etmemiş, ancak petrol kuyuları ve Petrol Bakanlığı'nı korumaya almıştı. 
     ABD Başkanı George Bush'un kültür danışmanı olan Martin Sullivan da, Bağdat'taki müzenin yağmalanmasını protesto etmek için bugün istifa etmişti. 
     
     BM SİLAH DENETÇİLERİ 
     Buchan, BM silah denetçilerinin Irak'a kısa süre içinde dönmelerine sıcak bakmadıklarını söyledi. 
     Sözcü, ''Bir ara denetçilerin Irak'a dönüşü konusu ele alınabilir, ancak şu anda Amerikan ve İngiliz askerleri hala askeri operasyonlar yürütüyor. Kitle imha silahlarının bulunması ulaşmaya çalıştıkları amaçlardan biridir'' dedi. 
     BM silah denetçilerinin şefi Hans Blix, Irak'taki denetimlerin yeniden başlaması çağrısında bulunmuş ve ''askeri ittifakın'' denetçilerle işbirliğini kabul etmemesine üzüldüğünü dile getirmişti. 
     





</TEXT>
</DOC>
