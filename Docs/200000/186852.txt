<DOC>
<DOCNO> 186852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur15.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Yazıcıoğlu'nun öldüğü kazada, şoför hakim önünde... 
</HEADLINE>
<TEXT>

     Denizli Valisi Recep Yazıcıoğlu ve Denizli Ziraat Odası Başkanı Haldun Tellioğlu'nun ölümüyle sonuçlanan trafik kazasıyla ilgili olarak, araç şoförü Berkant Korkut'un 10 yıla kadar hapis istemiyle yargılanmasına başlandı. 
     Ankara 4. Asliye Ceza Mahkemesi'nde görülen davanın bugünkü ilk duruşmasına, tutuklu sanık Korkut ve avukatları katıldı. Duruşmayı, Korkut'un eşi ve yakınları da izledi. 
     Kimlik tespitinin ardından savunması sorulan Korkut, Denizli'den sabah 09.30 sıralarında yola çıktıklarını ve kazanın saat 13.30'da Temelli'de meydana geldiğini söyledi. Ankara yönüne gelirken yol istediği aracın orta şeride geçtiğini, sollamak üzereyken aracın aniden tekrar önüne geçtiğini savunan Korkut, çarpmamak için kendisinin direksiyonu sağ tarafa kırdığında hakimiyeti kaybettiğini ifade etti. 
     Kazanın bundan sonraki kısmını hatırlamadığını belirten Korkut, daha sonra kendisine geldiğinde emniyet kemerini çözerek hava yastıkları açılan araçtan indiğini anlattı. Korkut, arka koltuklarda oturan Yazıcıoğlu ile Tellioğlu'nu araçta göremediğini bildirdi. 
     Korkut'un, kaza öncesinde saatte 100 kilometre dolayında hızla seyrettiğini ileri sürmesi üzerine Yargıç Nuri Dündar, ''Jandarma, savcılık ve mahkeme ifadelerinde, hızın saatte 120-130 kilometre olduğunu söylemişsin'' ifadesini kullandı. 
     Korkut ise aracın hızının 100 kilometre olduğunu yineledi. 
     Yargıç Dündar, sanık Korkut'un, Denizli ile Ankara arasının 5 saat olduğunu ifade etmesi üzerine, ''Siz 4 saatte Temelli'ye gelmişsiniz. Ben Denizli'den Ankara'ya 5 saatte gelemiyorum. Hızın bu şekilde de tespit edilir ama bunu ben değerlendirmeyeceğim. Dosya bilirkişiye gidecek'' dedi. 
     
     ''HEP MERCEDESLER KAZA YAPIYOR'' 
     Sanık avukatı Nurullah Albayrak, savunmasında, olay yerinde bir yıl içinde 20'den fazla Mercedes marka otomobilin trafik kazasına karışması nedeniyle, TSE'nin manyetik alan çalışması başlattığını savundu. Albayrak, kazaya bu durumun etki edip etmediğini bilemediklerini, ancak çalışmanın sonucunu bekleyeceklerini belirtti ve müvekkilinin tahliyesini istedi. 
     Yazıcıoğlu ve Tellioğlu aileleri adına müdahale dilekçesi verildi, ancak veraset ilamlarının bulunmaması nedeniyle müdahillik talebinin daha sonra değerlendirilmesine karar verildi. 
     Yargıç Dündar, Cumhuriyet Savcısı'nın talebi doğrultusunda, delil durumu, sanığın üzerine atılı suçun vasıf ve mahiyetiyle toplumda yarattığı infial nedeniyle, Korkut'un tutukluluk halinin devamına karar vererek, duruşmayı erteledi. 
     İddianamede, Berkant Korkut hakkında, Türk Ceza Kanunu'nun, ''tedbirsizlik ve dikkatsizlik sonucu birden fazla kişinin ölümüne neden olma'' hükmünü içeren 455 2. maddesi uyarınca 4 yıldan 10 yıla kadar hapis cezası isteniyor. 
     
</TEXT>
</DOC>
