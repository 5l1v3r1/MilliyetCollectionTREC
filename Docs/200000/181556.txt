<DOC>
<DOCNO> 181556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sontur28.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek "Yasadan önce zihniyet değişmeli" 
</HEADLINE>
<TEXT>

     Adalet Bakanı Cemil Çiçek, temel hak ve özgürlüklerle ilgili sıkıntıların bir kısmının Anayasa ve yasalardan değil, zihniyetten kaynaklandığını ifade ederek, "Zihniyet değişimi, yasa değişiminden daha zor" dedi. 
     İhlallerin büyük bir kısmının bilgi ve eğitim eksikliğinden kaynaklandığını belirten Çiçek, "AB'ye uyum ve çıkarılan yasalar açısından, birinci derecede sorumlu olanın yargı ve emniyet mensuplarıysa da 2004 Aralık hedefine ulaşabilmemiz açısından her bakanlığın, her kuruluşun bu meseleyi öncelikli mesele kabul etmesi ve kendi içinde uygulamaları denetleyecek bir birim oluşturmasında fayda görüyorum" diye konuştu. 
     1982 Anayasası'nın aradan geçen 20 sene içerisinde aşındığını Türkiye'nin bazı problemlerini çözmede ciddi engel teşkil ettiğini belirten Çiçek, "parça parça değişiklik yapıldığı için anayasa değişiklikleri ya da anayasanın yapılması usulüne, metoduna uygun düşmediği için bugün paramparça bir anayasayla Türkiye karşı karşıyadır" dedi. 
     "Keşke, iktidarı ve muhalefetiyle bir uzlaşmayı temin edebilsek, bir anayasal düzenleme yapılsa" diyen Çiçek, yasaları çıkarırken mecburen mevcut Anayasa'nın dikkate alındığını, esas sıkıntının da bundan kaynaklandığını söyledi. 
     Yolsuzlukların uzunca bir süre daha ülkenin gündeminde kalmaya devam edeceğini ifade eden Çiçek, "Yolsuzluğun bir ayağında siyasetçi vardır, bir ayağında bürokrat vardır. Bir ayağında da işadamları vardır. Meseleyi sadece bir köşeye endeksleyerek çözeceğiz diyorsak, bu eksiklik olur. Biz meseleye bütünlük içinde bakıyoruz. Bununla ilgili komisyonlarımız çalışıyor" dedi. 
     Türkiye'de dokunulamayan kurumlar da bulunduğunu kaydeden Çiçek, "Hiçkimse bana 24 tane bankanın durup dururken soyulduğunu söyleyemez. Hiçkimsenin bu kadar soygunu duymaması mümkün değildir" diye konuştu. 
     Çiçek, bu kurumlara dokunmak istemeleri durumunda AK Parti ile bir siyasi ilişkilendirme yapılacağı için bu durumdan sıkıntı duyduklarını belirterek, "Bu kurumların ayrıcalığı ve bu anlamda dokunulmazlığı devam ettiği sürece bazı işlerin üstesine gitmekte zorluk olduğunu da kamuoyunun bilmesi lazım" dedi. 
     Cemil Çiçek, Avrupa İnsan Hakları Mahkemesi AİHM içtihatları ışığında verilecek mahkeme kararlarının Türkiye'nin Avrupa Birliği'ne AB girişini kolaylaştıracağını, aksine kararların ise zorlaştıracağını söyledi. 
     Adalet Bakanlığı'nın Türkiye'de bir hukuk ve yargı reformu gerçekleştirme çabası içinde olduğunu kaydeden Çiçek, "Türkiye'nin saygın bir üyesi olmaya çalıştığı uluslararası topluma onlarla aynı demokrasi ve hukuk değerlerini benimsemiş olduğumuzu, ancak söz konusu anayasal ve yasal değişiklikleri tam anlamıyla uygulamaya yansıtarak gösterebiliriz" dedi. 
     Çiçek, 2003 yılı Ağustos ayı itibariyle AİHM'in Türkiye aleyhine verdiği karar sayısının 331, lehine verdiği karar sayısının da 18 olduğunu söyledi. Türkiye'nin AİHM'de mahkum olduğu davalardan dolayı yaklaşık 7.5 trilyon lira tazminat ödediğini, 60 trilyon lira daha tazminat ödemesi gerektiğini belirten Çiçek, "Bu durumun Türkiye'yi uluslararası toplum nezdinde soktuğu sıkıntılı durumu takdirlerinize sunuyorum" diye konuştu. 
     Bu olumsuz tablonun düzeltilmesi amacıyla hakim ve Cumhuriyet savcılarına verilen eğitime de değinen Çiçek, bu amaçla, eğitimci olarak yetiştirilecek 225 hakim ve Cumhuriyet savcısının, Türkiye genelinde görev yapan yaklaşık 9 bin hakim ve Cumhuriyet savcısını insan haklar alanında eğitmesinin planlandığını bildirdi. 
     Bakan Çiçek, kitapta AİHM'in değişik tarihlerde verdiği 105 kararın tam metninin tercümesinin bulunduğunu belirterek, Türkçe'ye çevirme işlemleri tamamlandıkça, Mahkemenin diğer kararlarının da kitap olarak ve bakanlığın internet sitesinde yayınlanacağını söyledi. 
     
</TEXT>
</DOC>
