<DOC>
<DOCNO> 197303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sontur10.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'dan şehit polislerin cenazesinde medyaya çağrı 
</HEADLINE>
<TEXT>

     Başbakan Recep Tayyip Erdoğan, ''İstanbul Devlet Güvenlik Mahkemesi'nin DGM terör olaylarına ilişkin yayın yasağı kararlarına rağmen medyanın hala insanı dehşete düşürecek sahneleri yayınlamaya devam ettiğini'' belirterek, ''Ben tekrar bu anlamlı günde medyayı sorumluluğa davet ediyorum'' dedi. 
     İstanbul Emniyet Müdürlüğü Vatan Kompleksi'nde şehit polis memurları Hüseyin Apaydın ve Salih Çapkın için düzenlenen törende konuşan Erdoğan, Türk medyasının son 6 gün içerisinde meydana gelen olaylara ilişkin verdiği haberleri eleştirdi. 
     Başbakan Erdoğan, medyaya şöyle seslendi 
     ''Biz ülkede mutluluğu, huzuru hep beraber tesis edip yaşayacağız. Ama şunu unutmayın, dünya bir 11 Eylül yaşadı. Acaba dünya medyasının elinde 2 kuleden başka bir şey var mı İnsanlığın gözleri önünde veya hayal dünyasında, hafıza kayıtlarında o 2 kuleden başka bir şey var mı Yok. Bize ne oluyor ki, bu bilgi akışlarını şu veya bu şekilde temin edip bunu ifşa etmenin medyaya kazandırdığı nedir Millete kaybettirdiği nedir İl Emniyet Müdürü'nün feryadı, bu tespitin çok acı bir tablosudur.'' Erdoğan, ''bu ülkenin bir evladı, kendisine yüklenmiş kutsal emanetin bekçisi olarak yasaların verdiği görevi yerine getirmek üzere bir duyuru yapacağını'' da ifade ederek, şunları kaydetti 
     ''İstanbul DGM Başsavcısı, bir mahkeme kararı aldı. Bunu açıkladı. Buna rağmen medya, hala insanı dehşete düşürecek o sahneleri yayınlamaya devam ediyor, isimleri vermeye devam ediyor. Allah aşkına biz bununla, terörle nasıl mücadele edeceğiz Soruyorum sizlere... Bu bir sorumluluk, mesuliyet ister. Bu sorumluluktan, mesuliyet duygularından uzak olduğumuz sürece, bu mücadeleyi nasıl sürdüreceğiz Bu anlamlı günde sizleri sorumluluğa davet ediyorum. Mesuliyet duygularını yüklenmeye davet ediyorum.'' 
     
     ''BİRLİK VE BERABERLİĞİMİZİ TERK ETMEYECEĞİZ'' 

     Recep Tayyip Erdoğan, ''herkesin birbirini suçlamasının kolay olduğunu, ama dünyanın realitelerinin bulunduğunu'' belirterek, ''Bu gerçekleri görerek yürümeye mecbur olduğumuzu'' bildirdi. 
     Türk milletine de seslenen Erdoğan, ''Birlik ve beraberliğimizi hiçbir zaman terk etmeyeceğiz. T.C'nin demokratik, laik, sosyal hukuk sıfatları üzerinde kimsenin tasarruf yetkisi olmadığını, bu birlik ve beraberlikle ortaya koyacağız'' diye konuştu. 
     Erdoğan, ''milletin her ferdinin kendilerinin canı, ciğeri olduğunu, başı ve gözünün üstünde de yeri bulunduğu'' dile getirerek, vatandaşlara her zaman şefkatle davranacaklarını söyledi. 
     
     BAŞBAKAN ERDOĞAN'IN VATANDAŞLARDAN RİCASI... 

     Vatandaşlara bir ricada da bulunan Başbakan Erdoğan, ''Nerede en ufak bir şüphelendiğiniz hal, tabloyu görürseniz, hemen ilgili güvenlik güçlerine iletin. Bu dayanışmayı göstermemiz lazım ki, bu işlere anında müdahale ederek, takibe alarak gereğini güvenlik güçleri yerine getirsin'' dedi. 
     Erdoğan, şehit polis memurları Hüseyin Apaydın ile Salih Çapkın'ın aileleri, emniyet teşkilatı ve Türk milletine de başsağlığı diledi. 
     Konuşmasının ardından Erdoğan, bir süre omuzlara alınan şehit polislerin cenazelerinin arkasındaki kortejde yer aldı. Başbakan Erdoğan, buradan cenaze arabasının bulunduğu yere kadar da naaşların gerisinde yürüdü. 
     
</TEXT>
</DOC>
