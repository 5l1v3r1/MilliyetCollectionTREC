<DOC>
<DOCNO> 170572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/soneko11.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Önemli olan gelecekteki enflasyon... 
</HEADLINE>
<TEXT>

     Merkez Bankası Başkanı Süreyya Serdengeçti, önemli olanın gelecekteki enflasyonun düşmesi konusu olduğunu belirterek, ''enflasyon yüksek seyrederse parasal hedeflerin tutması bizi o kadar sevindirmez'' dedi. 
     Serdengeçti, Hazine Müsteşarlığı'nda Devlet Bakanı Ali Babacan, IMF Türkiye Masası Şefi Reza Mughadam, Hazine Müsteşarı İbrahim Çanakcı ve IMF Türkiye Temsilcisi Odd Per Brekk ile birlikte düzenlenen basın toplantısında, enflasyon, büyümedeki görünüm, kamu borcu ve kur politikaları konularında açıklamalarda bulundu. 
     Ekonomide parasal hedeflerin tutturulduğunu belirten Serdengeçti, ancak bu hedefler tutsa da, tutmasa da kendileri için önemli olanın gelecekteki enflasyon olduğunu bildirdi. ''Çünkü enflasyon yüksek seyrederse, parasal hedeflerin tutması bizi o kadar sevindirmez'' diyen Serdengeçti, enflasyon iyi bir şekilde gidiyorsa ve görünüm olumluysa, para talebinde meydana gelebilecek yükselmelerden dolayı parasal hedeflerin aşılmasının anlayışla karşılanabileceğini söyledi. 
     Türkiye ekonomisinin uzun zamanden beri en önemli iki sorunundan birinin enflasyon olduğunun altını çizen Serdengeçti, enflasyonun da şu anda giderek olumlu bir görünüm aldığını daha önce açıkladıklarını hatırlattı. 
     Türkiye'de enflasyon ve büyüme arasındaki ilişkin artık gayet iyi anlaşıldığını da kaydeden Serdengeçti, ''Yani enflasyonla mücadelenin ülkedeki kronik enflasyon ortamında büyümenin köstekleyicisi değil destekleyici olduğunu artık herkes anlamış bulunuyor, bu da bizim enflasyonla olan mücadelemize güç veriyor'' diye konuştu. 
     Büyümedeki görünümü anlatan Serdengeçti, enflasyonla mücadelenin biraz da büyüme için yapıldığını belirterek, bu yıl için yüzde 5'lik büyüme hedefin tutturulmaması için bir neden görmediklerini bildirdi. 
     Serdengeçti, ''Tabii ki büyümede yüzde 5 olsun, enflasyonda yüzde 20 olsun, bu tahminlerin tutması, bekleyişleri bozacak olumsuz gelişmelerin olmamasına bağlı'' diye konuştu. 
     
     KAMU BORCU 
     İkinci önemli sorunun ise ''kamu borcunun milli gelire göre yüksekliği'' olduğunu belirten Serdengeçti, mutlaka kamu borcunun milli gelire olan oranının düşürülmesi gerektiğini bildirdi. Serdengeçti, bunun için de büyümenin ve kur istikrarının sağlanması, reel faizlerin düşürülmesi ve faiz dışı fazlanın sağlanması gerektiğinin altını çizdi. 
     Merkez Bankası Başkanı, şöyle devam etti 
     ''Bu saydığım değişkenlerden üç tanesi bir sonuç olarak karşımıza çıkıyor. Büyüme, reel faizler ve kur istikrarı uygulanan programın, ekonominin temellerinin bir sonucu olarak karşımıza çıkıyor. Faiz dışı fazlayı ancak biz kontrol edip kamu borcunun milli gelire oranı konusunda sonuç alabiliriz. Geçmişte de ne ölçüde bu yönde gayret gösterdiysek, sıkı maliye politikası uyguladıysa o ölçüde kamu borcunun sorun olarak görülmediğini hepimiz biliyoruz. Reel faizlerin pekala daha düşük seviyelerde de seyredebileceğini biliyoruz. Ve bütün bu sıkı maliye politikasının büyümenin köstekleyicisi değil, destekleyicisi olduğunu biliyoruz.'' 
     
     KISA VADELİ FAİZLER 
     Bir diğer önemli konunun da kısa vadeli faizler olduğunu kaydeden Serdengeçti, Merkez Bankası'nın, kısa vadeli faizleri sadece enflasyona bakarak belirlediğini söyledi. 
     Bunun haricinde hiçbir faktöre bakılmadığını vurgulayan Serdengeçti, ''İki senedir böyle yapıyor, bundan sonra da böyle yapmaya devam edecek'' dedi. 
     Serdengeçti, faizlerin genel düzeyinin ve kısa vadeli faizlerin ilerideki enflasyona bakarak düşmesinin ise büyük ölçüde göstereceklere performansa bağlı olacağının anlaşıldığını kaydetti. 
     
     KUR POLİTİKASI 
     Kur politikası konusunda da açıklamalarda bulunan Serdengeçti, kur politikalarında iki yıldır hiçbir değişikliğin bulunmadığını ve Merkez Bankası'nın sürdürdüğü kur politikasında Banka'nın operasyonlarına sadece iki çerçeve içinde yer olduğunu söyledi. 
     Bunlardan birinin döviz rezervlerinin artırılması konusu olduğunu belirten Serdengeçti, şeffaf biçimde döviz alım ihalelerine devam edilmesi için bankalarla iştişare ederek tutarı 50 milyon dolara çıkardıklarını hatırlattı. 
     Zaman içinde bu tutarda değişiklik olabileceğine işaret eden Serdengeçti, bunun haricinde aşırı oynaklık görülürse, kur üzerinde istikrarla ilgili mücadelelerine tehdit edecek boyuta gelirse ya da gelme eğilimi gösterirse, her zaman oynaklık için de mücadele edeceklerini vurguladı. 
     
</TEXT>
</DOC>
