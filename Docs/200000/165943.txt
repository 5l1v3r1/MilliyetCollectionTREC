<DOC>
<DOCNO> 165943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/ekonomi/eko03.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK, karar alabilecek üye sayısına ulaşıyor 
</HEADLINE>
<TEXT>

Üç üyeliğin boş bulunduğu BDDK’ya Bankalar Yeminli Başmurakıbı Mustafa Ekim’in atanmasıyla toplantı yapılabilmesi için gerekli olan beş üye sayısına ulaşılabiliyor 
     ANKARA Milliyet 

     Bankacılık Düzenleme ve Denetleme Kurulu’nda BDDK boş bulunan üç kurul üyeliğinden birine Bankalar Yeminli Başmurakıbı Mustafa Ekim atanacak. Başbakan Yardımcısı Abdüllatif Şener, Ekim’in kararnamesinin Çankaya Köşkü’ne gönderildiği söyledi. 
     Ankara Ticaret Odası’nda ATO düzenlenen Enflasyon Muhasebesi konulu panele katılan Şener, Ekim’in kararnamenin imzalanmasının ardından görevine başlayacağını belirtti. Ekim’in meslekten bankacı ve değerli bir arkadaşları olduğunu kaydeden Şener, "Diğer üyeleri de en kısa zamanda teklif edeceğiz" dedi. BDDK’nın hızla karar alması gereken bir konu olup olmadığı yönündeki soruya Şener, "Şu anda herhangi bir aciliyet bilmiyorum" yanıtını verdi. 
     Ankara Üniversitesi Siyasal Bilgiler Fakültesi İşletme Bölümü mezunu olan Ekim, Maliye Bakanlığı bünyesinde Bankalar Yeminli Murakıplar Kurulu’nda çalışmaya başladı. 1980 yılında murakıp olan Ekim, Kurul Başkan Yardımclığı ve Ankara Grup Başkan Yardımcılığı görevlerinde bulundu. Ekim, İsviçre ve İngiltere’de de inceleme görevlerinde yer aldı, AB bankacılık sektörü konusunda akademik eğitim aldı. Kurulduğundan bu yana BDDK’da çalışan Ekim’in sektör üzerine çeşitli makaleleleri de bulunuyor. 
     
     Üç üyelik boştu 
     Ekim’in atama kararnamesinin onayından sonra üç üyeliği boş bulunan BDDK’da toplantı yapılabilmesi için yeterli üye sayısına ulaşılacak. Toplantı yapması halinde BDDK’nın önemli kararlara imza atması bekleniyor. BDDK’da iki üyenin görev süresinin dolması, İbrahim Çanakcı’nın da Hazine Müsteşarlığı’na atanması üzerine üç üyelik boş bulunuyordu. BDDK’nın karar alabilmesi için en az beş üyeyle toplanması ve dört üyenin oyu gerekiyor. 
     

</TEXT>
</DOC>
