<DOC>
<DOCNO> 162552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sontur26.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit çifti, gazetecileri GATA'da kabul etti... 
</HEADLINE>
<TEXT>

     DSP Genel Başkanı Bülent Ecevit, eşi Rahşan Ecevit'in sağlığı konusunda konunun uzmanlarının, son incelemelerde kendilerine büyük umut verdiklerini belirtti. Ecevit, ''Türkiye'nin, Ortadoğu'nun en önemli ülkesi olduğunu unutmaması ve başka ülkelere de unutturmaması gerekir'' dedi. 
     Ecevit çifti, Rahşan Ecevit'in bir süredir tedavi gördüğü Gülhane Askeri Tıp Akademisi'ndeki GATA odasında bir grup gazeteciyi kabul ederek, sohbet etti. 
     Bülent Ecevit, kabul sırasında gazetecilerin çeşitli konulara ilişkin sorularını da yanıtladı. 
     Ecevit, doktorların son tetkiklerinden sonra kendilerine verdikleri bilgiye göre Rahşan Ecevit'in sağlık durumunun iyi olduğunu belirtti. 
     Rahşan Ecevit'in sağlığı ile ilgili bir soruyu yanıtlarken Ecevit, konunun uzmanlarının, son incelemelerde kendilerine büyük umut verdiklerini ifade etti. 
     Kendi sağlık durumunun sorulması üzerine de Ecevit, sağlık durumunun çok iyi olduğunu, ancak yürümede bazı sorunlarının bulunduğunu belirtti. 
     
     HÜKÜMETE ELEŞTİRİ VE TAVSİYELER 
     58 ve 59. hükümetlerin uygulamalarına ilişkin bir soruyu yanıtlarken Ecevit, uluslararası ilişkiler konusunda çok gaf ve yanlışlar yapıldığını, acemice davranıldığını savundu. 
     Irak savaşı konusunda ABD'ye açıkça ve dürüstçe ''biz bu savaşta yokuz ama bir NATO üyesi müttefik olarak ancak size şu yardımlarda bulunabiliriz'' denilmesi gerektiğini ve bunun ABD tarafından anlayışla karşılanabileceğini kaydeden Ecevit, hükümetin ise ABD'yi sürekli oyaladığını, ''geldik, geliyoruz, yaptık, yapıyoruz'' dediğini, kendi gruplarına sözünü geçiremediğini öne sürdü. 
     Ekonomide ise 58. ve 59. hükümetlerin, 57. Hükümet'in sağladığı olanakları değerlendirdiğini ve kendilerinin hiçbir şey yapmadığını iddia eden Ecevit, enflasyonun eksilere düştüğünü anımsattı. 
     Bülent Ecevit, hükümet ile ilgili kesin yargıda bulunmak için zamanın erken olduğunu belirterek, ''Benim bütün temennim ekonomiyi rayından çıkarmasınlar, çok büyük zorluklara katlanarak enflasyonu denetim altına aldık, hükümet bundan yararlanma olanağını bulmuş oluyor'' dedi. 
     Hükümetin, ABD ve AB ile ilişkileri geliştirmeye çalıştığını ifade eden Ecevit, ancak geniş kapsamlı dış politika uygulanması gerektiğini kaydetti. Dünyanın, Batı Avrupa ve ABD'den ibaret olmadığını vurgulayan Ecevit, ''Bunun Çin'i, Japonyası, Rusyası, Hindistan'ı var. Bunlar kendi ayakları üzerinde durabilen yerler. Çok daha kapsamlı bir dış politika izlemek lazım'' diye konuştu. 
     
     KIBRIS 
     Bir soru üzerine, Kıbrıs ile ilgili son gelişmelere de değinen Ecevit, bu konuda direnilmesinin şart olduğunu söyledi. 
     Ecevit, KKTC'nin Türkiye'ye şu veya bu şekilde bağlı olmasının yalnız KKTC'nin değil, Türkiye'nin de güvenliği açısından zorunlu olduğuna işaret etti. 
     Başlangıçta, Başbakan Recep Tayyip Erdoğan'ın Kıbrıs konusunu doğru dürüst incelemediğini ileri süren Ecevit, zaman geçtikçe konuyu incelemeye başladığını belirtti. 
     Ecevit, ABD'nin İran ve Suriye ile ilgili tutumu konusunda hükümete tavsiyesinin sorulması üzerine, hükümetin bu konularda da çok açık ve tutarlı davranması gerektiğini kaydetti. 
     Türkiye'nin komşularıyla iyi ilişkiler içinde olan ve barış içinde yaşamaya özen gösteren bir ülke olduğunu dile getiren Ecevit, ''Biz bölgemizde barışın güvencesiyiz'' dedi. 
     ABD'nin zorlamasıyla hemen hemen bütün komşularla sorunlu hale gelinmesi durumunda bunun sonuçlarını Türkiye'nin kaldıramayacağını ifade eden Ecevit, onun için bu konuda Türkiye'nin çok kesin tavır alması ve ABD'ye de gerekli telkinlerde bulunması gerektiğini belirtti. 
     Türkiye'nin, Ortadoğu'nun en önemli ülkesi olduğunu unutmaması ve başka ülkelere de unutturmaması gerektiğini kaydeden Ecevit, ''Türkiye, bu kadar duyarlı bölgenin, bu kadar önemli ülkesi ki hiçbir zaman bizim başımız dertten kurtulmayacaktır'' diye konuştu. 
     
     ''DAVET GELMEDİ...'' 
     Ecevit, TBMM Yolsuzlukları Araştırma Komisyonu'nun çalışmalarına ilişkin değerlendirmesinin ve kendisinin bu komisyona davet edilip edilmediğinin sorulmasına karşılık, kendisine bir davet gelmediğini söyledi. 
     Yolsuzluklar konusunda en kararlı tutumu gösteren hükümetin, kendisinin başında bulunduğu 57. Hükümet olduğunu belirten Ecevit, kendi dönemlerinde kuşku altında bulunan kimselerin çok ağır yaptırımlara uğradıklarını kaydetti. Ecevit, ''Onun için bizim kendi dönemimizle ilgili ekonomik sorunlar bakımından kaygı duymamız gereken bir neden yok. Kimse, bu konuda bizim içinde bulunduğumuz hükümetleri hatalı bulamaz'' dedi. 
     Ecevit, hükümet ile askerler arasında özellikle AB konusundaki görüş ayrılıklarını nasıl değerlendirdiğine ilişkin bir soruyu, ''Bir yandan da hükümet ile TSK arasında iyi bir diyalog var. Bu bir güvencedir. Bu diyalog sürdüğünce sıkıntı büyümeden güvenlik sorunları çözülebilir'' diye yanıtladı. 
     Hükümetin, Türkiye'nin, NATO üyesi ülkeler arasında bir takım özellikleri bulunduğunu iktidarda kaldıkları sürece daha iyi anlayacaklarını vurgulayan Ecevit, ''Eğer hükümet karşılaşacağı konularda kararlı davranırsa, Irak olayları sırasındaki kararsız tutumunu yinelemezse, böyle bir tutum göstermezse, sorunların üstesinden gelebilir'' diye konuştu. 
     
</TEXT>
</DOC>
