<DOC>
<DOCNO> 165826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/soneko05.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik, Avrupa'da yeniden yapılanıyor... 
</HEADLINE>
<TEXT>

     Arçelik, Avusturya'daki Elektra Bregenz ile Almanya'daki Blomberg'in bazı üretim bölümlerini Türkiye ve Romanya'ya taşıyacak. 
     Arçelik'ten yapılan açıklamada, şirketin Avrupa'daki işletmelerinde rekabetçi pazar koşullarına uyum sağlamak amacıyla bir yıldan beri süren yeniden yapılanma çalışmalarının tamamlandığı bildirildi. 
     Açıklamaya göre, geçen yıl yaptığı atılımlarla Avrupa'da 3 şirket ve 6 markanın sahibi olan Arçelik, yeniden yapılanma kapsamında Avusturya'daki Elektra Bregenz şirketinin ankastre fırın ve ocak üretim tesisini Bolu'ya, Almanya'da bulunan Blomberg'in yan ünitesi olan su ısıtıcısı bölümünü de Romanya'daki şirketi Arctic'e taşıyacak. 
     Böylece Bolu'daki pişirici işletmesine 400 bin adet yıl ilave yapılarak toplam kapasite 1 milyon 600 bine çıkmış olacak. 
     Arçelik, şu anda Bolu tesislerinde ürettiği fırın-ocak-aspiratör ürünlerinin yüzde 70'ini ihraç ediyor. Bu amaçla Arçelik'in daha önce Bolu'da depo olarak kullanmayı planladığı ek bina, üretime uygun hale getirilecek. 
     
     BOLU'DA ÜRETİLİP AVRUPA'YA İHRAÇ EDİLECEK 
     Elektra Bregenz markalı ankastre fırınlar diğer markalarıyla birlikte Bolu'da üretilip Avrupa'ya satılmaya devam edilecek. Bolu'da yeni bantlarda üretim 2003 yılı bitmeden başlamış olacak. Ayrıca Elektra Bregenz'in satış, pazarlama ve servis bölümü de Schwaz'dan Viyana'ya taşınacak. 
     Arçelik, Brandt Grubu'nun Fransa'da kapanan Selnor buzdolabı üretim tesislerini Arctic'e taşımasının ardından, Almanya Ahlen'deki Blomberg çamaşır ve kurutma tesislerinin ek ünitesi olan su ısıtıcısı işletmesinin üretim bölümünü de Romanya'daki Arctic işletmesine nakledecek. 
     Yıllık kapasitesi 100 bin adet yıl olan tesiste üretilecek termosifon ve benzeri su ısıtıcıları, Romanya'nın Gaesti'deki tesislerden Avrupa'ya ihraç edilecek. 
     Taşınma sonrasında Avusturya Schwaz'da bulunan Elektra Bregenz'in binası satılacak. Ahlen'de boşalan bina ise lojistik depo olarak kullanılacak. Bu arada Beko'nun Almanya'daki satış ofisi de Ahlen'e taşınacak. 
     Arçelik'in Avrupa'daki yeni organizasyonunda St. Petersburg'daki pazarlama ve satış şirketi olan Arus da bu hafta içinde Moskova'ya taşındı. Arçelik, Rusya'daki beyaz eşya yatırımı çalışmalarına devam ediyor. 
     Açıklamada, Arçelik Grubu'nun, Avrupa ve Türkiye'deki 9 markası ve üretim tesisleriyle bu yıl toplam konsolide cirosunu 1.9 milyar Euro'ya çıkartmayı hedeflediği bildirildi. 
     
</TEXT>
</DOC>
