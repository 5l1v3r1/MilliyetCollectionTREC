<DOC>
<DOCNO> 151630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/soneko35.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ, Bulgaristan'dan elektrik ithalatını durdurdu... 
</HEADLINE>
<TEXT>

     Türkiye'nin, mukavele şartları yerine gelmediği için, Bulgaristan'dan elektrik ithalatını dün gece 24.00'den itibaren durdurduğu bildirildi. 
     Enerji ve Tabii Kaynaklar Bakanlığı yetkilileri olayı doğrularken, Bulgaristan Devlet Haber Ajansı BTA da, konuya ilişkin haberinde elektrik ithalatının durdurulduğunu duyurdu. 
     BTA'nın haberine göre, Türkiye Elektrik Dağıtım Anonim Şirketi TEDAŞ, Bulgaristan Elektrik Kuruma NEK'e bir yazı göndererek elektrik alımının tek taraflı olarak dün geceden itibaren durdurulduğunu bildirdi. 
     TEDAŞ geçtiğimiz hafta da aynı şekilde NEK'e bir mektup göndererek elektrik ithalatını ikili anlaşmanın gereklerinin yerine getirilmediği gerekçesiyle durdurabileceğini bildirmiş, ancak diplomatik girişimler sonucu ikinci bir mektupla elektrik alımının süreceğini açıklamıştı. 
     Bulgaristan ile Türkiye arasındaki elektrik krizi, 4 Kasım 1998 tarihinde enerji altyapı ve enerji ticaretinde işbirliği öngören bir anlaşmanın tam olarak uygulanmaması üzerine başladı. Anlaşmaya göre Türkiye'den Ceylan Holding Rodop dağları bölgesinde 3 baraj ve 3 hidroelektrik santralının projesini, ayrıca Orizovo - Kapıkule arasındaki 144 kilometrelik otoyolun inşasını gerçekleştirecek, bunun karşılığında da Türkiye,Bulgaristan'dan 2008 yılına kadar, kilovatsaati 3.6 centten yıllık 4 milyar kilovatsaat elektrik alacaktı. 
     Ancak Bulgaristan yönetimi, Ceylan Holding'in iflas etmiş bir şirket olduğunu öne sürerek her iki projeyi de askıya aldı. Aradan geçen 4 yıl içinde her iki projede de hiçbir gelişme olmamasına rağmen Türkiye imzalanan anlaşmaya uyarak Bulgaristan'dan elektrik ithalatına devam etti. 
     TEDAŞ'ın Bulgaristan'dan elektrik alımını dün akşamdan itibaren durduğunu bildirmesi, Bulgaristan'da adeta şok etkisi yaptı. Radyo ve televizyonlar haberi birinci sıradan verirlerken, Bulgaristan Enerji Bakanlığı'ndan yapılan açıklamada, sorunun çözümü için en kısa sürede görüşmelere başlanacağı bildirildi. Bulgaristan, Türkiye'ye yaptığı elektrik ihracatından her yıl yaklaşık 50 milyon dolar gelir elde ediyordu. 
     Türkiye ise son anlaşma gereği 1999 yılında 2.6 milyar kwh olmak üzere Bulgaristan'dan elektrik ithalatına başlarken, 2002 yılında bu ülkeden 4 milyar kwh elektrik ithal etmişti. 
     





</TEXT>
</DOC>
