<DOC>
<DOCNO> 151425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo40.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler hem ligde hem kupada hedefe kilitlendi... 
</HEADLINE>
<TEXT>

     Gençlerbirliği Teknik Direktörü Ersun Yanal, ''Hem kupada ve hem de ligde hedefe ilerliyoruz'' dedi. 
     Ersun Yanal, 23 Nisan Çarşamba günü Antalya'da Trabzonspor ile yapacakları Türkiye Kupası final maçı öncesi, futbolculardan Ümit, Veysel ve kaleci Gökhan'ın da katıldığı basın toplantısı düzenledi. 
     Yanal, basın toplantısı öncesinde, sezon sonunda Fenerbahçe'ye gidip gitmeyeceği yolundaki sorulara cevap vermeyeceğini belirterek, ''Şu an Gençlerbirliği Kulübü'ne bağlıyım. Bu konuda açıklama yapmak ahlaki olmaz. Zaten, şu aşamada görüşme yapmam da ahlaki olmaz. Görüşmede yapmadım. Ben, kupa ve lig yarışında şampiyonluk hesapları yapan Gençlerbirliği'nin başarısı için çalışıyorum'' diye konuştu. 
     
     ''KUPAYI KAZANMAK İÇİN BİRÇOK SEBEBİMİZ VAR'' 

     Türkiye Kupası'nda final oynamanın kariyerinde bir ilk olduğunu ifade eden Ersun Yanal, ''Kupa finali benim kariyerimde bir ilk. Takımımda da birçok futbolcu için böyle. O nedenle kupayı kazanmak için benim ve futbolcularımın birçok sebebi var'' dedi. 
     Trabzonspor'un ligin en iyi futbol oynayan takımlarından biri olduğunu dile getiren Yanal, şöyle devam etti 
     ''Gençlerbirliği takımı olarak ligin bitimine sayılı haftalar kala hem kupa ve hem de lig yarışı içinde olmanın keyfini yaşıyoruz. Hem lig, hem de kupada şampiyonluk hedefimize ulaşacağımıza inanıyoruz. 23 Nisan Çarşamba günü güçlü bir takımla oynayacağız. Onlar da iyi oynuyorlar. Ancak biz kazanmak istiyoruz.'' Yanal, yaptıkları diğer maçlarda olduğu gibi, final maçında da Trabzonspor'un hiçbir oyuncusuna özel önlem almayacaklarını kaydederek, şunları söyledi 
     ''Biz rakibin hiçbir oyuncusuna özel önlem almayacağız. Zaten hiçbir karşılaşmada böyle bir oyun tarzı uygulamadık. Biz kendi oyunumuzu rakibe kabul ettirmek istiyoruz ve bunu sahada başardığımız zaman da sonuca ulaşıyoruz. Bu bir kariyer maçı. Ancak futbolu çirkinleştirmeyeceğiz. İki takım da Türkiye'nin en iyi futbol oynayan ekipleri. O nedenle futbol kalitesinin oyunun her aşamasında kaliteli olacağı inancındayım. Biz oyunun her aşamasını yüksek tempolu oynamayı prensip edinen bir ekibiz. Her karşılaşmada böyle oynuyoruz. Bazen öne geçtikten sonra buna gerek var mı şeklinde eleştiriler geliyor. Ancak, biz oynarken, zevk almayı da düşünüyoruz. Her iki takımın anlayışı açısından iyi bir maç olacak. Bu karşılaşma fair-play anlayışı açısından da Türkiye'ye örnek olacaktır. Hedef kupayı almak. Ancak, fair-play olmazsa olmazlarımız arasında. Kaybederken de birçok şey kazanabiliriz. Ben maça gittiğimde güzelliklerin olduğu bir ortam arıyorum.'' Türkiye Kupası finalinde hangi hakemin görev alacağının önemli olmadığını söyleyen Yanal, ''Tüm hakemlere inanan ve güvenen bir topluluğuz. Biz onların hiçbir davranışını yorumlamıyoruz. Hakem camiası hassas ve alıngan. Kim olursa fark etmez. Hakemleri yönettikleri bir maçla yargılamak yanlış. Hakemlerin başka bir kurum adına karar verme gibi bir davranışa gireceğine inanmıyoruz. Başarı ve başarısızlıkta kendi sorumluluklarımızı sorguluyoruz. Biz hiçbir zaman hakem nedeniyle kaybettik demedik'' şeklinde konuştu. 
     
     ''LİG YARIŞININ KEYFİNİ ÇIKARMALIYIZ'' 

     Birinci Süper Lig'in zirve yarışında şampiyonluğa oynayan 3 takımın birbiriyle karşı karşıya geleceğini belirten Yanal, ''Kalan 6 maçlık dönemde Gençlerbirliği, Beşiktaş ve Galatasaray birbirleriyle karşı karşıya gelecek. Bunun keyfini çıkarmalıyız. Yarıştaki rakiplerimiz deneyimli. Aramızda bu açıdan fark var. Ancak bizim de istemek gibi bir artımız ve duygumuz var'' dedi. 
     
     ''NOUMA'NIN DAVRANIŞI BENİ ÜZDÜ'' 

     Basın mensuplarının soruları üzerine, Beşiktaş'ın Fenerbahçe ile yaptığı karşılaşmada gol sonrası Pascal Nouma'nın davranışını tasvip etmediğini ifade eden Yanal, şunları söyledi 
     ''Nouma'nın davranışı beni üzdü. Benim ülkemde yaptığı için beni üzdü. Bu benim şahsi tepkim. Bu çirkinliklere son verilmeli. İnsanlar o maçı eşi ve çocukları ile izliyorlar. Örf ve ananelerine düşkün bir ülkede böyle bir davranışın yapılması hoş değil. Beşiktaşlı taraftarlar da bu davranışı bu oyuncuya yakıştıramamıştır. İnsanların gol coşkularında edep yerlerini göstermediği bir ortam istiyorum.'' 
     
     ''LUCESCU'NUN DÜŞÜNCELERİNİ POZİTİF ALDIK'' 

     Beşiktaş Teknik Direktörü Mircea Lucescu'nun Gençlerbirliği'nin bu oyun taktiği ile Avrupa'da her maçta 5-6 gol yiyeceğini söylediğinin hatırlatılması üzerine Yanal, ''Lucescu'nun oyun sistemimize yönelik düşüncelerini pozitif uyarı olarak aldık. Söylediklerini dikkate alıyorum. Kendisiyle yaptığımız sohbetlerde Avrupa'daki deneyimlerinden bahsetti. Pozitif olarak düşünüyorum. Yoksa, benim takımım onun takımını 2 maçta da yendi'' dedi. 
     
     ''BİLİM VE TEKNİK OKURUM'' 

     Kendisini geliştirmek için bilimsel ağırlıklı yayınları takip ettiğini ifade eden Yanal, şöyle devam etti 
     ''Kendimi geliştirmek için, daha çok gelişimle ilgili yayınları takip ediyorum. Bilim ve teknik dergisi okurum. Açılımlar beni çok ilgilendiriyor. Discovery Channel ve National Geographic televizyon kanallarını izlerim. Edebi yayınlara maalesef düşkünlüğüm yok.'' Basın toplantısını katılan futbolculardan takım kaptanı Ümit Bozkurt ise Anadolu futboluna öncü olmak gibi bir misyonları olduğunu ifade ederken, kaleci Gökhan ise ''Türkiye Kupası'nı da şampiyonluğu da istiyoruz'' dedi. 
     Kırmızı-siyahlı ekibin forvet oyuncusu Veysel ise ''Sadece kendi oyunumuz bizi ilgilendiriyor. İyi oynuyoruz ve başarıya ulaşacağız'' şeklinde konuştu. 
     





</TEXT>
</DOC>
