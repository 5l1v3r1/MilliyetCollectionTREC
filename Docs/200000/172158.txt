<DOC>
<DOCNO> 172158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sonspo11.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat Stadı'na 50 bin kişi sorunsuz ulaşabilir... 
</HEADLINE>
<TEXT>

     İstanbul Gençlik Spor İl Müdürü Tamer Taşpınar, Galatasaray'ın yeni sezonda maçlarını yapacağı Atatürk Olimpiyat Stadı'nda çalışmaların planladığı gibi sürdüğünü söyledi. 
     Gençlik Spor Genel Müdürlüğü Yaz Kampları çerçevesinde İstanbul'da bulunan üniversite öğrencileri ile birlikte Haliç'teki Miniatürk'ü gezen Taşpınar, burada yaptığı açıklamada, sarı-kırmızılı kulübün Atatürk Olimpiyat Stadı'nda sorun yaşamaması için çalıştıklarını kaydetti. 
     Devlet Bakanı ve Başbakan Yardımcısı Mehmet Ali Şahin ve Gençlik Spor Genel Müdürü Mehmet Atalay'la birlikte, dün Atatürk Olimpiyat Stadı'nı yeniden inceleme fırsatı bulduklarını anlatan Taşpınar, şunları söyledi 
     ''Çalışmalar tüm hızıyla sürüyor. Galatasaray'ın ilk maçını yapacağı 9 Ağustos tarihine kadar Atatürk Olimpiyat Stadı'nın ulaşım kapasitesi, 40-50 bin kişiyi sorunsuz kaldırır hale gelir. Otopark olarak da 4-5 bin araç kapasitesine ulaşılacak.'' Taşpınar ayrıca, Galatasaray-Fenerbahçe derbisinin oynanacağı 6. haftaya kadar da, stadın ulaşım sorunlarının önemli ölçüde giderilmiş olacağını sözlerine ekledi. 
     
</TEXT>
</DOC>
