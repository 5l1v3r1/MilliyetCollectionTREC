<DOC>
<DOCNO> 157655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo12.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kokainman futbolcular... 
</HEADLINE>
<TEXT>

     İngiltere'nin Leicester Üniversitesi'nde yapılan bir araştırmaya göre, İngiltere Premier Ligi'nde futbolcuların çok büyük çoğunluğunun kokain kullandığı ileri sürüldü. 
     Leicester Üniversitesi'nden bir uzmanın yaptığı araştırmada, İngiltere Premier Lig'de futbolcuların geçmişe oranla çok daha fazla kokain kullandığına dikkat çekildi. 
     Sunday Times gazetesi tarafından geçtiğimiz pazar günü verilen haberin tüm ayrıntısının BBC televizyonunda bu akşam 19 Mayıs yayınlanacak ''Real Story'' adlı programda verileceği belirtildi. 
     Profesyonel Futbolcular Derneği'ne üye olan 2863 futbolcuya araştırmada kullanılan soru anketlerinin gönderildiği ve sadece 637 futbolcunun soruları tam cevapladığı bildirildi. 
     Araştırmada, Premier Lig'deki futbolcuların yüzde 33'ü futbolcu meslektaşlarının kokain çektiğinden haberdar olduklarını söyledi. Genel olarak futbolcuların eğlence amaçlı kokain kulllandığı kaydedilen araştırmada, mülakat yapılan futbolcuların yüzde 5.6'sı arkadaşlarının sportif aktivitelerini üst düzeye taşımak için bir nevi doping olarak da kokaini kullandığını ifade etti. 
     İngiliz futbolunda her futbolcunun ortalama olarak 3 yılda bir doping kontrolünden geçtiği açıklanırken, bundan dolayı doping testinde kokain çıkmasının önlenmesinin çok zor olmadığı vurgulandı. 
     Premier Lig'de bu zamana kadar sadece Chelsea'nin eski futbolcusu Mark Bosnich kokain kullandığı tespit edilerek ceza almıştı. 
     Öte yandan futbolcuların yüzde 4'ü kulüp doktorları tarafından ne olduklarını ve ne işi yaradıklarını bilmedikleri iğnelerin kendilerine vurulduğunu söylediler. 
     
</TEXT>
</DOC>
