<DOC>
<DOCNO> 181731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sonspo21.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye liglerinin en erken golü atıldı... 
</HEADLINE>
<TEXT>

     Türkiye futbol liglerinde bugüne dek yapılan maçlarda, tarihin en erken golünün geçen hafta Çorluspor ile İstanbulspor arasında yapılan Süper Gençler Ligi karşılaşmasında atıldığı bildirildi. 
     Maçın başlama vuruşunun ardından kalecinin ceza alanı çizgisi üzerinde olduğunu fark eden Çorluspor oyuncusu Fatih Özcan, orta alanın kendi yarı alanına bakan diliminden yaptığı vuruşla topu karşılaşmanın henüz 4. saniyesinde İstanbulspor ağlarına göndererek ligler tarihinin en erken golünü atmış oldu. 
     Maçın orta hakemi İsmail Meriç tarafından kayıtlara 4. saniye olarak geçirilen gol, liglerin en erken golü olma özelliğini taşıyor. 
     Çorluspor, Fatih Özcan'ın tarihi golüne karşın İstanbulspor ile yaptığı bu maçtan 2-1 yenik ayrıldı. 
     
</TEXT>
</DOC>
