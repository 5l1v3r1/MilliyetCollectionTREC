<DOC>
<DOCNO> 150264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sonspo34.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maç heyecanı... 1200 Fenerbahçeli İnönü'ye gelecek... 
</HEADLINE>
<TEXT>

     Birinci Süper Futbol Ligi'nde 20 Nisan Pazar günü BJK İnönü Stadı'nda yapılacak Beşiktaş-Fenerbahçe derbisi için sarı-lacivertli taraftarlara 1200 kişilik tribün ayrılacağı açıklandı. 
     Derbi maç öncesi İl Spor Güvenlik Kurulu, İstanbul Valisi Muammer Güler'in başkanlığında, valilik binasında toplandı. 
     Vali Yardımcısı Şakir Özdikici, İstanbul Emniyet Müdürü Celalettin Cerrah, Gençlik ve Spor İl Müdürü Tamer Taşpınar, Futbol Federasyonu Yönetim Kurulu Üyesi Murat Aksu, Fenerbahçe Kulübü Başkanı Aziz Yıldırım, Beşiktaş Kulübü Yönetim Kurulu Üyesi İbrahim Altınsay'ın yanı sıra asayiş şube ve diğer emniyet yetkililerinin de hazır bulunduğu toplantı sonucunda, derbi maçta Fenerbahçeli taraftarlar için eski açık tribünde 1200 kişilik yer ayrılacağı bildirildi. 
     
     FENERBAHÇELİ TARAFTARLAR TOPLU HALDE GELECEK 
     Vali Güler, toplantı sonunda yaptığı açıklamada, Fenerbahçeli taraftarların stada, son derbilerde uygulanmadığı şekilde, toplu halde geleceğini, bu konudaki gerekli güvenliğin sağlanacağını söyledi. 
     Güler, Fenerbahçeli taraftarlar için ayrılan 1200 biletin sarı-lacivertli kulübe verileceği ve satışının da Fenerbahçe Kulübü tarafından yapılacağını anlattı. 
     İstanbul Valisi Güler, İçişleri Bakanlığı'nın son genelgesiyle misafir takım taraftarına, stat kapasitesinin yüzde 10'u oranında yer ayrılması uygulamasının BJK İnönü Stadı için bu rakam 2340 bu maçta niçin uygulanmadığı yönündeki bir soruyu, ''Bu durum statların fiziki yapısıyla da yakından ilgili. BJK İnönü Stadı'nın misafir seyircilere ayrılan tribünündeki fiziki yapısı şu an için bu sayıda taraftarı barındırabiliyor. Uygulamada, statların fiziki yapısıyla ilgili değişiklikler olabilir. Ancak kulüpler, gelecek sezondan itibaren misafir takım seyircilerine ayıracakları yerleri yeniden belirleyecekler'' diye yanıtladı. 
     Bilet konusunda iki kulüp yöneticileri arasında sorun yaşanmadığını da anlatan Güler, anlayışlarından dolayı her iki tarafa da teşekkür etti. 
     
     3000 EMNİYET GÖREVLİSİ 
     Derbi maçta yaklaşık 3000 emniyet gücünün görev yapacağı açıklandı. 
     İstanbul Valisi Muammer Güler, derbi maç öncesi her türlü güvenlik önlemini alacaklarını, ancak sanki olay çıkacakmış gibi çok abartılı güvenlik tedbirleri uygulamayacaklarını söyledi. 
     Vali Güler, ''Fenerbahçeli taraftarlar Kadıköy'den topluca, her türlü güvenlikleri sağlanmış biçimde stada gelecekler. Ancak biz çok abartılı biçimde, sanki olay çıkacakmış gibi önlemler almak istemiyoruz. Mutlaka olay çıkacakmış gibi bir yaklaşım içinde değiliz'' dedi. 
     Güler ayrıca, bu sezon liglerin sona ermesinin hemen ardından, gelecek sezonla ilgili alınacak güvenlik önlemlerinin, kulüp temsilcileriyle yapılacak toplantıda karara bağlanacağını ve titizlikle uygulanacağını anlattı. 
     
     CERRAH'IN İNGİLTERE İZLENİMLERİ 
     İl Spor Güvenlik Kurulu toplantısına katılan İstanbul Emniyet Müdürü Celalettin Cerrah'ın, İngiltere'de statlarda yaşanan tribün olaylarıyla ilgili alınan tedbirleri içeren izlenimlerini anlattığı öğrenildi. 
     Cerrah'ın, izlenimleriyle ilgili bilgiler verdiği ve UEFA'nın da istediği bu uygulamaların gelecek sezondan itibaren İstanbul'daki statlarda da uygulanması dileğinde bulunduğu kaydedildi. 
     Cerrah ayrıca, en büyük dileğinin, geçmişte olduğu gibi, ezeli rakip taraftarlarının derbi maçları yanyana oturarak seyretmesi olduğunu kaydetti. 
     Aynı zamanda Beşiktaş Kulübü Genel Kurul Üyesi olan Cerrah, derbi maçla ilgili görüşlerinin sorulması üzerine ise ''İyi oynayan taraf kazansın'' dedi. 
     
     YILDIRIM ''HAK EDEN KAZANSIN'' 
     Fenerbahçe Kulübü Başkanı Aziz Yıldırım, derbi maçla ilgili görüşlerini, ''Dostane bir maç olmasını ve hak eden tarafın kazanmasını diliyorum'' şeklinde açıkladı. 
     Yıldırım ayrıca, ezeli rakipleri Beşiktaş'a da başarılar dileğinde bulundu. 
     
     ALTINSAY ''ŞENLİK HAVASINDA GEÇSİN'' 
     Beşiktaş Kulübü Yönetim Kurulu Üyesi İbrahim Altınsay da Beşiktaş ile Fenerbahçe arasında son yıllarda yapılan derbi maçlarda hiçbir olay yaşanmadığını vurgulayarak, pazar günü de karşılaşmanın bir şenlik havasında geçmesini diledi. 
     Altınsay, ''Bu pazar günü de karşılaşma bir şenlik havasında, futbol günü olarak geçsin. Hiçbir olay yaşanmadan, dostluk kazansın'' dedi. 
     





</TEXT>
</DOC>
