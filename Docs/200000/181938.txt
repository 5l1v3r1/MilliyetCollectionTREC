<DOC>
<DOCNO> 181938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sonspo08.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Spor için en ideal saat 16.00... 
</HEADLINE>
<TEXT>

     Vücut hormonlarının dengesini araştıran kronobiyoloji dalındaki bilim adamlarının araştırmaları, spor yapmak için en uygun zamanın sanılanın tersine sabah saatleri değil öğleden sonra saat 16.00 olduğunu ortaya koydu. 
     Gün içinde vücudun hormonal dengesinin sürekli değiştiğini ve yapılmak istenen eylemlerin bu denge gözetilerek yapılması gerektiğine dikkati çeken bilim adamları, spor için sabah saatlerinin seçilmemesi gerektiğini vurguladılar. 
     Sağlıkla ilgili bir internet sitesinin haberinde, sabah saatlerinde vücudun spor için hazır olmadığı vurgulanarak, bu saatlerde yapılan sporla kalbe ve dolaşıma gereksiz yüklenme olacağı, sindirim sisteminin en iyi çalıştığı zaman olan sabahın erken saatlerinde kahvaltı yapılmasının daha doğru olacağı kaydedildi. 
     Haberde ayrıca, vücudun tansiyon ve dolaşım sisteminin saat 16.00 dolayında çok iyi olduğu ve spor yapmak isteyenlerin bu saatlerde spor yapmalarının hem vücutlarının hormonal dengesinin desteklenmesi, hem de yapılan spordan en fazla verim alınabilmesi için daha doğru olacağı ifade edildi. 
     
</TEXT>
</DOC>
