<DOC>
<DOCNO> 171305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/spor/spo06.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
   ALAN RAZI, SATAN RAZI 
   Motosiklette kurulacak federasyona talip olan Süleyman Memnun'u destekleyen işadamı Önay Bilgin'in, 10 yıl süreyle yeni federasyonun tüm masraflarını karşılama teminatı vermesi GSGM'yi mest etti 
      
   Mali teminat verildi 
   SPOR kamuoyunu son dönemde meşgul eden motosikletin ayrı bir federasyon haline getirilmesi tartışmasının ardında Gençlik ve Spor Genel Müdürlüğü'ne GSGM verilen "mali teminatın" yattığı ortaya çıktı. Motosikletin TOMSFED çatısından ayrılması için başvuruda bulunarak yeni federasyona talip olan ünlü motosikletçi Süleyman Memnun'un arkasında işadamı Önay Bilgin'in bulunduğu ve GSGM'ye 10 yıllık süre için bütün harcamaları karşılamak üzere garanti verdiği öğrenildi. 
   
   Devlete bedavaya gelecek 
   YENİ federasyonun finansörü Bilgin, Gençlik ve Spor Genel Müdürlüğü'ne yolladığı yazıda, özerkliğe geçilecek 10 yıllık süreçte uçak paraları dahil federasyona ait her türlü harcamanın karşılanacağının ve motosikletin devlete bir kuruş bile yük getirmeyeceğinin garantisini verdi. Bu girişim, zaten bütçe darlığı yaşayan GSGM'nin gözünü boyarken, Genel Müdür Mehmet Atalay, "Türkiye mali krizde. Seçim yaparken bu desteği de tabii ki göz önüne alacağız" diye konuştu. 
   
   İmzalar elden toplanıyor 
   MEMNUN'UN yanısıra federasyon yönetimine aday olan TOMSFED Motokros Enduro Komisyonu Başkanı Cem Kitapçı ise kulüplerden gelen destek dosyasıyla birlikte hafta başında GSGM'ye başvurduklarını belirterek, "Bu işte biz rant peşinde değiliz. Federasyonu ehil kişilerin kurması gerekir" dedi. GSGM, federasyon için onayı gereken Merkez Danışma Kurulu'ndan imzaları elden toplamaya başlarken, dosyanın birkaç gün içinde de Bakan Mehmet Ali Şahin'e sunulacağı ifade edildi. 
   
   Artam'ın hayali    Türkiye'nin Formula 1 pistlerindeki temsilcisi olmak için çalışan genç pilot, Avrupa Formula 3 Şampiyonası'nda zirve kovalayacak 
   ilk hedef Avrupa 
   İSTANBUL'UN 2005'te ev sahipliğine hazırlandığı Formula 1'e sadece seyirci kalmak istemeyen Can Artam, Türkiye'nin ilk Formula 1 pilotu olmak için kolları sıvadı. Artam, küçük yaşta go - kart ile başladığı pistlerdeki serüvenini şimdi zirveye giden yolda önemli bir viraj olan Avrupa Formula 3 Şampiyonası'na taşıyacak. ABD'de karting ve ardından Formula Renault şampiyonlukları kazanan Artam, gelecek sezon F3 Avrupa Şampiyonası'nı kovalayacak. 
   
   Babasının oğlu 
   RALLİYE gönül veren babası Cengiz Artam ile birlikte pistlerin tozunu yutarak başladığı motorsporlarında Türkiye'yi en üst düzeyde temsile hazırlanan Artam, 2004'te 12 ayaklı şampiyonada birinci olup, başta bağlantılı olduğu Renault ve Honda olmak üzere önde gelen takımların dikkatini çekmeye çalışacak. Raikkonen ve Alonso gibi genç yetenekleri örnek aldığını söyleyen 21 yaşındaki Artam, "İngiltere'deki ilk yarışımda 2. oldum. Umarım bu sezon arkası gelecek" dedi. 
   
   Şampiyonlar geçidi    Schlesser de geliyor 
   2003 Dünya Cross Country Şampiyonası'nın 6. ayağı olan Kapadokya Rallisi'ne ilgi giderek büyüyor. 10 - 16 Ağustos tarihleri arasında Kapadokya'nın büyülü atmosferinde yapılacak "yerli Paris - Dakar"a, bugüne kadar değişik kategorilerde 15 ülkeden toplam 73 araç kayıt yaptırdı. Dünya şampiyonu Jean - Louis Schlesser'in de yer aldığı otomobil kategorisinde Türkiye'den de Vural Ak ile tek bayan rallici olarak Zeynep Merkit bulunuyor. 
   
   Parkur 3 bin kilometre 
   1999-2001 yılları arasında "Master Ralli" adıyla düzenlenen ve ülkelerarası bir parkuru kapsayan organizasyon bu yıl farklı bir revizyonla start alacak. Yarışta Kapadokya merkez olmak üzere Ürgüp etrafında yaklaşık 3 bin km uzunluğunda ve 6 yapraklı yonca şeklinde uzanan parkurda ekipler, birbirlerine, zamana ve doğaya karşı mücadele edecekler. Motorda 37, otomobilde 30 ve kamyonda 6 ekip, 7 Ağustos'tan itibaren ülkemize gelecek. 
   
   TOMSFED'ten ortaklık    TÜRKİYE Otomobil ve Motorsporları Federasyonu TOMSFED ile Boğaziçi Rotary Kulubü arasında spor ve sosyal yardımlaşma anlaşması imzalandı. İşbirliği, Rotary bünyesinde motorsporlarının gelişimi ve altyapısı için insan kaynaklarına destek yaratılması, TOMSFED bünyesinde ise motorsporları organizasyonları ile Rotary'nin Dünya projelerine katkı sağlanmasını kapsıyor. İlk etapta eğitim ve üniversitelerarası yarışmalar ile motorsporları organizasyonları için seyahat ve promosyon çalışmaları yer alıyor. 
   
   Gözler Hebros'ta    TÜRKİYE Ralli Şampiyonası'nda zirve yarışını önemli derecede etkileyecek Hebros Rallisi bu hafta sonu Bulgaristan'da koşuluyor. Pirelli Rallisi'nin ardından liderlik koltuğunu ele geçiren yılların tecrübeli pilotu Volkan Işık ile Ford Hazırkart Team pilotu Serkan Yazıcı arasındaki şampiyonluk mücadelesi komşudaki bu randevuda devam edecek. Avrupa Ralli Şampiyonası'na 5 kat sayı üzerinden puan veren Hebros Rallisi'nde iki tecrübeli pilotun yanı sıra Fiat Abarath Motorsport'un diğer bir usta ismi Nejat Avcı da start alacak.. 
   
   Şimdi ADAC zamanı    Dünya Ralli Şampiyonası'nın 8.ayağı bugün Almanya'da start alıyor 
   DÜNYA Ralli Şampiyonası'nda heyecan Almanya'ya kayıyor. Şampiyonanın 8. yarışı olan ADAC Rallisi bugün özel seyirci etabı ile start alacak. 82 aracın kayıt yaptırdığı rallide Citroen 4 takımla yarışırken, Peugeot, Ford ve Hyundai 3, Subaru ve Skoda 2'şer ekiple zirve mücadelesi yapacak. Asfalt parkurda koşulacak ralli öncesinde İngiliz pilot Richard Burns 37 puanla genel klasmandaki liderliğini sürdürüyor. İspanyol Carlos Saniz 36 puanla ikinci, Finlandiyalı Marcus Gronholm ise 30 puanla üçüncü sırada yer alıyor. 
   
   Şahintepe için geri sayım    TÜRKİYE Tırmanma Şampiyonası'nın üçüncü yarışı olan Şahintepe Tırmanma Yarışı, bu haftasonu Bursa'nın Gemlik ilçesinde yapılacak. BOSSEK tarafından Maysan Mando firması sponsorluğunda organize edilen şampiyonada İstanbul, Bursa, İzmir, Ankara ve Kocaeli'den 25 pilot katılacak. İki çıkış olarak gerçekleştirilecek yarış, cumartesi günü yapılacak teknik kontrolle başlayacak. Pazar günü ise 15.30'da ilk otomobile verilecek startın ardından saat 17.00'de araçlar ikinci startı alacak. Şahintepe Tırmanma Yarışı saat 18.30'da finiş bölgesinde düzenlenecek ödül töreni ile sona erecek. 
   
   Webber'in İstanbul aşkı    JAGUAR Racing Team'in ana sponsoru Becks'in davetlisi olarak Türkiye'ye gelen Webber gördüğü ilgi karşısında şaşkına dönerken, Türkiye'de büyük bir Formula 1 potansiyeli olduğunu söyledi. İstanbul'u çok beğendiğini söyleyen genç pilot, "Burada yarışmak çok keyifli olacak" diye konuştu. Jaguar'da yeni takım arkadaşı Wilson ile iyi bir uyum yakalayacaklarına inandığını belirten Avustralyalı sürücü, "Ancak Pizzonia da iyi bir pilottu" dedi. Webber, "İddialı üç ekibin pilotlarını geçmek kolay değil, ancak gelecek sezonlarda daha iyi olacağından eminim" diye konuştu. 
   
   Haydi Haliç'e    DENİZLERİN Formula 1'i olarak kabul edilen Türkiye Extreme Powerboats Şampiyonası'nın ikinci ayağı bu hafta sonu Haliç'de yapılacak. İstanbul Offshore Kulübü'nün İkon Turizm'le ortaklaşa düzenlediği şampiyona, tarihi ve kültürel yapısına kavuşmaya başlayan Haliç'te nefes kesen gösterilere sahne olacak. Cumartesi günü sıralama turları yapılacak olan şampiyonanın pazar günü saat 15.00'deki startını Büyük Şehir Belediye Başkanı Ali Müfit Gürtuna verecek. Start öncesi Kadih Has Üniversitesi'nin sponsorluğunda kürek yarışları yapılacak. 
   
   
</TEXT>
</DOC>
