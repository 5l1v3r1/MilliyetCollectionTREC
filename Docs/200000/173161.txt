<DOC>
<DOCNO> 173161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/yazar/sazak.html </URL>
<DATE> 2003/08/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İstanbul CHP kongresi 
</HEADLINE>
<TEXT>

   
   CHP'de kurultay mücadelesi İstanbul il kongresiyle başlıyor. 
   Lütfi Kırdar'da yarın yapılacak kongrede il başkanlığında iki aday yarışacak. Şinasi Öktem ve Mehmet Bölük. 
   İstanbul eski il başkanı olan Mehmet Bölük, Refah döneminde Tayyip Erdoğan'ın belediye başkanlığına karşı sürdürdüğü mücadeleyle tanınan, kent yönetiminde uzman bir mimar. 30 yıllık partili. İstanbul belediyesindeki yolsuzluk iddialarını içeren kitapları var. 3 Kasım seçimlerinde milletvekili adayı olmasına karşın Meclis'e girmesi CHP politbürosunca engellendi 
   Bölük muhalefetin adayı olarak İstanbul İl Başkanlığı yarışında iddialı. CHP'nin son dönemde sergilediği kimi yanlışlıklar da İstanbul kongresini bir seçim yarışından çok, 'ayrımcılık, yolsuzluk ve hukuksuzluğa karşı' hak mücadelesine dönüştürüyor. 
   İstanbul CHP örgütü, uzunca süredir 'içe dönük' operasyonlar nedeniyle gündemde. 
   2004 baharındaki yerel seçimlere dönük fırsatçılık da parti içi demokrasiyi yaraladı. İlçe ve il kongreleri gibi, mahalle düzeyindeki üye yazımları da 'yargıç gözetimi'nde gerçekleşseydi yönetim çok güç durumda kalırdı. Parti tüzüğünün 13'üncü maddesi amacından saptırılarak binlerce naylon kayıt yapılmış durumda. 
   Belediyelere adaylık aşamasında Genel Merkezce 'aforoz edilme' düşüncesi örgütü ürkütüyor. 
   İstanbul kongresi bu şartlarda toplanacak ve Ümraniye eski Belediye Başkanı Şinasi Öktem ile Mehmet Bölük yarışacaklar. 
   Kongrede 138 kurultay delegesi seçilecek. Kasım ayındaki CHP kurultayına dönük hesaplar nedeniyle de, İstanbul'un önemi büyük. 
   Genel Merkez Şinasi Öktem'in arkasında. Önder Sav, Ali Topuz, Algan Hacaloğlu gibi isimlerin adayı Öktem. Şişli Belediye Başkanı Mustafa Sarıgül de İstanbul'da gelecek seçimlerde büyük kent belediye başkanı adayı olmak istediği için mevcut yönetimi destekliyor. 
   İstanbul'da delege hesabında dikkate alınması gereken isimlerden biri olan Mehmet Sevigen'in ise gelişmelerden hoşnut olmadığı, Öktem'e 'kerhen' destek verdiği kulislerde öne sürülüyor. 
   CHP'nin 2004 Nisan seçimlerinde alacağı sonuç büyük ölçüde İstanbul yapılanmasına bağlı olacak. 
   Deniz Baykal'ın da kongreye katılması bekleniyor. 
   Mehmet Bölük CHP'nin yerel seçimlerde yenilgiyi peşinen kabul etmiş bir parti görünümünden kurtarılması için İstanbul kongresinin büyük fırsat oluşturduğu inancında. Partinin sol kimliğine uygun, dürüst kadrolarla CHP'nin İstanbul'da başlatacağı atak muhalefetin üzerindeki 'ölü toprağı'nı da kaldırabilir. 
   Eve dönüş yasasındaki tutumuyla 'devlet'in bile gerisine düşen CHP'deki çözülme bu partinin 'demokratik' olma iddiasına gölge düşürmüştür. 
   İstanbul kongresi 'parti içi demokrasi'ye dönüş yolunda örgütün sınavı olacak. 
   
      
   
</TEXT>
</DOC>
