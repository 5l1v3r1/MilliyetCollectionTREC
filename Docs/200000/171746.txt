<DOC>
<DOCNO> 171746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/spor/spo03.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
BEKLENEN SON 
</HEADLINE>
<TEXT>

   Galatasaray, Xavier ve Revivo'nun biletini dün resmen kesti, iki yıldız futbolcunun sözleşmelerini 100'er bin dolar vererek fesh etti 
      CÜNEYT KARAKAYA 

   
   Önce Xavier gitti 
   FLORYA'DA dün oldukça sıcak saatler yaşandı. Öğlenden itibaren toplanan yöneticiler ve teknik heyet, gidecek olan futbolcular konusunda son kararlarını gözden geçirdi. Ardından operasyon başladı. Sarı - Kırmızılılar, ilk önce Fatih Terim'in kadroda düşünmediği Abel Xavier ile masaya oturdu. Portekizli futbolcuyla yapılan kiralık sözleşmesi bozuldu. 
   
   Macera çabuk bitti 
   GALATASARAY daha sonra Revivo ile de ipleri kopardı. Bu oyuncu yapılan görüşmelerde yönetime hiçbir zorluk çıkarmadı ve sözleşmesini fesh etti. Hem Revivo hem de Xavier ayrı ayrı düzenledikleri basın toplantısında bundan sonra futbol yaşantılarını ülkelerinde sürdüreceklerini bildirdiler ve Galatasaray'a kırgın olmadıklarını söylediler. İki oyuncunun böylece Galatasaray macerası çabuk sona ermiş oldu. 
   
   Parada anlaştılar 
   YÖNETİM iki oyuncuyu da en az zararla gönderdi. Son derece dostça yapılan görüşmelerde her iki futbolcu 100'er bin dolar karşılığında sözleşmelerinin fesh edilmesini kabul etti. İkinci Başkan Ali Dürüst, Yıldıray Baştürk konusunun kapandığını açıklarken Suat Usta'nın da kendine kulüp bulacağını söyledi. 
   
   Cim-Bom'dan gol şov 5-1    Galatasaray, Sinan Erdem'in anısına oynanan maçta Bakırköyspor'u farklı yendi. Goller Hakan Şükür, Arif, Berkant, Ümit Karan ve Sabri'den geldi 
   ÖNCEKİ gün vefat eden TMOK Başkanı Sinan Erdem'in anısına oynanan maçta, Galatasaray, 3. Lig'de mücadele eden Bakırköyspor'u farklı mağlup etti. Olimpiyat Stadı'ndaki karşılaşmada Cim - Bom kolay sonuca giderken Fatih Terim 23 futbolcuya görev verdi. Galatasaray, ilk kez bir hazırlık maçında oynayan Hakan Şükür'ün 18. dakikada attığı golle öne geçti. 26'da Arif skoru 2 - 0'a taşıdı, devre bu sonuçla kapandı. 63'te Berkant, 74'te Ümit Karan ve 86'da Sabri'nin sayıları farkı getirdi. Bakırköyspor'un tek golünü 72'de Ali kaydetti. Galatasaray, Sinan Erdem'in anısına sahaya siyah tişörtle çıktı. 
   
   De Boer'e büyük ilgi    CİM - Bom'un yeni transferi Frank de Boer, dün Ali Sami Yen Stadı'nın yanındaki "Galatasaray Store"da taraftarlarla buluştu. Sarı - Kırmızılılar, mağazaya girişinden itibaren Hollandalı futbolcuya tezahüratlarla sevgi gösterilerinde bulundu. Gördüğü ilgiden son derece memnun kalan Frank de Boer hayranlarının aldığı Galatasaray formalarını imzaladı. 
   
   Açık tribünde yer kalmadı    SÜPER Lig maçlarını Olimpiyat Stadı'nda oynayacak olan Galatasaray'da kombine kart satışları büyük bir hızla sürüyor. Kart satışının toplam 37 bin kişiye ulaştığı bildirildi. Öte yandan Sarı - Kırmızılı yöneticiler dün kulübün resmi internet sitesinden bir açıklama yaparak, açık tribün koltuklarının tamamen dolduğunu ve satışın bittiğini bildirdi. 
   
   Rumen resti    YABANCI kontenjanını boşaltan yönetim, Florya'da Becali ve Popescu ile görüşüp, iki Rumen oyuncu Bratu ve Petra'nın transferini masaya yatırdı. Ancak Bratu'nun kulübü Dinamo Bükreş bu oyuncuyu Şampiyonlar Ligi ön elemesinden sonra vermek isteyince, Galatasaray, "Eğer oynatırsanız almayız" dedi. Yöneticiler Becali ve Popescu'ya eğer Bratu olmazsa Petra'yı da almayız diye rest çektiler. Rumen kulübünün bugün kesin bir yanıt vereceği, transferin olumlu gelişmesi halinde ise iki oyuncunun kampa katılacağı öğrenildi. 
   
   Aslan bunları yutar    Şampiyonlar Ligi üçüncü ön eleme turunda Galatasaray'ın muhtemel rakibi belli oldu. Sarı-Kırmızılılar, Pyunik-CSKA Sofya maçlarının galibiyle oynayacak 
   
   İlk maç İstanbul'da 
   İSVİÇRE'NİN Nyon kentinde dün çekilen kuralar sonrasında Galatasaray'ın Şampiyonlar Ligi 3. ön eleme turundaki muhtemel rakibi belli oldu. Sarı - Kırmızılı takım, Pyunik Ermenistan - CSKA Sofya Bulgaristan maçlarının galibiyle eşleşecek. Cim-Bom 12 veya 13 Ağustos'taki ilk maçını Olimpiyat Stadı'nda oynayacak. 1996 - 97 sezonunda CSKA Soyfa ile Inter - Toto Kupası'nda karşılaşan Kocaelispor, Bulgar ekibini 3 - 1 yenmişti. 
   
   Diğer eşleşmeler 
   Lazio - Benfica, A.Vien - Marsilya, Brugge - B.Dortmund, Grasshoppers - AEK, CSKA Moskova - Vardar Sparta Prag Galibi , MTK Helsinki - Celtic Kaunas Galibi , G.Rangers - Kopenhag S.Wanderers Galibi , S.Tiraspol - S.Donetsk L.Moskova Galibi , Dinamo Kiev NK Maribor Galibi - Dinamo Zagreb, Rosenborg Bohemians Galibi - Deportivo La Coruna, Maccabi Zilina Galibi - Chelsea, C.Vigo - Slavia Prag Leotar Galibi , Partizan Djurgarden Galibi - Newcastle, Anderlecht R.Bükreş Galibi - W.Krakow Omonia Galibi , Grazer Tiran Galibi - Ajax. 
   
   Silahı tecrübesi    CSKA Sofya, tarihinde 40 kez Avrupa kupalarına katılma başarısı gösterirken, geçen yıl Bulgar liginde ipi zorlanmadan göğüsledi 
   BULGAR temsilcisi CSKA Sofya, son yıllarda büyük bir çıkış yakalayarak, ülkesinde rakipsiz olmayı başardı. Teknik direktörlüğünü Stoytcho Mladenov'un yaptığı CSKA, geçen yıl ligde 26 maçta 21 galibiyet elde ederken, 2 yenilgi aldı. Hazırlık maçlarında beklenen sonuçları alamadıklarını söyleyen Mladenov, "Takım yaratıcı olamıyor" dedi. CSKA Sofya, daha önce Teknik Direktör Fatih Terim'in görev yaptığı dönemde Fiorentina'ya yenilerek elenmişti. 
   
   Şakiri ayrıldı    CSKA Sofya'nın geçen sezonki başarısında en büyük paylardan biri Türk futboluna da yabancı olmayan Şakiri'ye aitti. Makedon yıldız, ilerleyen yaşına karşın süper performansıyla Bulgar ekibini sırtlarken, kendisine Ada yolunu da açtı. Şakiri sezon sonunda İngiltere'nin West Bromwich takımına imza attı. 
   
   Sambacı takviyesi    YENİ sezonda Avrupa'da başarı hedefleyen CSKA Sofya, bu sezon transferde rotayı Brezilya pazarına çevirdi. Bulgar temsilcisi, orta sahasına transfer ettiği Sambacı Lima da Silva'dan büyük beklentiler içinde. Kadrosunda 7 yabancı olan CSKA, Şampiyonlar Ligi'ne bu yıl ikinci ön eleme turundan başlıyor. 
   
   Yabancı karması    Muhtemel rakip Pyunik, 4'ü Arjantinli, 9 yabancısıyla devam eden Ermenistan Ligi'nde fırtınalar estiriyor 
   
   Reykjavik'i eledi 
   PYUNİK, erken başlayan Ermenistan Ligi'nde adeta şov yapıyor. Kadrosunda 4'ü Arjantinli olmak üzere toplam 9 yabancısı olan Ermeni takımı, oynadığı 12 maçta 9 galibiyet, 3 beraberlik alarak zirveye oturdu. Rakip fileleri 38 kez sarsarken, kalesinde 5 gol gördü. Oscar Lopez'in çalıştırdığı, maçlarını 70 bin 400 kişilik Hrazdan Stadı ve 15 bin kişilik Republican Stadı'nda oynayan Pyunik, 1. ön eleme turunda İzlanda'nın Reykjavik takımını eledi. 
   
   
</TEXT>
</DOC>
