<DOC>
<DOCNO> 154667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sontur13.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman'da meçhul "deprem anonsu" vatandaşı sokağa döktü 
</HEADLINE>
<TEXT>

     Batman'da gece kimliği belirlenemeyen kişilerin otomobilden ''deprem anonsu'' yapması nedeniyle vatandaşlar sokağa döküldü. 
     Edinilen bilgiye göre, kentin değişik mahallelerinde dolaşan henüz plakaları belirlenemeyen 2 otomobildeki kişilerin megafonla ''Bu gece 24.00-04.00 saatlerinde deprem olacak. Evlerinizde kalmayın'' şeklinde anons yapmaları üzerine vatandaşlar evlerini terk ederek sokağa çıktı. 
     Olayın belediye ve polis ekiplerince öğrenilmesi üzerine, belediye araçları kentte dolaşarak, yapılan anonsun gerçek olmadığını duyurdu. Görevliler, sokağa çıkan vatandaşların bir kısmını, evlerine dönmeleri konusunda ikna etmede zorluk yaşadı. 
     Polis, eşgalleri belirlenen kişileri yakalamak için çalışmalarını sürdürürken, şahısların hırsız olabileceğinden şüphe ediliyor. 
     
</TEXT>
</DOC>
