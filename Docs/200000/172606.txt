<DOC>
<DOCNO> 172606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sontur04.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi'nin iptal ettiği taşıt ek vergisi yeniden geldi 
</HEADLINE>
<TEXT>

     Otomotiv sanayini canlandırmak ve çevreyi kirleten eski araçların yerine yeni araçların alımını teşvik etmek amacıyla 20 yaşın üzerindeki araçlarını hurdaya çıkararak yeni araç alanlara özel tüketim vergisi indirimi getiren yasa tasarısı, TBMM Genel Kurulu'nda bazı değişikliklerle kabul edildi. 
     Anayasa Mahkemesi tarafından iptal edilen motorlu taşıt ek vergisi de tasarının Genel Kurul'da görüşülmesi sırasında AK Parti milletvekillerince verilen önergenin kabulüyle yeniden getirildi. Buna göre 1 Nisan tarihinden sonra taşıt alanlar da ek vergi ödeyecek. 
     Otomotivde geçici olarak özel tüketim vergisi indirimi öngören yasa, vergi dairelerinin yükünü hafifletmeye ve mükelleflerin beyanname ve borçlarını daha kolay vermelerine olanak sağlayan düzenlemeler de getiriyor. 
     Vergi beyannameleri ile devamlı bilgi vermek durumunda olan mükelleflerden istenilen bilgiler internet de dahil olmak üzere her türlü elektronik bilgi iletişim araç ve ortamında da verilebilecek. Buna ilişkin esaslar, Maliye Bakanlığı'nca belirlenecek. 
     Amme alacakları banka kartı, kredi kartı ya da benzeri kartlarla ödenebilecek. Bankalar, amme alacaklarının kredi kartı ile ödenmesi sırasında borçludan komisyon alabilecek. Maliye Bakanlığı, kredi kartı ile yapılacak ödemelerde komisyon ödenmemesi için amme alacağının vade tarihinden 20 gün öncesine kadar belirlenecek bir sürede ödeme yapılması şartını getirmeye, ödemelerin komisyonsuz veya komisyon karşılığı yapılma şekillerinden birini veya her ikisini birlikte kullandırmaya yetkili olacak. 
     Beyannamelerin elektronik ortamda verilmesi ve amme alacaklarının kartlarla ödenmesi durumlarında da mahremiyet kuralları geçerli olacak. 
     
     İRTİBAT BÜROLARINDA ÇALIŞANLAR 

     Türkiye'deki yabancı irtibat bürolarında çalışanların ücretleri, yurt dışından getirilen dövizlerle ödenmesi şartıyla gelir vergisinden muaf tutulacak. 
     Gelir Vergisi Kanunu'ndaki işletme büyüklüğünü aşmamakla birlikte biçerdöver veya bu mahiyetteki bir motorlu araç veya 10 yaşına kadar 2'den fazla traktöre sahip çiftçiler için tesis edilen mükellefiyet de yeniden düzenleniyor. Buna göre, biçerdöver ve diğer araçların Gelir Vergisi Kanunu'ndaki hükümler uyarınca ticari bir organizasyon içinde çalıştırılması halinde basit usulde, aksi takdirde gerçek usulde ticari kazanç tespiti ile vergilendirilmesi, zirai işletmeye dahil olması halinde ise yine zirai kazanç usullerine göre vergilendirilebilmesi yöntemi uygulanacak. 
     
     GEÇİCİ ÖTV İNDİRİMİ 

     Yeni araç kullanımını teşvik ederek otomotiv sanayii, karayollarının korunması, çevre ve hava temizliği, tüketicinin daha olumlu koşullarda otomobil alımını özendiren yasa, belli koşullarda Özel Tüketim Vergisi ÖTV indirimi öngörüyor. 
     Geçici bir düzenleme olarak öngörülen hüküm, 20 yaşın üzerindeki kara nakil vasıtalarını hurdaya çıkaranların, hurdaya çıkarılan araçla aynı cinsten, motor silindir hacmi 1600 cc'yi geçmeyen yeni bir araç almaları halinde bu yıl için 3.5 milyar, 2004 yılı için de 4.5 milyar lira daha az ÖTV ödemelerine olanak sağlıyor. 
     Düzenleme, yasanın yayımı tarihinden 31 Aralık 2004 tarihine kadar araçlarını hurdaya çıkaran ve yine bu süre içinde aynı cins yeni bir aracı alacak olan gerçek ve tüzel kişileri kapsıyor. 
     ÖTV indirimi, araçların bir daha kullanılmamak üzere hurdaya çıkarılması halinde geçerli olacak. Belediyeler dışında Taşıt Kanunu kapsamına giren kurumlar, bu indirimden yararlanamayacak. 
     Bakanlar Kurulu, eksik hesaplanacak ÖTV tutarını yarısına kadar indirmeye, kanuni tutarına kadar yeniden çıkarmaya yetkili olacak. 
     
     BAZI VERGİLERDE GETİRİLEN İSTİSNALAR 

     Kambiyo senetleri ve kambiyo senetlerine benzeyen senetlerden damga vergisi alınmamasını da hükmeden yasa, gümrük kapılarından günübirlik giriş-çıkış yapan taşıtlardan alınan taahhütnameler için vergi ödenmesine, kredi kartı üyelik sözleşmelerinden damga vergisi alınmasına son veriyor. 
     Resmi ve özel yükseköğretim kurumlarınca bilime katkı amacıyla yaptırılan bilimsel araştırma projeleri nedeniyle düzenlenen kağıtlar Damga Vergisi'nden muaf tutulurken, Toplu Konut Fonu'ndan faizsiz kredi alanlar da damga vergisi ödemeyecek. 
     Görevleri nedeniyle şehit olanlar ile barışta ve olağanüstü hallerde yapılan tatbikat ve manevralar sırasında hayatlarını kaybedenlerin dul, yetim ve bakmakla yükümlü olduğu ana veya babasının Toplu Konut Fonu'ndan faizsiz kredi kullanarak aldıkları konutlarla ilgili işlemler de yasa ile harçtan müstesna tutuluyor. 
     Yasa, doğalgaz ve petrol boru hattı ile bunların ayrılmaz parçasını oluşturan istasyonları bina vergisinden muaf tutuyor. 
     Emlak Vergisinde, hiçbir geliri olmayanların da indirimli vergi oranından yararlanması imkanını getiren yasa, hiçbir geliri bulunmayan, ancak kendisine bakmakla yükümlü bir kimsesi olan ve 18 yaşını doldurmamış mükelleflerin bu imkandan yararlanamayacağını hükme bağlıyor. Mükellefe bakmakla yükümlü kişinin de hiçbir geliri olmaması halinde indirimli vergi oranı uygulanacağı hükmediliyor. İndirimli vergi oranı uygulanacak konutların 150 metrekareyi geçmemesi şartı aranacak. 
     Yeni inşa edilen binaların vergisinin, arsasının veya arsa payının vergisinden az olamayacağı şeklindeki mevcut yasa hükmüne, sözkonusu uygulamanın 4 yıl süre ile geçerli olacağı eklemesi yapılıyor. 
     Maliye Bakanlığı, mükellefleri bilgilendirmek için Gelirler Genel Müdürlüğü'nün internet sitesinde sirkülerler yayınlayacak ve mükelleflerin bağlı oldukları mesleki kuruluşlara bu sirkülerleri gönderecek. 
     Yasa, Gümrük Kanunu uyarınca tasfiyelik hale gelen akaryakıtların kamu kurum ve kuruluşlarına bedelsiz tesliminde ÖTV istisnası olanağı sağlarken, şirketlerin ''nev'i'' değişikliği işlemlerinde de harç alınmamasını öngörüyor. 
     Yasa uyarınca, okul ve yurtların yanı sıra sağlık kuruluşu yaparak devlete bağışlayanlar da vergi indiriminden yararlanacak. 
     Bakanlar Kurulu'na, gelirinin üçte ikisini harcayan vakıflara vergi muafiyeti getirme yetkisi tanınırken, Kültür Bakanlığı, RTÜK'ün yıllık bütçesinden harcanmayan kısmının kültür ve tabiat varlıklarının korunması için kendisine aktarılan parayı, Döner Sermaye İşletmelerine aktarılabilecek. 

     
</TEXT>
</DOC>
