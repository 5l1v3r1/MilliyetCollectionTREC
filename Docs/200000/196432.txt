<DOC>
<DOCNO> 196432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur31.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Yardımcısı ile Milli Eğitim Müdürü küfürleşti mi .. 
</HEADLINE>
<TEXT>

     Erzurum Vali Yardımcısı Mustafa Dalkılıç ile Milli Eğitim Müdür Vekili Ahmet Er arasında yaşanan tartışmanın, Dalkılıç'ın Er'in ''annesine'' küfretmesiyle başladığı iddia edildi. 
     Erzurum Vali Yardımcısı Dalkılıç'ın odasında geçtiğimiz perşembe günü yaşanan, sekreter ve korumaların araya girmesiyle yatıştırılan tartışmanın sonucunda herhangi darp olmadığı öğrenildi. 
     Olayın görgü tanıkları, kavganın Milli Eğitim Müdür Yardımcılığı görevine ilişkin bir atamayı Dalkılıç'a imzalatan Er'in, bu esnada söz konusu Vali Yardımcısı'ndan ağır bir küfürle karşılaştığını iddia ettiler. 
     Görgü tanıkları, olayın ardından Er'in, ''Makama saygımdan dolayı sadece sözlü tepki gösterdim. Ancak dışarıda bana bu sözleri söyleseydi onu hastanelik yapardım'' şeklindeki sözlerini duyan Dalkılıç'ın, ''Ben deli miyim dışarıda bu sözleri söyleyeyim'' şeklinde çevresindekilere söz söylediğini ileri sürdüler. 
     Bu arada, makam odasına gelenlere anlattığı argo içerikli fıkralarıyla tanınan ve Karaçoban İlçesi Kaymakamlığı görevinden Erzurum Vali Yardımcılığı'na yaklaşık 1 ay önce atanan Dalkılıç'ın, kendisine evrak imzalatmaya getiren birçok daire amirine de hakaret içerikli konuştuğu iddia ediliyor. 
     Erzurum Valisi Malay, Dalkılıç ve Er'in kavgasının kendisine yazılı ve sözlü olarak intikal ettiğini belirterek, İçişleri ve Milli Eğitim Bakanlığı'ndan olayı araştırmak amacıyla müfettiş talep ettiğini kaydetti. 
     
</TEXT>
</DOC>
