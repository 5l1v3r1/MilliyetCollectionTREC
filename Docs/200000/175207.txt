<DOC>
<DOCNO> 175207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun14.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak basını "Kürtler Türkiye ile ilişkileri pekiştirmek istiyor" 
</HEADLINE>
<TEXT>

     Irak Kürdistan Demokrat Partisi'nin IKDP yayın organı Etteahi gazetesi, Iraklı Kürtlerin Türkiye ile ilişkileri pekiştirmek istediğini yazdı. 
     Gazete, başyazısında, ''Irak Kürdistan Kültür Bakanlığı''nın Erbil'de birkaç yıldan bu yana Barış isimli Türkmence bir dergi yayımladığını yazarken, yine Erbil'de 1992'de Türkmen Kültür Müdürlüğü'nün kurulduğunu hatırlattı. 
     Yazıda, Irak'ın kuzeyinde, Irak Türkmenleri için Türkmen okulları açıldığına da işaret edilirken, Kürtlerle Türkmenler arasında iyi ilişkiler bulunduğu belirtildi. 
     Yazıda, Iraklı Kürtlerin tüm komşu devletlerle ve Türkiye ile iyi komşuluk ilişkileri geliştirmek istediği belirtilirken, ''Irak'ın kuzeyinde yaşayanlar arasında kardeşlik anlaşmasının pekiştirilmesi'' çağrısında bulunuldu. 
     
</TEXT>
</DOC>
