<DOC>
<DOCNO> 176976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/soneko16.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim'e yağmur gibi icra takibi geldi... 
</HEADLINE>
<TEXT>

     Kahramanmaraş Türk Telekom İl Müdürlüğü, GSM şirketi Telsim'e verdiği altyapı hizmetlerinden doğan 178 milyar liralık alacağı için icra takibi başlattı. 
     Telsim, Türk Telekom Genel Müdürlüğü ile yaptığı anlaşma gereği, ülke genelinde Türk Telekom altyapı şebekesinden, baz istasyonları ve santral hizmet binalarına kurulan sistemlerin kullanımına karşın aylık ödemeleri 2002 yılının Temmuz ayından beri gerçekleştiremedi. 
     Yetkililer, Türk Telekom'un Telsim'den yaklaşık 100 trilyon liralık alacağı için Telsim yetkilileri ile sürdürdükleri görüşmelerden bir anlaşmaya varılamadığını, Türk Telekom Genel Müdürlüğü'nün tüm illerdeki müdürlüklerine gönderdiği, ''borçlarınızın tahsili için icraya başvurun'' yazılı talimatı üzerine icra işlemleri başlattıklarını belirttiler. 
     Telsim'den 178 milyar ana para olmak üzere yasal faizleriyle yaklaşık 200 milyar liralık alacakları için kurum avukatları aracılığıyla icraya başvurduklarını belirten yetkililer, şunları söyledi 
     ''Alacağımızın tahsili için icraya başvurduk. Telsim yetkilileri uzun zamandır, bize ödeme yapmıyorlar. Biz ticari bir kurumuz. Hiç kimsenin bizi kamu kurumu olarak görüp ödemelerini yapmamaları veya araya siyasi bir takım insanları araya sokmamalı. 
     Vatandaşların 15 milyon liralık günü geçmiş bir fatura için telefonu görüşmeye kapatıp, alacağın tahsili için icraya başvuruyoruz. Buna karşın kurum olarak 100 trilyon lira ana para olmak üzere yasal faizleriyle birlikte yaklaşık 160-170 trilyon liranın üstünde bir alacağımız var. Telsim'den olan alacağımızın tahsili için icra takibi başlatmamız gayet doğaldır. Devletin terazisinde herkes eşit olmalı. Vatandaşların borcundan dolayı telefonu nasıl kesiliyorsa Telsim'e verdiğimiz hizmetlerin borcundan dolayı kesilmesi gerekebilir.'' 
     
     AFYON'DA MİKTAR 275 MİLYAR 

     Afyon Türk Telekom Müdürlüğü, GSM şirketi Telsim'e verdiği altyapı hizmetlerinden doğan 275 milyar liralık alacağı için icra takibi başlattı. 
     Telsim, Türk Telekom Genel Müdürlüğü ile yaptığı anlaşma gereği, ülke genelinde Türk Telekom altyapı şebekesinden, baz istasyonları ve santral hizmet binalarına kurulan sistemlerin kullanımına karşın, aylık ödemeleri 2002 yılından bu yana gerçekleştiremedi. 
     Afyon Telekom yetkilileri, icra takibini, Türk Telekom Genel Müdürlüğü'nün talimatıyla başlattıklarını belirttiler. 
     
</TEXT>
</DOC>
