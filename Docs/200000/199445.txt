<DOC>
<DOCNO> 199445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/yazar/akyol.html </URL>
<DATE> 2003/12/03/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Terörün adını tartışmak 
</HEADLINE>
<TEXT>

   
   CHP lideri Deniz Baykal, Başbakan Erdoğan'ı eleştirirken, "terörün adını koymaktan korkuyorlar" diyor. Dikkat ettim, Baykal'ın kendisi de "İslami terör" terimini kullanmamaya özen gösteriyor, "bunlar Hizbullah teröristleridir" diyor. 
   Hükümet Hizbullah'ı mı esirgiyor ki, "Hizbullah terörü" demiyor 
   İşin gerçeği, son terör olaylarını yapan, "Hizbullah örgütü" değildir girip çıkmış birkaç kişi vardır, o kadar. 
   Tabii Hizbullah'ın işi olsaydı, CHP'nin hükümeti sorumlu tutması daha kolay olurdu. Çünkü PKK'yı çözmek beklentisiyle çıkarılan "Eve Dönüş Yasası"ndan Hizbullahçı mahkumlar da yararlanmıştı. 
   Zaten baştan beri CHP'liler son terörle "Hizbullahçıları serbest bırakan Eve Dönüş Yasası" arasında bağlantı kurarak hükümeti eleştiriyorlar. 
   Ama zihinlerde bu bağlantı kurulsa bile, realitede böyle bir bağlantı en azından şimdiye kadar tespit edilemedi. 
   
   SON terör olaylarını yapanların "örgüt adı" bile belli değil. Çünkü klasik "terör örgütü" şemalardan hiçbirine uymuyor. 
   Bir terör örgütü düşünün ki, örgüt şeması yok, yazılı eylem planları yok, ideolojik eğitim materyalleri yok... Ortada "zehirli bulut" gibi bir bela var Amorf, şekilsiz, başı sonu belirsiz bir canavarlık ruhu 
   El Kaide ile "hiyerarşik" ilişkisi de henüz net değil. 
   El Kaide'nin efsanesi, örgütü kadar tehlikeli İslam dünyasının her tarafında sosyal, siyasi, kültürel, sınıfsal, ruhsal birçok sebeplerin şokuyla fanatikleşmiş, teröre yatkın gruplar var. El Kaide "Amerika'ya meydan okuyan efsane" olarak bunlara esin kaynağı oluyor, bir dokunuşla eyleme geçirebiliyor 
   İçlerinde çok profesyonelleşmiş teröristler de var, terör eğitim düzeyi çok düşük, hazır bombanın pimini çekerek kendisini ve birçok insanı öldüren fedailer de... 
   
   İSTANBUL'DAKİ terör eylemlerinin failleri ve yardımcıları elbette örgütlü davrandılar dış bağlantıları da kesin... Ama kendilerine ne örgüt adı verdiklerini bile henüz bilmiyoruz. 
   Karşı karşıya olduğumuz terörizmin bu amorf, şekilsiz, 'bulutsu' niteliği mücadeleyi zorlaştırıyor. 
   "Merkez Komitesi" yok ki MİT sızsın, karmaşık bir hiyerarşisi yok ki polis bir yerden tutup 'çorap söker gibi' çözsün... 
   Eylemciler hemen belirlendi çünkü örgütlenmeleri 'sofistike' değildi 
   Polis ve istihbarat bütün gücüyle çalışırken, "El Kaide ruhu"nun militan devşirebileceği sosyo psikolojik ortamın zamanla kurutulması çok önemli. 
   Bu da İslamla terörü bağlayarak değil, ayırarak mümkün olur. 
   Başbakan Erdoğan'ın dün grup konuşmasında söyledikleri son derece isabetli idi 
   - Hem ırkçı terör, hem dinci terör, hem de bölgeci terör bizim yanımızda ve insanlığın yüce katında ebediyen mahkum olmaktan kurtulamayacaktır. 
   Siyaset bilimci Baykal'ın kendisi de "İslami terör" demiyor zaten. 
   Hükümeti uygulama hatalarından dolayı eleştirelim. Ama İslami duyarlığa sahip kitlelerle terör arasında duygudaşlık varmış gibi bir izlenim yaratarak hükümeti zora sokmaya çalışmak, 'verimli' bir yol değildir. 
   
      
   
   
</TEXT>
</DOC>
