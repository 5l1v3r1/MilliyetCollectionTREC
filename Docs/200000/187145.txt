<DOC>
<DOCNO> 187145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/ekonomi/eko08.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek Motorlu Taşıtlar Vergisi'ni ödeyen mükellefin suçu ne 
</HEADLINE>
<TEXT>

   Anayasa Mahkemesi'nce yürürlüğü durdurulan Ek Motorlu Taşıtlar Vergisi'ni ödeyenlerin paralarını geri alabilmek için dava açmaları gerekiyor 
      GÖKÇER TAHİNCİOĞLU, AHMET ERHAN ÇELİK Ankara 
   
   Anayasa Mahkemesi, motorlu taşıtlardan ek vergi alınmasına ilişkin düzenlemenin yürürlüğünü durdurdu ve iptal etti. Karar, vergisini yasanın öngördüğü tarih olan 30 Eylül'e kadar ödemeyenleri sevindirirken, vergisini ödeyen ancak dava açmayan vergi mükelleflerini üzdü. Paralarını geri istemek için dava açmak zorunda olan bu mükellefler için son sözü mahkemeler söyleyecek. 
   Anayasa Mahkemesi, nisanda yasalaşan Ek Emlak Vergisi'nin iptal istemini, 23 Temmuz'da 6'ya karşı 5 oyla reddetmişti. Mahkeme, aynı dönemde, Ek Motorlu Taşıtlar Vergisi'ni ise eşitlik ilkesine aykırı olduğu gerekçesiyle iptal etmişti. Hükümet, bunun üzerine Anayasa Mahkemesi bu iptalin gerekçesini bile yazmadan yeni yasa çıkartmış, verginin ilk taksidini ödeyenlerin ikinci taksidini de yatırması, hiç ödemeyenlerin tamamını ödemesi için 30 Eylül'ü son tarih olarak belirlemişti. CHP de yeni düzenlemenin iptali istemiyle dava açmıştı. 
   
   Heyet değişti 
   Anayasa Mahkemesi'nin davayı vergi ödemesinin son günü olan 30 Eylül'den önce karara bağlamaması da eleştirildi. Yüksek Mahkeme Başkanı Mustafa Bumin ve 5 üye, bu tarihten önce AİHM'ndeki bir sempozyuma katıldığından dava ele alınamamıştı. Dava 30 Eylül'den önce bitse mükellefler vergi ödemekten kurtulacaktı. 
   Anayasa Mahkemesi dün bu davayı karara bağladı. 7'ye karşı 4 oyla düzenlemenin iptaline karar veren mahkeme, iptal edilen düzenleme yürürlükte kalamayacağından, oybirliğiyle yürürlüğünü de durdurdu. Kararın Ek Emlak Vergisi'ndeki gibi çıkmamasında, 23 Temmuz'da yasanın iptal edilemeyeceği yönünde oy kullanan yedek üyeler Samia Akbulut ve Aysel Pekiner'in yerine, heyete asıl üyelerin girmesi ve bu üyelerin iptal oyu kullanması etkili oldu. Mahkeme, kararın teknik detaylarını, hükümetin yeni bir yasa çıkartmasına engel olmak için açıklamama kararı aldı. 
   
   Ödemeyenler sevindi 
   Anayasa Mahkemesi'nin aldığı karar, vergisini ödemeyenleri sevindirirken, ödeyenleri üzdü. Vergi ödemeyenler, bundan sonra da ödemeyecek. Haklarında cezai işlem de yapılamayacak. Vergisini ödeyip, Vergi Usul Kanunu'na göre yasanın yürürlüğe girdiği tarihten itibaren 30 gün içinde dava açanlar, mahkeme kararıyla ödedikleri parayı geri alabilecek. 
   Vergisini öderken, itirazi kayıtta bulunan ancak dava açmayanlar, kararın yürürlüğe girmesinden sonraki 30 gün içinde vergi mahkemelerinde dava açarak paralarını talep edebilecekler. Ancak mahkemeler, bu talebi, yasa yürürlüğe girdikten sonra dava açılması gerektiğini gerekçe göstererek reddedebilecek. 
   
   Gözler idare mahkemesinde 
   Vergisini ödeyen ancak itirazi kayıtta bulunmayan mükellefler de Maliye Bakanlığı'na giderek, kararı gerekçe gösterip parasını talep edebilecek. Bakanlık ve mahkemeler bu kişileri yüksek ihtimalle reddedecek. Mükellefler bu durumda, red kararından sonra 60 gün içinde idare mahkemelerine başvurarak, red kararının iptali ve paranın ödenmesini talep edebilecek. Mahkemeler bu yönde karar alırsa hükümet vergileri geri ödemek zorunda kalacak. 
   
   Hukukçular Zor    Anayasa Mahkemesi Başkan Vekili Haşim Kılıç, hükümetin iptal kararından sonra vergilerin tahsili için yeni bir yasal düzenleme yapmasının mümkün olduğunu ancak bunun yeni sorunlara neden olabileceğini söyledi. Vergi hukuku uzmanı Doç. Dr. Mustafa Akkaya da, "Ödemeyenler kurtuldu. Dava açanlar ise parasını geri alabilir. İtirazi kayıtta bulunanlara da mahkemeler, dava açılsa bile süresinde vergiyi geri istemedikleri için red kararı verebilir" dedi. 
   CHP Milletvekili Mustafa Özyürek ise itirazi kayıt düşmeden vergi ödeyenler için, "Biz Danıştay ve idare mahkemelerinin mükellef lehine karar vererek ödenen verginin iadesini sağlayacağına inanıyoruz" dedi. 
   
   'Mağduriyet olmaz'    Maliye Bakanı Kemal Unakıtan, kararın ardından yurttaşların mağdur durumda kalmayacaklarını belirterek, "Kimse mağdur olmaz bu işlerde" dedi. Bu arada Maliye Bakanlığı yetkilileri, ödenen ek vergilerin 2004'teki vergi ödemeleri sırasında mahsup edilmesinin düşünülebileceğini belirtti. Bazı uzmanlar ise vergisini ödeyenlerin ya hükümetin alacağı kararı beklemesi ya da 55 milyon liralık dava harcı yatırarak vergi mahkemesine başvurması gerektiğini belirtti. Uzmanlar, verginin iadesine karar verilmesi halinde, dava harcını da idarenin ödemesi gerektiğini kaydetti. Öte yandan, sadece 30 Eylül'de 32 bin kişinin vergisini "itirazi kayıtla" ödediği anlaşıldı. 
   
   
</TEXT>
</DOC>
