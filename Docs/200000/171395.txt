<DOC>
<DOCNO> 171395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/soneko12.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat... Bu ay normal taşıt vergisini ödemeyi unutmayın 
</HEADLINE>
<TEXT>

     Gelirler Genel Müdürlüğü, motorlu taşıt sahiplerinin motorlu taşıtlar vergisinin ikinci taksitini bu ay sonuna kadar yatırması gerektiğini bildirdi. 
     Anayasa Mahkemesi'nin ek motorlu taşıt vergisiyle ilgili yürütmeyi durdurma kararı vermesi ve bu vergiyi iptal etmesinin ardından ek vergiyi ödeyen bazı vatandaşların, Temmuz'daki normal vergiye bunun mahsup edilmesini talep ettiği belirtildi. 
     Gelirler Genel Müdürlüğü yetkilileri ise ek motorlu taşıt vergisi ile normal verginin iki ayrı düzenleme olduğunu ve bu yönde yeni bir Kanun çıkarılmadığı sürece birbirine mahsup edilmesinin de söz konusu olamayacağını vurguladı. 
     Yetkililer, bu nedenle vatandaşların motorlu taşıt vergisinin ikinci taksitini 31 Temmuz akşamına kadar mutlak surette yatırması gerektiğini, aksi halde bunu aylık yüzde 7 gecikme faizi ile ödemek zorunda kalacaklarına dikkat çekti. 
     
     KARGAŞA YAŞANIYOR 
     Bu arada Anayasa Mahkemesi'nin iptal kararının ardından bazı vergi dairelerinin daha önce ek vergi ödemeyen ve bugün taşıtının ilişiğini kesmek için gelenlerden ek verginin ilk taksitini yatırmalarını istediği öğrenildi. 
     Vergi dairelerinde, Anayasa Mahkemesi'nin ek vergiyle ilgili aldığı iptal kararının henüz Resmi Gazete'de yayımlanmamasının gerekçe gösterildiği belirlendi. 
     Uzmanlar ise Anayasa Mahkemesi'nin bugüne kadar pek çok düzenleme için yürütmeyi durdurma ve iptal kararı verdiğini, bunların kamuoyuna ilan edilmesinin ardından da o düzenleme ile ilgili uygulamalara son verildiğine işaret ettiler. Uzmanlar, vergi dairelerinin Anayasaya aykırı bulunarak iptal edilmiş bir düzenlemeyle getirilen ek vergiyi talep etmesinin yanlış olduğunu kaydettiler. 
     
</TEXT>
</DOC>
