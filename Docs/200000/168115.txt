<DOC>
<DOCNO> 168115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur31.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK KADEK'i övmekten aranıyordu... Ferhat Tunç tutuklandı 
</HEADLINE>
<TEXT>

     OLCAY AKDENİZ Muğla DHA. 
     Türkücü Ferhat Tunç, geçen ay Ağrı Doğubeyazıt konserinde PKK KADEK'i övdüğü iddiasıyla hakkında verilen gıyabi tutuklama kararının ardından önceki akşam Muğla Milas'ta tutuklandı. 
     Tunç'un 22 Haziran'da 2. Doğubayazıt Kültür ve Sanat Festivali'nde verdiği konserde halkı "Merhaba PKK'lı dostlar" diye selamladığı öne sürüldü. Doğubayazıt Savcılığı'nın başlattığı soruşturma sonucu Tunç hakkında Sulh Ceza Mahkemlesi'nce gıyabi tutuklama kararı verildi. 
     Tunç, önceki akşam DEHAP Milas İlçe Başkanlığı'nın düzenlediği etkinlikte Milas Amfi Tiyatro'da hayranlarının karşısına çıktıktan sonra gözaltına alındı. Emniyetteki sorgusunun ardından adliyeye sevk edilen Tunç, hakkındaki gıyabi tutuklama kararı vicahiye çevrilerek Milas Cezaevi'ne konuldu. 
     Tunç'un tutuklanmasına üzüldüğünü ifade eden Doğubayazıt Belediye Başkanı DEHAP'lı Mukaddes Kubilay, "Konseri ben de izledim. Sanatçının, iddia edilen sözü söylediğini duymadım. Barış sürecinin işlediği bir ortamda alınan bu karar doğru değil" dedi. 
     
</TEXT>
</DOC>
