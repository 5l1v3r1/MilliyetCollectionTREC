<DOC>
<DOCNO> 168008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun30.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar sadece birbirlerinin gözlerine bakmak istedi... 
</HEADLINE>
<TEXT>

     Hayati riske rağmen birbirlerinden ayrılmak isteyen İranlı yapışık ikizler Ladan ve Leyla Bijani'nin mücadelesi, dostlarının yanı sıra İran Cumhurbaşkanı'na kadar birçok kişiyi etkiledi. 
     Doktorların endişelerini doğrularcasına, ayrılmak üzere girdikleri ameliyathanede aşırı kan kaybından ölen ikizlerden Ladan, Leyla'dan 1.5 saat önce hayata gözlerini yumdu. 
     29 yıl önce İran'ın güneyinde fakir bir ailede dünyaya gelen kafatası ve beyinlerinden yapışık ikizler, çocukken ameliyat edilemedi. 
     Farklı kişilik yapılarına rağmen yapışık halde büyüyen ikizlerin ikisi de Tahran Üniversitesi Hukuk Fakültesi'nden diploma aldı. İki kız kardeş, büyüdüklerinde ise yıllarca kendilerini ayırmayı kabul edecek cerrahlar aradı, ancak yanıt hep aynıydı ''Çok riskli...'' 50 yıl önce bu türden yapılan ilk ameliyattan bu yana 5 benzer ameliyat yapıldı, ancak bu ameliyatlar ölümün yanı sıra beyin hasarlarına da yol açan komplikasyonlarla sonuçlandı. 
     Bijani kardeşler, çok daha büyük bir risk aldılar, çünkü diğer hastaların hepsi bebekti ve ileri yaşlarda yapılan ameliyatlar hem daha karmaşık, hem de daha riskliydi. 
     Ancak ikizlerin kararlılığı, 2001'de 97 saatlik bir ameliyatla Nepalli yapışık bebekleri ayırmayı başaran Singapurlu beyin cerrahı Keith Goh'u ikna etti. İkizler, 9 aylık hem fiziksel, hem de zihinsel hazırlık devresinden sonra niyetlerini basına açıkladı. 
     Ladan şöyle diyordu ''Ameliyattan korkmuyoruz, kendimizi mutlu, heyecanlı ve biraz da sinirli hissediyoruz''. Leyla ise, ''Allah'ın bize yardım edeceğini düşünüyoruz, her gün fiziksel egzersiz yapıyoruz ve olumlu düşünüyoruz. Olumlu olmak gerek'' ifadesini kullanıyordu. 
     ''Neden bu mücadele '' sorusunuysa zorunlu şekilde ortak yaşadıkları hayattan örnekler vererek yanıtlayan ikizler, birbirlerinin gözlerinin içine bakabilmek istediklerini söylemişlerdi. 
     Farklı kişiliklere sahip olduklarını belirten ikizlerden Ladan avukatlık, Leyla ise gazetecilik yapmak istiyordu. 
     Ameliyat kararı, ikizlerin dostlarının yanı sıra Singapur'daki İranlıları da seferber etmiş ve çok sayıda kişi hastane önünde beklemeye başlamış, hatta çocukluk arkadaşları İran'dan kalkıp gelmişti. 
     Bunlardan biri olan Monteza Fuladi, ''Onlara yakın olmak istiyorum, çok zor bir yaşamları var, ama hep gülerler, her zaman neşeliler'' demişti. 
     İkizlerin mücadelesi, İran Cumhurbaşkanı Muhammed Hatemi ve İran halkı tarafından da desteklenmişti. Hatemi, Singapur'a özel bir temsilci göndermiş ve 300 bin dolarlık ameliyat masrafını Tahran'ın ödeyeceğini açıklamıştı. 
     
</TEXT>
</DOC>
