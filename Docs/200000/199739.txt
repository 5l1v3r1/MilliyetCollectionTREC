<DOC>
<DOCNO> 199739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/soneko05.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan Eximbank Türkiye Irak'ın yapılanmasında kilit oyuncu 
</HEADLINE>
<TEXT>

     ABD Eximbank'ının İcra Kurulu üyesi April Foley, ABD'nin, Türkiye'deki ekonomik gelişme ve özelleştirme çabalarını alkışladığını ve Türkiye'yi, Irak'ın yeniden yapılandırılmasında ''stratejik konuma sahip kilit bir oyuncu'' olarak gördüğünü söyledi. 
     Foley, eşbaşkanlıklarını Dışişleri Bakanlığı Müsteşarı Büyükelçi Uğur Ziyal ile ABD'nin ekonomik işlerden sorumlu Dışişleri Bakan Yardımcısı Alan Larson'ın yaptığı Türkiye-ABD Ekonomik Ortaklık Komisyonu'nun Washington'daki toplantılarına katıldı. 
     April Foley'nin bu toplantıdaki sözleri, ABD Dışişleri Bakanlığı tarafından yayımlandı. Bu metne göre, Türkiye'deki iş ortamını iyileştirdiği için, Türkiye'nin ekonomik gelişmesinden duyulan memnuniyeti dile getiren Foley, Eximbank'ın, Türkiye'de özellikle enerji sektörünü desteklediğini ve ABD ile Türkiye'nin, karşılıklı çıkarları için, Irak'ın yeniden yapılandırılmasında ortaklık kurması gerektiğini belirtti. 
     ABD'nin Türkiye'ye Irak'taki çabalara katkısından dolayı ''minnettar'' olduğunu belirten Foley, Türkiye'nin, Irak'ı anlayan az sayıda ülkelerden biri olduğunu belirtti. Amerikan Eximbank'ın yeni Irak Ticaret Bankası'na 500 milyon dolar ticari faaliyet katkısında bulunduğunu belirten Foley, ABD'nin, Türk Eximbank'ının da benzer bir kredi imkanı sağlamasını desteklediğini ifade etti. 
     Foley, ''Bush yönetimi Türkiye'yi, biz Irak'ın yeniden yapılanmasını desteklerken yanımızda görmek istiyor. Bu ister kredi imkanı sağlamak olsun, ister Türk şirketlerinin yeniden yapılanma projelerine katılması olsun...'' dedi. 
     April Foley, AK Parti hükümetini, uyguladığı disiplinli finansal politikalar, hükümet harcamalarında gösterdiği ciddi disiplin için övdü ve bunun sonucunda faiz oranlarıyla enflasyonun aşağı çekildiğini, Türk Lirası'nın istikrara kavuştuğunu ve ülkenin iyileşme sinyalleri verdiğini söyledi. Foley, Türkiye'nin ekonomik programının cesaretle sürdürülmesinin güçlü bir iş ortamı yaratacağını kaydetti. 
     
     THY'YE 30 BOEING UÇAĞI 
     Foley, Eximbank'ın Türkiye'nin ekonomik reformlarını desteklemesinin bir parçası olarak, şu sırada Türk Hava Yolları'na 30 Boeing uçağı alınmasına finansal destek yollarını araştırdıklarını da duyurdu. 
     Bu projeyi desteklerken Eximbank'ın Türk hükümetinden garanti talebi de olmayacağını belirten Foley, böylece THY'nin genişleme ihtiyacı sağlanırken, Türk hükümetinin de IMF'ye verdiği sözleri karşılamış olacağını kaydetti. Foley, Türkiye'nin IMF'ye sözlerini tutmasının, bu ülkenin uzun dönemli ekonomik sağlığı için önem taşıdığını ifade etti. 
     
     BAKÜ-TİFLİS-CEYHAN BORU HATTI 
     Eximbank'ın, Türkiye'de toplam 1.6 milyar dolarlık elektrik santrallerinin finanse edilmesinde rol aldığını belirten Foley, Türkiye'nin özelleştirmeye doğru ilerlemesini desteklediklerini söyledi. 
     Foley, Eximbank'ın 10 gün önce, Bakü-Tiflis-Ceyhan BTC boru hattının inşası için 160 milyon dolarlık uzun dönemli kredi garantisini kabul ettiğini de duyurdu ve ''Bunun hem Türkiye, hem de dünya için çok büyük ekonomik önemi olacak'' dedi. 
     Foley, ''Türkiye, ABD'nin hayati ortağı ve dostudur. Dünyanın stratejik bir noktasında büyüyen, piyasa ekonomisine dayalı, reformlarda kararlı hükümeti ve dinamik halkıyla bir demokrasidir. Biliyoruz ki ilerde güçlükler olacak, ancak biz Türkiye ile, Türk hükümeti, özel sektörü, halkıyla, daha güçlü daha güvenli bir gelecek yaratmak için çalışmak istiyoruz'' ifadesini kullandı. 
     
</TEXT>
</DOC>
