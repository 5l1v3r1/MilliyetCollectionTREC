<DOC>
<DOCNO> 163045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur52.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başarılı öğrencilere karne hediyesi 'koyun'... 
</HEADLINE>
<TEXT>

     İlk ve ortaöğretim okullarında 2002-2003 eğitim-öğretim yılı sona erdi. 
     Elazığ Valisi Osman Aydın'ın katılımıyla Celal İlaldı Pansiyonlu İlköğretim Okulu'nda düzenlenen törende, en istikrarlı yatırımın insana yapılan yatırım olduğunu belirterek, bu nedenle eğitime yapılan yatırımın önemli olduğunu söyledi. 
     Celal İlaldı tarafından Sivrice İlçesi'ne bağlı Gözeli Köyü'ne yapılan okulun, yörede önemli bir eksikliği giderdiğini ifade eden Vali Aydın, okulun yapımına 2001 yılının Haziran ayında başlandığını ve 2002 Aağustos ayında tamamlanarak eğitime başladığını söyledi. 
     Daha sonra işadamı Celal İladı, 4,5,6,7 ve 8. sınıf birincilerine 400-800 milyon arasında değişen para ödülü ile altın verirken, öğrencilerin ailelerine de koyun hediye etti. 
     Celal İlaldı, öğrencilerin ailelerine koyun vererek, aileleri çocuklarını okula göndermeleri için teşvik etme amacını taşıdıklarını söyledi. 
     
     İZMİT 
     Kocaeli Valisi Erdal Ata, Ulugazi İlköğretim Okulu'nda yaptığı konuşmada, başarılı öğrencileri kutladığını belirterek, ''Öğrenciler, kendilerini daha da geliştirmek için yaz tatilinde sosyal faaliyetlere katılmalı ve bol bol kitap okumalıdır'' dedi. 
     Ata, Türkiye ikincisi olan Artvin yöresi halkoyunları ekibi öğrencilerine hediyelerini verdi. 
     Okul Müdürü Necati Kal ise mezun olan 311 öğrenciden 282'sinin lise sınavlarına girdiğini ve bunlardan 117'sinin başarılı olduğunu bildirdi. 
     
     VAN 
     Vali Hikmet Tan, göç eden ailelerin oturduğu Karşıyaka Mahallesi'ndeki Dumlupınar İlköğretim Okulu'nda düzenlenen törende, ilde kadınların okuma yazma oranının düşük olduğuna dikkat çekti. Okul ikincisi Pınar Toraman ise karne ve diplomasını aldığı sırada, 8. sınıftan sonra okula devam edemeyeceğini ifade etti. Tan, Pınar Toraman'ın ailesinin adresini alarak, ''Bu öğrencimiz gibi yüzlerce kız ailesi tarafından okula gönderilmemektedir. Pınar'ın ailesini ikna ederek gerekirse bütün okul masraflarını da üstlenerek okula devam etmesini sağlayacağız'' diye konuştu. 
     
     DÜZCE 
     Düzce'nin Akçakoca İlçesi Kaymakamı Ali Uslanmaz, Cumhuriyet İlköğretim Okulu'nda düzenlenen törende, okul birincisi 7-B öğrencisi Şeyma Kahraman'a çeyrek altın taktı. 
     
     GAZİANTEP 
     Gaziantep İl Milli Eğitim Müdürü Fikret Atak, merkez Münif Paşa İlköğretim Okulu'nda, öğrencilerle sohbet ederken, yoğun bir çalışma döneminin ardından uzun bir tatil dönemine girildiğini belirterek, öğrencilerden tatillerini en iyi şekilde değerlendirmelerini istedi. Özellikle zayıf karne getiren öğrencilerin velilerine uyarıda bulunan Atak, ''Yeni eğitim sistemimizde cezalandırma ve dayak yok. Çocukları sınıfta bırakarak cezalandırma yolunu değil, onları daha çok çalışmaya teşvik eden bir sistemi uygulamaya çalışıyoruz. Zayıf karne geldi diye, çocuklarınızı cezalandırmayın, tatillerine zehir etmeyin'' diye konuştu. 
     
     YOZGAT 
     Yozgat'ın Saraykent İlçe Kaymakamı Cengiz Ünsal, göreve başladıktan sonra ilçe merkezi ve köylerinde bulunan yaptığı geziler sırasında fakir öğrencilerle karşılaşınca, Malatyalı işadamı olan ağabeyi Mehmet Ünsal'dan 2 bin adet gömlek temin etti. Kaymakam Cengiz Ünsal, Saraykent merkez ve köylerinde bulunan okul idarelerinin belirlediği bin fakir ve başarılı öğrenciye karneleriyle birlikte birer gömlek dağıttı. 
     Temin edilen 2 bin gömlekten geriye kalan bin adedi ise Saraykent Sosyal Yardımlaşma ve Dayanışma Vakfı'na fakirlere verilmek üzere teslim edildiği öğrenildi. 
     
</TEXT>
</DOC>
