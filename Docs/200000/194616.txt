<DOC>
<DOCNO> 194616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo24.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçlara 4 yan hakem geliyor... 
</HEADLINE>
<TEXT>

     Belçikalı elektronik mühendisi Antoon Soetens'in, ofsayt kurallarıyla ilgili getirdiği 4 yan hakem önerisi FIFA'nın gündemine alındı. 
     Soetens, iki yardımcı hakemin görev yaptığı maçlarda bu hakemlerin üzerindeki görev yükünün çok olması nedeniyle özellikle ofsaytlarda hem topu, hem de oyuncuları aynı anda gözleyemedikleri, bunun için çok sayıda hata yapıldığı ve bazen galip gelinecek maçlarda ofsayt kararındaki hatalardan yenilgi alındığını savundu. 
     Belçikalı mühendis, FIFA'ya önerdiği 4 yardımcı hakemli sistemde 4 tane de elektronik sistemli bayrak kullanılmasını da gündeme getirdi. Soetens, bu bayrakların aynı yarı sahada olan yardımcı hakemlerin birbiriyle bayrakta yer alan düğme aracılığıyla irtibatta olacağını, ofsayt durumunda düğmeye basıldığı taktirde, iki yardımcı hakemin sopasının da titremeye geçip, karar verileceği bir sistemi geliştirdiğini anlattı. 
     FIFA Hakem Komisyonu Başkanı Jose Maria Garcia Aranda, Soetens'e yazdığı mektubunda, önerinin FIFA tarafından çok ciddi bir şekilde araştırıldığını ve bu konunun toplantıda gündeme getirileceğini kaydetti. 
     Öte yandan, Fransa Futbol Federasyonu Başkanı Claude Simonet ve Almanya Futbol Federasyonu konuyla ilgili öneriyi çok iyi bir çözüm olarak gördüklerini ve FIFA toplantısında bu konuyu gündeme getireceklerini bildirdiler. 
     
</TEXT>
</DOC>
