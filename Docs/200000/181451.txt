<DOC>
<DOCNO> 181451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sondun08.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İşler kötüye gidiyor... Bush'un reytingleri en düşük seviyesinde... 
</HEADLINE>
<TEXT>

     ABD'de son yapılan anketlerde, Başkan George W. Bush'un reytingi şimdiye kadarki en düşük seviyesinde çıktı. 
     Zogby International kamuoyu araştırma kuruluşu tarafından 3-5 Eylül arasında yapılan ankete katılanlardan yüzde 45'i Başkan Bush'un yönetim performansını ''iyi veya çok iyi'' olarak değerlendirirken, yüzde 54'ü ''şöyle böyle veya kötü'' bulduğunu belirtti. 
     Aynı kuruluş tarafından geçen ay yapılan ankette Bush'un reytingi yüzde 52 olumlu, yüzde 48 olumsuz çıkmıştı. 
     Son ankete katılanların yüzde 52'si Beyaz Saray'da artık yeni birisini görmenin zamanı geldiğini söylerken, sadece yüzde 40'ı Başkan'ın yeniden seçilmeyi hakettiğini düşünüyor. 
     Geçen ayki ankete katılanların yüzde 45'i Başkan'ın yeniden seçilmesini isterken, yüzde 48'i Beyaz Saray'da yeni bir yüz görmeyi arzu ettiğini bildirmişti. 
     Zogby International adlı kuruluşun son anketinde ayrıca, ülkenin yanlış yönetildiğini söyleyenlerin oranı yüzde 52, doğru yolda olduğunu söyleyenlerin oranı ise sadece yüzde 40 çıktı. 
     Bush hakkında genel olarak olumlu düşünenlerin oranı yüzde 54, olumsuz düşünenlerin oranıysa yüzde 45 olarak belirlendi. Ağustos'taki ankette bu oran yüzde 58 olumlu, yüzde 40 olumsuzdu. 
     Ankette geçen ay seçimde Başkan Bush'a oy vereceklerin oranı yüzde 43'ten bu ay yüzde 40'a düşerken, Demokrat adaya oy vereceklerin oranı da yüzde 43'ten yüzde 47'ye yükseldi. 
     
     BUSH KARŞITI KAMPANYALAR 
     Kongre'den Irak için 87 milyar dolar ek ödenek isteyerek 2. Dünya Savaşı'ndan sonraki Marshall Planı'ndan beri en pahalı savaş sonrası askeri ve sivil programını uygulamak isteyen Başkan Bush'a halk desteğinin azalmasıyla birlikte, ABD Başkanı aleyhindeki kampanyalar da artış gösteriyor. 
     New York'ta da özellikle Irak savaşına karşı olan grupların son zamanlarda Başkan Bush aleyhindeki kampanyalarını yoğunlaştırdıkları görülüyor. 
     New York kentinde son günlerde yollara, kaldırımlara sprey boyayla ve şablonla çizilen ''Şeytan Bush'' resimleri dikkat çekerken, savaş aleyhtarı gruplar da metro çıkışlarında ''Bush lies, Who dies'' sloganlı el ilanları dağıtıyor, afişler yapıştırıyorlar. 
     
</TEXT>
</DOC>
