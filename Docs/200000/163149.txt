<DOC>
<DOCNO> 163149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/yazar/pulur.html </URL>
<DATE> 2003/06/14/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Televizyonda trafik dersi ... 
</HEADLINE>
<TEXT>

     Türkiye'de o kadar uğraşılan "boş işler" ve bu "boş işler"le uğraşan o kadar adam vardır ki 
     
     BUNLARIN başında "trafik" gelir herkes trafikten şikayetçidir, ama direksiyon başına geçince, sümmü haşa Azrail kesilir. 
     Siz hiç kimsenin, trafiğin bu halinden yakınmadığını, "işte böyle olmalı " diye övdüğünü gördünüz mü 
     Çünkü herkes, trafik kurallarının uygulanmasından, herkesin bu kurallara uymasından yanadır. 
     Zaten tersini söyleyen adamı tımarhaneye kaparlar. 
     
     GEÇEN gün anlatıyorlardı, yeni evli genç bir kadın, kocasının arabasını hızlı kullanmasından şikayetçiymiş, yapma etme, demiş, yalvarmış, dinletememiş sonunda kocasını anasına, babasına şikayet etmiş, onlar da vazgeçirememişler, sonuç Ölüm 
     
     BAZEN televizyonlarda zil zurna sarhoş sürücüleri görüyorsunuz, hemen hepsi pişman lakin iki gün sonra yine aynı adamı aynı halde görürseniz şaşıracak mısınız 
     Hayır, biz şaşırmayız, çünkü bu memlekette kimse bu işi ciddiye almıyor da ondan... 
     
     EĞER ciddiye alsalardı... 
     Yazıya böyle başlayıp, bu köşe gibi on değil, yüz köşeyi doldurmak mümkündü. 
     Biz, sadece bir televizyon kanalından söz edeceğiz. 
     O kanalı yönetenlerden hiçbirinin trafik kazalarından yana olmadığını adımız gibi biliyoruz. 
     Ama yaptıkları işe bakın... 
     
     BİR haber... 
     Yollarda hız kontrolü yapan "radar ekipleri"ne karşı araba sürücüleri örgütlenmişler, yollarda birbirlerine "radar var" işareti veren sürüler, örgütlerini "internet"e de taşımışlar, hangi yolda, yolun neresinde radarlı polis ekiplerinin bulunduğunu yazıp, birbirlerine haber veriyorlarmış... 
     Yani radarı atlat, sonra bas gaza 
     Bari bir de işaretli harita yayımlasalardı 
     Devlet, hız yapıp, çoğu ölümlü kazalara neden olanları cezalandırıp, önlemek için "radarlı ekip" kuruyor, paralar harcıyor, buna karşı bir örgüt kuruluyor, bu da bir marifetmiş gibi televizyondan duyuruluyor. 
     Diyecekler ki 
     "Haber değeri var " 
     Evet, ama haberinizde, bu yapılanı sevimli hale getirip "Vay uyanıklar vay " dedirten bütün unsurlar da vardı, anlatımdaki ses tonu başta... 
     
     YİNE, aynı televizyondan bir başka haber... 
     Bazıları, arabalarının daha çok hız yapması için motorlarına ek parçalar takarak güçlendiriliyorlarmış... 
     Uzun uzun anlatılıyor... 
     Beyimiz sürat yapacak, ustamız para kazanacak, varsın yollar mezbahaya dönsün... 
     
     SÖYLER MİSİNİZ, bu memlekette trafik düzelir mi 
     Bir taraftan gece yarılarından sonra televizyonda "trafik kurallarına uyun" diye filmler göstereceksin, bir taraftan da en çok seyredilen saatte, haberlerde bunları anlatacaksın... 
     Bu kafayla trafik faciaları önlenir mi 
     Nah önlenir 
     
     

</TEXT>
</DOC>
