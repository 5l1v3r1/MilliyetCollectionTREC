<DOC>
<DOCNO> 179870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur46.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Caferileri, El-Hekim için gıyabi cenaze namazı kıldı... 
</HEADLINE>
<TEXT>

     Türkiye Caferileri, Irak'ın Necef kentinde suikasta kurban giden Şii lider Ayetullah Muhammed Bagır El-Hekim için Halkalı Zeynebiye Camii'nde gıyabi cenaze namazı kıldı. 
     Zeynebiye Camii Sosyal ve Kültürel Etkinlikler Birimi tarafından organize edilen törende biraraya gelen Caferiler, Necef'te düzenlenen saldırıyı kınadı. Burada konuşan Türkiye'deki Caferilerin lideri Selahattin Özgündüz, Irak halkınca sevilip sayılan El-Hekim'in öldürülmesinin Irak halkı ve İslam alemi için büyük bir kayıp olduğunu söyledi. 
     Özgündüz, ''El-Hekim, Irak'ta Şii, Sünni, Kürt, Türkmen ve diğer gruplar için birlik harcı görevinde bulunan ve büyük saygınlığı olan çok değerli bir şahsiyetti'' dedi. 
     Saldırıdan en karlı İsrail'in çıkacağını öne süren Özgündüz, ''Dikkatler Irak'ta yoğunlaşınca, İsrail, Filistin'deki cinayetlerine rahatça devam edecektir. Şii, sünni çatışması çıkarmak ve bunu bölge ülkelerine yaymak tabii ki İsrail'i de mutlu edecektir'' dedi. 
     Türkiye'nin, Irak'a asker göndermesi konusuna da değinen Özgündüz, bu konuda ilgililerin en doğru kararı vereceğine inandığını kaydetti. Bununla birlikte ABD'nin Irak'ta işgalci konumunda bulunduğunu belirten Özgündüz, kendilerinin Türkiye'nin Irak'a asker göndermesine karşı olduklarını dile getirdi. 
     Özgündüz, asker gönderme yolunda bir BM kararı alınması durumunda da, barış gücüne ilk katılacak ülkelerden birinin Türkiye olması gerektiğini savundu. 
     Tüm müslümanların kardeş olduğunun altını çizen Özgündüz, bu bölgede asla bir mezhep çatışması yaşanmayacağını ifade ederek, ''Biz mezhep farklılığını zenginliğimiz olarak görüyoruz, düşmanlık olarak değil. Kardeş kanı akıtmayacağız. Kardeş kavgası başlamayacak'' diye konuştu. 
     El-Hekim'in de öldüğü saldırıda hayatını kaybedenler için kuran okunması ile başlayan törende, caminin yanında bulunan alanda bir tabut önünde gıyabi cenaze namazı kılındı. Namazın ardından tabut kortej eşliğinde ağıtlarla taşındı. 
     Katılanların üzüntü içinde gözyaşı döktüğü törende, ''Kahrolsun İsrail, Kahrolsun Amerika '' sloganları atıldı. 
     Bu arada, törenin yapıldığı alan ve çevrede bulunan tüm dükkan ve evlere El-Hekim'in posterleri asıldı. 
     
</TEXT>
</DOC>
