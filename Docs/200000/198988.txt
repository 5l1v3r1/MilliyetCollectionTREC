<DOC>
<DOCNO> 198988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sondun20.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslar, şimdi de Türkiye'deki kayak merkezlerini keşfetti 
</HEADLINE>
<TEXT>

     Türkiye'yi uzun bir süre denizler ülkesi olarak gören Ruslar, şimdi de Türkiye'deki kayak merkezlerini keşfetmeye başladılar. 
     Konsomavskaya Pravda gazetesinde bugün yer alan haberde, Türkiye'de kayak tatilinin Ruslar arasında giderek popülerleşmeye başladığı belirtilerek, ''Elbette buradaki dağlar, Alpler değil. Ama daha önce Almanların keşfettiği Türk dağlarını şimdi de Ruslar keşfetti'' denildi. 
     Rusların Türkiye'deki kayak merkezlerinin güzelliğini anladığı belirtilen haberde, Türkiye'de kayak turlarının Avrupa'dan daha ucuz olduğuna dikkat çekildi. 
     Haberde, Türkiye'deki en popüler kayak merkezinin Bursa kent merkezine 40 kilometre uzaklıktaki Uludağ olduğu kaydedilerek, Kartalkaya'nın da turistler için çekici bir merkez olduğu vurgulandı. 
     Erciyes, Palandöken ve Sarıkamış'ın da kayak meraklıları için cazip merkezler olduğu belirtilen haberde, ''Tüm bu merkezlerin donanımı çok iyi durumda. Kayak sezonu Kasım ayından 20 Mart'a kadar devam ederken, Erciyes'te 20 Nisan, Palandöken'de de 5 Mayıs'a kadar devam ediyor'' denildi. 
     
</TEXT>
</DOC>
