<DOC>
<DOCNO> 172302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sondun03.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çember daralıyor... Saddam'ın korumalarından biri yakalandı 
</HEADLINE>
<TEXT>

     Irak'taki Amerikan askerlerinin, devrik Devlet Başkanı Saddam Hüseyin'in hayat boyu korumalığını yapan kişilerden birini yakaladığı bildirildi. 
     Amerikan askerleri, bu sabah şafak sökmeden önce Saddam'ın doğum yeri Tikrit'in merkezinde yaptıkları baskınlardan birinde, iki el ateş açtıktan sonra bir eve girdiler ve birkaç dakika sonra üzerinde sadece iç çamaşırları olan ve yarasından kan akan bir kişi ile birlikte dışarı çıktılar. 
     Yarbay Steve Russell, baskından sonra ''Asıl hedefimizi yakaladık. Bu adam Saddam'ın yakın adamlarından biriydi'' dedi. 
     Yarbay, evin içinde askerlere direnen ve boğuşarak yakaladıkları kişinin kimliğini açıklamadı, ancak hayatı boyunca Saddam'ın korumalığını yapan bir kişi olduğunu söyledi. 
     Baskınlardan sonra en az 4 kişinin daha gözaltına alındığı görüldü, ama toplam kaç kişinin yakalandığı belirtilmedi. 
     Yarbay Russell ise baskınlarda yakalamak istedikleri 3 kişinin tamamını ele geçirdiklerini söyledi. 
     ABD Dışişleri Bakan Yardımcısı Richard Armitage, dün yaptığı bir açıklamada, Saddam Hüseyin'in peşine düşen Amerikan askerlerinin eski Irak liderinin ''birkaç saat arkasında olduklarını'' söylemişti. 
     
</TEXT>
</DOC>
