<DOC>
<DOCNO> 186066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sontur11.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar "Hemen erken seçim kararını alın, biz 'evet' diyelim" 
</HEADLINE>
<TEXT>

     DYP Genel Başkanı Mehmet Ağar, AK Parti'ye çağrıda bulunarak, "Madem öyle yükseklerden konuşuyorsunuz, hemen erken seçim kararını alın, biz de gelip 'evet' diyelim" dedi. 
     Türkiye'nin, yaratılmak istenen suni tablolara rağmen sorunlarının arttığını savunan Ağar, DYP'nin, "ayağı yere basan politikalarıyla" ilk genel seçimlerde iktidarın en güçlü alternatifi olarak çalışmalarını sürdürdüğünü söyledi. 
     Ağar, Yargıtay'ın DEHAP hakkındaki kararıyla, DYP'nin, kendisini bir hukuki sürecin içinde bulduğunu belirterek, şunları söyledi 
     "Bugün milleti ve bir ölçüde de YSK'yı seçim tehdidiyle istedikleri tarzda karar almaya zorlayan hükümet ve yakın çevreleri vardır. Ben diyorum ki, hiç bunlara sığınmayın. YSK'nın kararını vermesine zaman var. Meclis de açıktır. Biz, hiçbir partinin olmadığı kadar seçime hazırız." YSK'nın görev alanına girmek gibi bir niyetlerinin olmadığını belirten Ağar, "Siyaseten seçim istediğimizi çok açık ve seçik ortaya koyduk ve bugün de bekliyoruz. İktidar partisi eğer samimi ise bu konuda YSK kararı vermeden evvel buyursun, girişimini yapsın" diye konuştu. 
     Hukuk dışı hiçbir unsurun kararda etkili olamayacağını ifade eden Ağar, "Mahkeme kararlarının görmezden gelinmeye başlaması demek, tehlikeli bir yolun açılmasıdır. Kim cesaret edecek bu yolun açılmasına, ben şahsen çok merak ediyorum" dedi. 
     
</TEXT>
</DOC>
