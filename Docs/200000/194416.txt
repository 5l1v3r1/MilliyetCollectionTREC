<DOC>
<DOCNO> 194416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sonspo22.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe'de kötü futbol konuşuluyor 
</HEADLINE>
<TEXT>

     Fenerbahçe Kulübü Asbaşkanı Nihat Özbağı, sarı-lacivertli takımın son haftalarda performans düşüşü yaşadığını belirterek, Çaykur Rizespor maçında da iyi oynayamadıklarını söyledi. 
     Takımda yaşanan sıkıntıların ilk haftalarda baş göstermesinin daha iyi olduğunu vurgulayan Özbağı, ''En azından gereken tedbirleri erkenden almış olabileceğiz. Fenerbahçe dün akşam iyi oynayamadı. İyi futbol olsaydı neticeye yansırdı. Sonuçtan önce iyi futbol oynamamız lazım'' diye konuştu. 
     Sarı-lacivertli ekibin geçiş dönemi yaşadığını kaydeden Asbaşkan Özbağı, teknik direktör Christoph Daum'un takım içinde gerekli tedbirleri alacağına inandığını vurgulayarak, ''Geçiş döneminden en az zararla çıkmalıyız'' dedi. 
     Nihat Özbağı, hakem Ali Aydın'ın çift sarı kart göstermesine rağmen Çaykur Rizesporlu futbolcu Vitoria'yı oyundan ihraç etmemesiyle yapılan kural hatası konusunda da, ''Kurallar neyi gerektiriyorsa yapılacağından hiçbir şüphemiz yok'' şeklinde konuştu. 
     Bu arada, Fenerbahçe Kulübü'nün kural hatası nedeniyle maçın tekrarlanması için bugün veya yarın Futbol Federasyonu'na başvuruda bulunması bekleniyor. 
     
</TEXT>
</DOC>
