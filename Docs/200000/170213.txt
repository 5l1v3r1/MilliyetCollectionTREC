<DOC>
<DOCNO> 170213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/soneko16.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Faiz dışı fazlayı tutturmak için her şeyi yapacağız.. 
</HEADLINE>
<TEXT>

     Maliye Bakanı Kemal Unakıtan, bütçede yüzde 6.5'lik faiz dışı fazlayı tutturmak için her türlü önlemi alacaklarını söyledi. 
     Vergi Konseyi Toplantısı'na katılan Unakıtan, yaptığı konuşmada, Haziran ayı sonunda toplam vergi gelirlerinin geçen yılın aynı dönemine göre yüzde 45.6 oranında artarak 37 katrilyon 110 trilyon liraya ulaştığını bildirdi. 
     Aynı dönemde TEFE'deki ortalama artışın yüzde 35.4 olduğunu belirten Unakıtan, bu şekilde vergi gelirlerinde yüzde 10.2 oranında reel artış meydana geldiğini vurguladı. 
     Bu rakamların ''vergi gelirlerinde bir gevşeme olduğu'' yolundaki haberlerin gerçeği yansıtmadığını ortaya koyduğunu kaydeden Unakıtan, şöyle devam etti 
     ''Rehavete kapılmayacağız. Daha iyiye gitmenin gayreti içinde olacağız. Nereye kadar Kayıtdışı ekonomi diğer ülkelerde ne ise o düzeye varıncaya kadar. Mali disipline sonuna kadar riayet edeceğiz. Yüzde 6.5'lik faiz dışı fazlayı tutturmak için her türlü önlemi alacağız. İster harcamalar kısılsın, ister yeni kaynaklar bulunsun, yüzde 6.5'lik faiz dışı fazlayı tutturmak durumundayız. Yine sene sonunda yüzde 20 enflasyonu tutturmak en büyük hedefimiz. Enflasyon düşerken büyüme olmaz . Hayır efendim işte büyüme de oluyor. Ancak büyümeyi sürekli hale getirdiğimizde esas büyümeyi sağlamış oluruz.'' 
     
     VATANDAŞA ÇAĞRI... 
     Unakıtan, yeni dönemde en önemli hedeflerinin kayıtdışı ekonominin kayıt altına alınması olduğunu dile getirerek, bu şekilde Türkiye'de sıkışmış kalmış mükellef sayısının artırılacağını bildirdi. 
     ''Birileri vergi ödüyor, birileri yan geliyor yatıyor. Bu olmaz'' diyen Unakıtan, bunun ne insanlığa sığacağını, ne de adalete uygun olduğunu söyledi. 
     Milletten bu mücadele için yardım isteyen Unakıtan, kendilerinin ne yapacaklarını bildiklerini ifade ederek, kayıtdışı mücadelede de başarıya ancak elbirliğiyle ulaşılabileceğine dikkati çekti. 
     Unakıtan, ''Bunu yaptığımız taktirde vergi gelirleri artacak. Bütçe açıklarından söz edilemeyecek. Vergi adaletli ve herkesin gönüllü olarak ödeyeceği bir araç haline gelecek. Bunu da yapmaya kararlıyız'' diye konuştu. 
     
     FAİZLER DÜŞMELİ 
     Konuşmasında faizlerin yüksekliğinden de yakınan Unakıtan, Türkiye'nin faiz kamburundan mutlaka kurtulması gerektiğini ifade etti. 
     Yüksek faizlerle savaşmak ve faiz kamburunu milletin sırtından kaldırmak için de mali disipline riayet etmenin gereğinin altını çizen Unakıtan, bunu yaparken de adil olmaları gerektiğini kaydetti. 
     Maliye Bakanı, Vergi Konseyi'nin çalışmaları hakkında da bilgi vererek, toplumun değişik kesimlerini temsil eden ve 41 kişiden oluşan Konsey'in çok kapsamlı çalışmalar yürüttüğünü belirtti. Unakıtan, bundan dolayı da Konsey üyelerine teşekkür etti. 
     Vergi Konseyi Başkanı Mustafa Uysal da, verginin ülkenin acil ve öncelikli sorunları arasında yer aldığını vurgulayarak, vergi gelirlerinin dar bir alana sıkıştırıldığını ve verginin ekonominin önünde engel haline geldiğini söyledi. 
     Uysal, akaryakıt ve finans kesimi üzerindeki vergilerin de sermayenin önünde engel teşkil ettiğini dile getirdi. 
     
</TEXT>
</DOC>
