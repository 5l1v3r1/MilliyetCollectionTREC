<DOC>
<DOCNO> 199822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo37.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker, ULEB'in kararını bekliyor 
</HEADLINE>
<TEXT>

     Avrupa Basketbol Ligleri Birliği ULEB tarafından organize edilen Avrupa Ligi'nde A Grubu'nda mücadele eden ve Hırvatistan'ın Cibona Zagreb takımına tartışmalı bir karar sonucunda yenilen Ülkerspor, ULEB'in kararını bekliyor. 
     Ülkerspor Kulübü Genel Müdürü Lütfi Arıboğan, kendilerinin ürettiği sayının rakip takıma yazıldığını belirterek, ''Daha sonra sayıyı bizim hanemize yazmalarına rağmen Cibona Zagreb'ten 2 sayı düşülmedi. Ortada oynanmış bir maç var. Biz ULEB'in bizim lehimize maçı tescil etmelerini bekliyoruz'' dedi. 
     Arıboğan, ULEB'in bu konuda ne zaman karar vereceğini bilmediklerini vurgulayarak, ''Dünkü itirazımızdan sonra bugün de hukuki başvurumuzu yaptık. En büyük kozumuz maçın hakemlerinin ve komiserinin maç sonrası yazdıkları yazıda bu konuya net bir şekilde değinmeleridir. Yazdıkları raporda maçta hata yapıldığını belirtmişler. Hırvat bir masa hakemin yanlışlığından dolayı yaşanmış bir durum var. Ortada oynanmış bir maç olduğu için biz kendi lehimize karşılaşmanın tescil edilmesini bekliyoruz'' diye konuştu. 
     
</TEXT>
</DOC>
