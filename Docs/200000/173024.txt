<DOC>
<DOCNO> 173024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sonspo04.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan Tarihimizin en güçlü kadrosunu kurduk... 
</HEADLINE>
<TEXT>

     Gaziantepspor Kulübü Başkanı Celal Doğan, güçlü bir kadro oluşturmak için transfer çalışmalarının titizlikle yapıldığını ifade ederek, ''Gaziantepspor tarihinin en güçlü kadrolarından biri oluşturuldu'' dedi. 
     Celal Doğan, yaptığı açıklamada, Gaziantepspor'un yeni sezonda başarılı olması için geçmişine ve kuruluş amacına uygun bir takım oluşturulduğunu, sezonun başlamasıyla birlikte bu başarının ortaya çıkacağını bildirdi. 
     Türkiye'de ve dünyada futbol kaynaklarının azalmaya başladığı şu artamda, Gaziantepspor Kulübü yönetiminin güçlü bir kadro oluşturmak için elinden geleni yaptığına dikkati çeken Doğan, şöyle konuştu 
     ''Tabii ki oluşturulan bu kadronun başarısı sahada belli olacaktır. Ama şunu belirteyim ki yönetim olarak Gaziantepspor'un başarılı olması için en iyisi yapılmaya çalışılmıştır. Gaziantep hem marka, hem de model bir şehirdir. Sadece sanayi ve ticarette değil, futbolda da Türkiye'nin öncü şehirlerinden biridir. Bu arada futbolda daha büyük başarılara imza atmak için kentin de başarıya hazır olması gerekir.'' Gaziantepspor'un, yeni sezonda daha büyük başarılara atması için taraftar desteğine ihtiyacı olduğunu ifade eden Doğan, şöyle devam etti 
     ''Biz, yönetim olarak elimizden gelenin en iyisini yapmaya çalıştık. Tek eksiğimiz taraftar desteği. Futbolda başarılı olmak için taraftar desteğinin çok önemli olduğu bilinen bir gerçek. Türkiye'nin en centilmen taraftarına sahip olduğumuz için de mutluyuz. Gaziantepspor'un seyircisi yıllardan beri Türkiye'ye örnek oluyor. 
     Unutmayalım ki futbol bir seyir oyunu. Yapılan karşılaşmalarda bir takım yenilir, yener veya berabere kalır. Bunun doğal olarak karşılanması gerekir. Türkiye, er geç bu noktaya gelecek ve futbolda centilmenlik hakim olacaktır. Ancak, taraftar da mutlaka takımına daha fazla destek olmak zorunda. Bunun da unutulmaması gerekir. Artık, Türkiye'deki tüm Birinci Lig takımları güçlendi, futbolda 3 büyük takımların tekeli kırıldı. Her kent kendi tamımına daha fazla destek olmak zorunda.'' 
     
</TEXT>
</DOC>
