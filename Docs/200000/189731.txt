<DOC>
<DOCNO> 189731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sontur22.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Kulislere muhabir almamak gibi bir niyetimiz yok 
</HEADLINE>
<TEXT>

     TBMM Başkanı Bülent Arınç, kulislere parlamento muhabiri almamak gibi bir düşüncelerinin kesinlikle olmadığını ve yeni düzenlemeye ilişkin kararı Parlamento Muhabirleri Derneği ile birlikte alacaklarını söyledi. 
     Arınç, Refik Belendir Sosyal Tesisleri'nde sabah kahvaltısında parlamento muhabirleri ile biraraya geldi. Basın mensupları ile birlikte açık büfeden kahvaltısını alan Arınç, ''Bana rejim yaptırıyorlar'' diye yakındı. 
     TBMM Başkanı Arınç, sohbet toplantısında parlamento muhabirlerine ''Sitemde'' bulundu. Parlamentoda değişik görevler üstlendiğini anımsatan Arınç, ''Değerli dostlarım' diye seslendiği parlamento muhabirleri ile her aşamada yakın bir ilişki içinde çalışmaktan memnuniyet duyduğunu söyledi. Arınç, Meclis Başkanı olmasının kendisine yüklediği ''Tarafsızlık'' niteliği çerçevesinde ''Arzu ettiği halde artık çok şey konuşamadığını'', bu nedenle de kendisine gelen görüşme istemlerinin çoğunu karşılayamadığını ifade etti. Çalışmalarının yoğun olmasından dolayı zaman ayırmakta da güçlük çektiğini bildiren Arınç, ''Ben kendi hesabıma sizleri seviyorum'' dedi. Arınç, ''Olumlu, yapıcı eleştirilerin tümünden memnuniyet duyduğunu'' ancak, yapılan bir çok işin görülmediğinden, bazılarının da yanlış yansıtıldığından yakındı. TBMM Başkanı Arınç, ''Bardağın boş tarafı yerine dolu tarafının da gösterilmesi gerekir. Ama bazen bardak bile görülmüyor'' dedi. Şeffaf bir yönetim anlayışları bulunduğunu bildiren Arınç, istenilen her konuda bilgi vermeye hazır olduklarını söyledi. 
     
     TBMM KAMPÜSÜNDEKİ HAVUZLAR 
     TBMM Başkanı Arınç, tek tek bazı haberlerden örnekler verdiği konuşmasında, TBMM kampüsü içindeki havuzların 300 milyara yapıldığı haberlerinden üzüntü duyduğunu söyledi. Mimar Behruz Çinici'nin isteği üzerine boş tutulan havuzların yeniden düzenlendiğini ve bu çalışmaların meclis personeli tarafından gerçekleştirildiğini bildiren Arınç, ''30 milyara maloldu. Herhalde bir sıfır fazla yazılmış'' dedi. Haberlerden örnekler verirken ''Hepsini bir kişi mi yazmış '' diye espri yapan bir gazeteciye Arınç ''Hayır iş bölümü yapıyorlar'' karşılığını verdi. 
     Arınç sohbet toplantısında, çalışmalarını basına beğendiremeyen İngiliz Bayındırlık Bakanı'nın Thames nehrini yürüyerek geçtikten sonra ''Bakan yüzme bilmiyor'' diye yazılmasına ilişkin fıkrayı da anlattı. 
     
     MİLLETVEKİLİ ARAŞTIRMASI 
     Milletvekilleri arasında yürütülen bir araştırmanın CHP'den büyük tepsi görmesine de değinen Arınç, aynı soruların geçen dönem de milletvekillerine yöneltildiğini bildirdi. CHP Grup Başkanvekillerinin ''Saçma sapan'' diye niteledikleri bu ankete ne kadar harcama yapıldığını sorduğunu kaydeden Arınç, ''Bir kuruş bile sarfetmedik. Aldınız mı cevabını... Bize sorsalardı söylerdik, bu kadar hiddetlenmelerine gerek kalmazdı'' diye konuştu. 
     Bu dönemde TBMM'nin AB'ye uyum çerçevesinde ''Devrim' niteliğinde çok önemli yasalar kabul ettiğini kaydeden Arınç, demokrasi standardının yükseltilmesine yönelik bu düzenlemelerin başka gerekçe ile değil, Türk halkına gerektiği için yapıldığını'' söyledi. Arınç, TBMM'de de bu yönde çok önemli bir proje yürütüldüğünü de anımsattı. 
     
     ''KULİSLER KAPANACAK MI '' 
     Arınç kulislerin parlamento muhabirlerine kapatılıp kapatılmayacağına ilişkin bir soru üzerine, geçtiğimiz günlerde düzenlenen bir basın toplantısında ''Yörüngesinden sapan'' yanıtının sadece yeni bir düzenleme ihtiyacı ile ilgili olduğunu söyledi. 
     Milletvekillerinin kulislerde gazetecilerin yanı sıra seçmenler, koruma görevlileri ve müşavirlerin oluşturduğu kalabalıktan yakındıklarını ifade eden Arınç, bunu gidermek için elektronik kart sistemini içeren bir düzenleme yapılmasının düşünüldüğünü söyledi. Bu yapılırken Parlamento Muhabirleri Derneği ile bir çalışma yürüteceklerini bildiren Arınç, basının Anayasa'dan kaynaklanan hakkını kullanmasını engellemeyi düşünmediklerini söyledi. 
     Kulislerin basın mensuplarının ''Ekmek kapısı'' olduğunu bildiğini de belirten Arınç, ''Basın mensupları görev yapamazlarsa içinde bulundukları acıklı durum daha da acıklı hale gelir, düşüncesindeyim. Bu meslekten ekmek yiyen insanların ekmeğini küçültmek, hatta ekmeğinden etmek gibi, samimi söylüyorum en ufak bir düşüncem yok'' diye konuştu. 
     Arınç, kulislere parlamento muhabiri almamak gibi bir düşüncelerinin kesinlikle olmadığını ve yeni düzenlemeye ilişkin kararı Parlamento Muhabirleri Derneği ile birlikte alacaklarını söyledi. 
     
     ''ESKİ BAŞKANLARLA GÖRÜŞECEĞİM'' 
     TBMM Başkanı Arınç, eski meclis başkanlarının deneyimlerinden yararlanmayı düşündüğünü, bu çerçevede 24 Ekim Perşembe günü bir toplantı düzenleyeceğini söyledi. 6 eski Meclis Başkanı ile biraraya geleceğini kaydeden Arınç, bu toplantıda başkanların çeşitli konulardaki görüşlerini almayı amaçladığını bildirdi. 
     Arınç, ayrıca köşe yazarları ve üniversite temsilcileri ile yapacağı görüşmelerde de ''Etkin bir meclis'' konusunu ele alacaklarını ifade etti. 
     
</TEXT>
</DOC>
