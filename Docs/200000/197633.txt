<DOC>
<DOCNO> 197633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sonspo13.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor, hakemden şikayetçi... 
</HEADLINE>
<TEXT>

     Elazığspor Kulübü Başkanı Baki Aydın, Trabzonspor deplasmanında haketmedikleri bir yenilgi aldıklarını belirterek, ''Trabzon'da hakemin katliamıyla karşı karşıya kaldık'' dedi. 
     Baki Aydın, A.A muhabirine yaptığı açıklamada, takımın çok iyi mücadele ettiğini ifade ederek, hakemin sürekli Elazığspor'un aleyhine kararlar verdiğini savundu. 
     Hakemin maçı yersiz yere uzattığını ve haksız yere bir penaltı kararı verdiğinin altını çizen Aydın, kırmızı kart gören Elazığspor oyuncusunun haksızlığa uğradığını kaydetti. 
     Aydın, şöyle konuştu 
     ''Trabzon'da hakemin katliamıyla karşı karşıya kaldık. Hakem teknik heyetimizi tribüne göndermek istedi, haksız kararlar verdi. Tüm olumsuzluklara rağmen takım çok iyi mücadele etti ve gelecek adına güven verdi. Trabzonspor deplasmanında bir çıkış yakaladığımızı düşünüyorum. Bundan sonra yolumuza devam edeceğiz.'' Takımın 29 Kasım Cumartesi günü sahasında yapacağı Bursaspor maçının hazırlıklarına başladığını kaydeden Aydın, yarın saat 14.00'de Elazığspor Kulübü Tesisleri'nde futbolcularla bayramlaşacaklarını söyledi. 
     Bursaspor maçını alacak güçte olduklarını ifade eden Aydın, takımın toparlandığını ve kendisini göstermeye başladığını sözlerine ekledi. 
     
</TEXT>
</DOC>
