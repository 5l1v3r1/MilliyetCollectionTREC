<DOC>
<DOCNO> 196611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/soneko41.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Çiçek İyi ki AB süreci var 
</HEADLINE>
<TEXT>

     Adalet Bakanı Cemil Çiçek, hukuk devletinin bugün bu toplum için oksijen kadar zorunlu hale geldiğini ifade ederek, ''İyi ki de AB süreci vardır. Yoksa biz bu gerçeği fark etmekte daha epey geç kalacaktık'' dedi. 
     İstanbul Sanayi Odası İSO Meclis Toplantısı'na katılarak bir konuşma yapan Çiçek, İSO'da konuşan ilk Adalet Bakanı olmasının kendisi için güzel bir hatıra olduğunu ve bunu hep taşıyacağını dile getirdi. 
     Çiçek, geçtiğimiz Cumartesi günü İstanbul'da meydana gelen olayları nefretle kınadıklarını belirterek, ''Bu noktadaki hissiyatımız bellidir, hükümet olarak da bellidir. Maalesef bu Türkiye'nin yalnız bırakıldığı bir konudur. Birkaç devlet dışında Türkiye'nin terörle mücadelesinde maalesef ülkeler Türkiye'nin bugüne kadar ki çığlığına, bugüne kadar ki taleplerine, beklentilerine maalesef olumlu cevaplar vermemişlerdir ya da zamanında vermemişlerdir. Her defasında taziye mesajlarıyla mesele geçiştirilmeye çalışılmıştır'' diye konuştu. 
     Bugün insanlığın önündeki en önemli tehlikenin terör olgusu olduğunu vurgulayan Çiçek, konuşmasını şöyle sürdürdü 
     ''Uluslararası işbirliği olmadığı sürece daha pekçok ülkede masum insanlar şu veya bu sebeple, şu veya bu, bir kısım sakat düşünceler adına, insanlar adına hayatlarını kaybedeceklerdir. Bir defa daha ifade etmek istiyoruz ki bu beladan bütün insanlığın kurtulabilmesi için uluslararası işbirliğine ihtiyaç var. Türkiye olarak biz bunu her vesileyle dile getirdik. Ümit ve temenni ederiz ki geçtiğimiz hafta yaşanan vahşet, bu meseleden medet umanlar açısından da bir vicdan muhasebesine vesile olur ve uluslararası bir müşterek tavrı geliştirmede etkileyici, tetikleyici bir faktör olur. Hayatını kaybedenlere Allah'tan rahmet, yakınlarına ve milletimize başsağlığı diliyoruz. 
     Bu neviden üzüntüleri yaşamış olmakla birlikte hayat devam ediyor. Millet, devlet olarak bu topraklarda yaşayacağız, yaşayabilmenin şartları ne ise onu el birliğiyle arayıp bulacağız. Bunun yolu güçlü olmaktan geçiyor. Devleti ve milletimizi güçlü kılmak... İşin bu noktasına gelince belki bugüne kadar yeterli irtibatı kuramadığımız bazı kavramlarla, olaylarla, sektörlerle, kesimlerle yeni baştan oturup değerlendirmemiz lazım.'' 
     
     VİCDAN İLE CÜZDAN AKILDA KALDI 
     Cemil Çiçek, Türkiye'de hukuk devleti, hukuk, yargı ve yargının sorunlarının 1-2 yıldan beri çok ciddi ölçüde tartışıldığını ifade ederek, geriye dönüp bakıldığında yargı, hukuk ve hukuk devletiyle ilgili vurgunun genellikle adli yılın açılışında, Yargıtay başkanlarının konuşmalarında dile getirildiğini anımsattı. 
     Adalet Bakanı Çiçek, şunları kaydetti 
     ''Hatta o konuşmalarda hukuk kısmı, hukuk devletinin bir toplum için vizyon olduğu kısmı unutulur, vicdan ve cüzdan cümlesi akılda kalmıştır. Ondan sonra yüksek mahkeme başkanlarımızın kuruluş yıldönümlerindeki mesajları, hukukun önemini bir toplum için dile getirir. Ondan sonra bu mesele kapanır gider. Hatta bu konuşmalara eğer vicdan, cüzdan gibi çarpıcı birkaç cümle sıkıştırılmamışsa toplantı bittikten sonra tesiri de ortadan kalkar. Bugün memnuniyetle görüyoruz ki mütevazı bir Anadolu ilinde bile hukuk devletinin bir toplumun geleceği için önemi konusunda toplantılar yapılıyor.'' Türkiye'nin yargıya olan ilgisi, hukuk devletine olan ihtiyacı ve bu neviden toplantıların kısa bir süre içinde yoğunlaşmasının altında birtakım sebepleri olduğunu belirten Çiçek, bunun birinci nedeninin Türkiye'nin yaşadığı büyük boyuttaki yolsuzluk olayı olduğunu vurguladı. 
     Çiçek, konuşmasını şöyle sürdürdü 
     ''Büyük boyuttaki yolsuzluk olayı karşısında Türkiye'de hukukun çaresiz kalmasıdır, yargının bu meselenin üstesinden yeteri kadar gelememiş olmasıdır. Yani vatandaş şunu görmüştür ki bu ülkede büyük iş yapanı, büyük vurgun vuranı bu devlet cezalandıramıyor. Onlarla ilgili garibana, fakir fukaraya gösterdiği şiddetini, hiddetini bu büyük çaptaki şeylere gösteremiyor. Sonuçta vatandaş şöyle bir kanaata varıyor Yapacaksan büyük yapacaksın ve bu ülkede yapanın yanına da kar kalıyor, eğer büyük yaparsan . Bir devlet, toplum hayatı için bundan çok daha olumsuz bir sonuç, olumsuz bir kabul düşünülemez.'' 
     
     YAPANIN YANINA KAR KALMAMALIDIR 
     Adalet Bakanı Çiçek, devletin itibarının yargının itibarı olduğunu belirterek, ''Devlete güven aslında yargıya güvendir. Yargıya güvensizlik olacaksa, toplumda yargıyla ilgili bir kısım tereddütler varsa, burada telaffuz etmek istemediğim bir kısım tavsitler yargıyla ilgili toplumun gündemine gelebiliyorsa o zaman oturup yeni baştan düşünmemiz gerekiyor'' diye konuştu. 
     Toplumun düşündüğünü ifade eden Çiçek, konuşmasını şöyle sürdürdü 
     ''Bundan dolayı da diyor ki Bu ülkede hukuk devleti lazımdır, yapanın yanına kar kalmamalıdır, bunun gereği neyse hükümetlerin yapması lazım . Biz de bunu yapmaya çalışıyoruz, aklımızın erdiği, gücümüzün yettiği kadar. Şüphesiz bu noktada sizlerin, kuruluşların, ister meslek kuruluşları ister bu konuya ilgi duyan hem kuruluş hem şahısların tekliflerine, tenkitlerine ihtiyacımız olduğunu da hep ifade etmeye çalıştım. Yolsuzluk konusu ayrı bir bahistir.'' Türkiye'de hukuk devleti kavramının birden güncelleşmesinin ikinci önemli nedeninin AB süreci olduğunu vurgulayan Çiçek, şöyle dedi 
     ''Eğer bu süreç olmasaydı bugünkü kadar güncelleşeceğini de tahmin etmiyorum. AB süreci Türkiye'de hukuk devleti kavramının, şuurunun toplum tarafından benimsenmesine, tartışılmasına ve buna olan ihtiyacın dile getirilmesine çok pozitif katkı sağlamıştır. Samimi olarak kanaatim şudur ki hukuk devleti bugün bu toplum için bir oksijen kadar zaruret haline gelmiştir. İyi ki de AB süreci vardır. Yoksa biz bu gerçeği farketmekte daha epey geç kalacaktık. 
     Türkiye'nin belki yeteri kadar sanayileşememesinin, yeteri kadar kalkınamamasının, yeteri kadar milli gelire sahip olamamasının temelinde de hukuk devletiyle birebir ilgi var, alaka var. Ülkemizin aydınları belki yeteri kadar kuramadı, siyasetçileri kuramadı, başka türlü kuramadık ama sonuçta kuramadık. Ama AB süreci bunun ne kadar önemli olduğunu getirdi önümüze koydu.'' 
     
</TEXT>
</DOC>
