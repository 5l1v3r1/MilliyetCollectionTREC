<DOC>
<DOCNO> 179825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur01.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Ordumuzu bir çamurun içine sokmak istemeyiz" 
</HEADLINE>
<TEXT>

     Başbakan Recep Tayyip Erdoğan, Irak'a asker gönderme konusunda milletin kendilerine güvenmesi gerektiğini belirterek, ''Biz Türkiye olarak, Genelkurmayımız olarak hiçbir zaman ordumuzu bir çamurun içine sokmak istemeyiz. Milletimiz bu noktada bize güvenmeli'' dedi. 
     Almanya'da bulunan Erdoğan, Berlin'den canlı olarak yayınlanan ''Teke Tek'' programında Fatih Altaylı'nın sorularını yanıtladı. 
     Başbakan Erdoğan, ''Tezkere Meclis'e gelecek değil mi '' sorusuna karşılık, bu konuda henüz değerlendirme aşamasında olduklarını söyledi. Erdoğan, gerek Afganistan'da, gerek bundan önceki tezkere olayında yapılmamış değerlendirmeleri bu dönemde yapmak istediklerini kaydetti. Erdoğan, ''Yapalım ve ondan sonra da adımımızı da en ideal şekilde atalım ve bir konsensüs de iyice oluşsun istiyoruz'' dedi. 
     Genelkurmay ve Dışişleri Bakanlığı'nın da bazı çalışmalar yaptığını hatırlatan Erdoğan, bu çalışmaları 22 Eylül'de yapılacak Milli Güvenlik Kurulu'nda da değerlendireceklerini bildirdi. Erdoğan, bu değerlendirmelerden sonra atılması gereken adımlar için hükümetin tekrar değerlendirmeler yapacağını ve gerekli adımları atacağını söyledi. 
     Başbakan, ''İktidar Irak'a asker gönderilmesine karar verirse, o zaman bunu Meclis'e getirecek misiniz, Cumhurbaşkanı onayı aramadan Sadece siyaset ve askerle bunun bir devlet kararı olma ihtimali var mı yoksa mutlaka Cumhurbaşkanı onayı arayacak mısınız '' sorusuna karşılık, kendisinin daha önce, ''komşuda bir yangın varken biz bu yangına seyirci kalamayız'' benzetmesini yaptığını hatırlattı. 
     Irak'ın bugün-yarın değil, sonsuza kadar Türkiye'nin komşusu olduğunu ve Güneydoğu'da birçok ailenin Irak'taki aşiretlerle kan bağı bulunduğunu hatırlatan Erdoğan, bunu bir tarafa atamayacaklarını vurguladı. Bu kararı verirken, savaş sürecindeki şartlarla bugünkü şartların farklı değerlendirilmesi gerektiğini kaydeden Erdoğan, şöyle devam etti 
     ''Türkiye olarak biz, Irak'ın bizi kabulüyle oraya gidelim, Iraklı buraya Türk askeri gelirse biz burada huzur buluruz, mutluluk buluruz desin, biz oraya öyle gidelim. Nitekim Afganistan'a Türk askeri gittiği zaman huzur vardı ama Türk askeri ayrılınca tekrar orada olaylar çıkmaya başladı. 
     Burada temennimiz, Irak halkının mutluluğu için bizim askerimiz oraya gitsin. Yani bir polis, jandarma anlayışıyla değil. O düşüncede zaten değiliz. Türkiye açısından bu bakış öyle zannediyorum ki, olaylara objektif bakan Irak halkının da kabul edeceği bir tarzdır.'' ABD'nin Irak'ta sonradan ortaya çıkan hassasiyeti iyi değerlendirmesi ve bunu iyi düşünmesi gerektiğini belirten Erdoğan, nitekim ABD'li yetkililerin yaptıkları yanlışları itiraf ettiklerini hatırlattı. Erdoğan, ''Eğer siz Irak'ta otoriter rejim var, bunun yerine demokratik sistem getirelim diyorsanız önce bunun gereğini yapmak lazım. Bunun gereğini yaparken de o halkın nabzına göre şerbet vermek zorundasınız ama o nabza ters düşecek bir uygulamanın içine girerseniz orada siz arzuladığınız bir demokratik sistemin gelmesini de başaramazsınız'' dedi. Erdoğan, Türkiye'nin Irak'taki kötü koşulların ortadan kaldırılması için çok önemli bir işlevi yerine getirebileceğine işaret etti. 
     Genelkurmay'ın da bu konuya hassasiyetle yaklaştığına inandığını ifade eden Erdoğan, ''Biz eğer yarın oranın fiziki yapılanmasında, siyasi yapılanmasında farklı bir yer almak istiyorsak bizim bu adımları atmamız lazım. Eğer atmazsak yarınki komşularımızla olan ilişkilerimiz farklı olumsuzluklar taşıyabilir. İşte bu olumsuzlukları ortadan kaldırmak için milli bir siyasete ihtiyacımız var. Bu milli siyaset önce zirvede oluşmalı.'' 
     
     ''CUMHURBAŞKANI HEP MEŞRUİYET OLAYINI ARIYOR'' 
     Erdoğan, Fatih Altaylı'nın ''Yani Cumhurbaşkanı'nın buna katılmasını şart koşuyorsunuz...'' şeklindeki sözlerine şöyle karşılık verdi 
     ''Olması çok çok daha faydalı olur. Ama sayın Cumhurbaşkanımız hukuk çerçevesi içinde hep bu meşruiyet olayını arıyor. Biz de olaya bir siyasi perspektiften bakarak olayı bu şekilde değerlendiriyoruz. Genelkurmay'ın da düşünceleri önemli ama üçümüz de aynı hedefe bakmalıyız. Aynı hedefe bakarak eğer bir karar oluşturabilirsek inanıyorum ki bu, parlamentoyu da çok daha farklı bir şekilde etkileyecektir, eğer böyle bir karar verilmesi gerekiyorsa veyahut da hükümet olarak biz böyle bir tezkereyi Parlamento'ya göndereceksek...'' 
     
     ''NETİCE ALAMAYACAKSAK BULAŞMAMIZIN ANLAMI YOK'' 
     Erdoğan, bir başka soru üzerine de şunları söyledi 
     ''Irak'a asker gönderilmesi ile ilgili öyle gelişmeler var ki bu gelişmeler Bakanlar Kurulu'nu da hatta zirveyi de olumsuz etkileyebilir. Gönderdiğimiz heyetlerin bize getirecekleri bilgiler, bulgular, belgeler önem arz ediyor. 
     Biz buradaki durumu göreceğiz ondan sonra da netice alacağımız bir işin içine gireriz. Ama netice alamayacaksak buraya bizim bulaşmamızın da bir anlamı yok. 
     Biz Türkiye olarak, Genelkurmayımız olarak hiçbir zaman ordumuzu bir çamurun içine sokmak istemeyiz. Milletimiz bu noktada bize güvenmeli ve biz de tepede bunun çalışmalarını en ince teferruatına kadar düşünüyoruz. Cumhurbaşkanımız da Genelkurmay Başkanımız da bu hassasiyet içerisinde, biz de. Tüm değerlendirmeleri aramızda yaptıktan sonra hükümet olarak bunu en ince teferruatına kadar değerlendirmesini yapıp gerekiyorsa Parlamento'ya ondan sonra göndeririz. Nihai karar TBMM'nindir. Ama bu olumlu şartlar içinde geliştiği zaman en ince teferruatına kadar arkadaşlarımıza bunu anlatırız ve ondan sonra da biz böyle düşünüyoruz, kararınızın bu istikamette oluşmasını istiyoruz deriz.'' 
     
     MEHMETÇİĞİN HASSASİYETİ 
     Erdoğan, bir başka soru üzerine de asker gönderilmesine ilişkin kararın Parlamento'dan çıkması halinde, ABD'nin Türkiye'ye belli bir bölgeyi teslim edeceğini belirterek, şunları kaydetti 
     ''Bundan sonra biz oradaki insanlarla irtibatlarımızı kurar ve inanıyorum ki, Türkiye olarak bu işi çözeriz. Niye çözeriz Çünkü bizim birbirimizle olan değerlerimiz aynı. Orada o değerlerle uyuşmayan, çakışan bir yapı var. İslamiyette kadın çok kutsaldır. Herkesin dert yandığı konu orada ki kadınların uğradığı tacizler, ki bu onların hepsini isyan ettiriyor. Ama Mehmetçiğin böyle bir hassasiyeti var. Bunu bildiği için de sempati toplar. Bu sempati oluştuğu zaman zaten problemler de çözülmeye başlar. Kaldı ki burada elektrik, su, bu tür işlerde de biz hemen süratle Türkiye olarak devreye girelim diyoruz ve yakın oluşumuz sebebiyle de ne gerekiyorsa hemen süratle yaparız. Bir an önce o insanları ışığa, suya kavuşturmamız, altyapıyı bir an önce halletmemiz lazım.'' 
     
     ''GENELKURMAY İLE HERHANGİ BİR SIKINTI YOK'' 
     Erdoğan, bir başka soru üzerine, Genelkurmay ile hükümet arasında herhangi bir sıkıntı olmadığını belirterek, ''Bunların hepsi sanal, uydurulan şeyler. Bizim Genekurmayımızla aramızda herhangi bir şeyin olması demek şu andaki hükümetin iktidar noktasındaki başarısını gölgelemesi demektir. Niçin böyle bir intihar yapalım '' diye konuştu. 
     Genelkurmay'ın güçlü olmasının, Türkiye'nin dış güçlere karşı güçlü olması anlamına geleceğini vurgulayan Erdoğan, ''Birbirini yerecek anlamda farklı düşünceler olabilir ama birbirini yaralayacak şekilde olan veya olabilecek çıkışlar, bunlar doğru olamaz, mümkün de değildir'' dedi. 
     
</TEXT>
</DOC>
