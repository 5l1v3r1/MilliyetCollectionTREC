<DOC>
<DOCNO> 195040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/soneko12.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü-Ceyhan petrol boru hattına 250 milyon dolar kredi... 
</HEADLINE>
<TEXT>

     Türkiye'nin de üyesi bulunduğu Avrupa İmar ve Kalkınma Bankası EBRD , Bakü-Ceyhan petrol boru hattı için toplam 250 milyon dolarlık krediyi onayladı. 
     EBRD Yönetim Kurulu, bu çerçevede, Hazar Denizi'nin Azerbaycan kesimindeki Çıralı ve Güneşli kıyı petrol yataklarının geliştirilmesinin finansmanı için 60 milyon dolarlık krediye de onay verdi. Bu saha halen British Petroleum BP liderliğindeki konsorsiyum tarafından geliştiriliyor. 
     Dünya Bankası'nın özel sektörü destekleyici yan kuruluşu Uluslararası Finans Kurumu da Bakü-Ceyhan petrol hattı için 4 Kasım'da 250 milyon dolarlık finansman paketini onaylamıştı. 
     Çok taraflı finans kuruluşlarından finansman temininden sonra, ihracat-ithalat bankaları ile diğer ticari bankaların da devreye girmesinin beklendiği 3.6 milyar dolarlık projenin yüzde 70'i borçla finanse edilecek, geri kalan yüzde 30'u petrol şirketlerinden gelecek. 
     Bakü-Ceyhan petrol boru hattını inşa etmekte olan şirketlerden oluşan konsorsiyum proje için 600 ila 800 milyon dolara kadar kredi verecek. Bunun 500 milyon dolarlık en büyük kısmının BP tarafından temini bekleniyor. 
     
</TEXT>
</DOC>
