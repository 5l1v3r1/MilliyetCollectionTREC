<DOC>
<DOCNO> 175868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/yazar/tamer.html </URL>
<DATE> 2003/08/15/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Saksıda sebze, kriz döneminin ucuz hobisi mi 
</HEADLINE>
<TEXT>

   
   Neredeyse "Meğer bir karış toprak bulup sebze - meyve yetiştirmeye ne kadar meraklıymışsınız da, bugüne kadar benim haberim olmamış " diyeceğim. 
   Hayır, sizlerden gelen yoğun telefon - faks ve e - postaları böyle açıklamak yanlış olur. 
   18 yıl boyunca tüketicinin nabzını tutmaya çalışmış, okurla sürekli diyalog içinde olan bir gazeteci olarak eğer sizler evde meyve - sebze yetiştirmeye yıllar önce de bugünkü kadar meraklı olsaydınız, yönelttiğiniz sorular ve aktardığınız sorunlarla mutlaka beni de haberdar ederdiniz. Dahası sizlerin taleplerini karşılayacak ticari muhataplar da mutlaka ortaya çıkmış, işlerini kurmuş olurlardı ve şu tür sorular sorulmazdı 
   
   Nereden bilgi alalım 
   Silivri'den A. Kemal Tosyalı "Küçük bir yazlığımız var. 3 - 4 sene önce bahçemize 2 - 3 yaşlarında 2 elma, 1 Napolyon kirazı, 2 şeftali, 1 erik fidesi dikmiştim. Bir - iki avuç dolusu elma dışında bir şey göremedik. Ne sulamayı biliyoruz, ne de tarımsal mücadeleyi. Bu konuda nereden bilgi alabiliriz, onu da bilmiyorum. Ağustos başında 62 yaşına girdim. Küçüklüğümde yediğim domatesin aroması halen burnumda tütüyor. O domatesin fidesini nasıl, nereden bulabilirim Ev tarımında sulama, rutubet, haşere ile mücadele gibi konularda eğitici bilgilere nasıl ulaşabilirim "Ya da Levent'ten Meral Ünal'ın şu satırları "Uzun süredir bahçeli bir evde oturduğum halde ilk kez bu yıl sebze yetiştirmeye karar verdim. Heves ettim, balkonuma yerleştirdiğim 5 - 6 saksıya sivri biber tohumları ektim. Ama çıka çıka dolmalık biber çıktı. Sivri biber arsızdır, bir sürü biber çıkar. Dolmalık biberden ürün almak ise çok zor. Birkaç biberle yetinmek zorunda kaldım. Hem tohum seçiminde, hem de yetiştirme sürecinde eğitim alabileceğimiz, bize bilgi verebilecek bir yer var mı " 
   Masamda yığılan okur mektuplarına baktığımda, son dönemde giderek artan bu ilginin ilk göze çarpan birkaç nedenini şöyle sıralayabilirim 
   1 Medyada hormonlu yiyecekleri yeren, organik tarımı göklere çıkaran yoğun yayın bombardımanı sonucu, tüketicinin satın aldığı sebze - meyveye güveninin kalmaması. 
   2 Sebze - meyvelerde, çocukluğumuzda alıştığımız tatları giderek daha da nadiren bulabilmemiz ve o tatlara daha sık ulaşma özlemi. 
   3 Belli bir bilinç düzeyine erişmiş ancak 2001 ekonomik kriziyle birlikte yaşam standartları düşen kesimin, kendilerine ucuz ama anlamlı yeni uğraşlar aramaları. 
   4 Daha önce sebze - meyve yetiştirmeyi denemiş ama zorlukları nedeniyle pes etmiş olanların, acaba yeniden denesek bu zorlukları aşabilecek yeni yöntemlerle karşılaşabilir miyiz umudu. 
   5 Cebinde hobilerini de gerçekleştirebilecek parası olanlar için yeni yaşam alternatifleri. 
   
   Hobi olarak bağevi 
   Örneğin İstanbul'da lojistik sektöründe yöneticilik yapan Yağız Güney, Bursa'da dedesinden kalma 8 dönüm arazi üzerinde alternatif yaşam alanları yaratmak için kolları sıvamış. Bursalı tekstilci bir arkadaşıyla önce araziyi 100 ve 150 m2'lik tarlalara ayırmışlar. Sonra her tarlanın içine mutfak tezg hı ve tuvaleti olan, bir de küçük yatak konulabilen küçücük bağevleri yapmışlar. Şimdiye kadar 7 ev bittiği için sadece 7 kiracıları var. Yıllık 900 milyon liraya ayda 75 milyon lira kiraya verilen tarlalarda kiracılar çilek, domates, biber, patlıcan, fasulye yetiştiriyorlarmış. Proje tamamlandığında 28 bağevi olacak. 
   Bağevini kiralayacak olanlar için sebze - meyve yetiştirmek kuşkusuz ucuz bir hobi sayılmaz. Ancak borsa balonunun ışık olduğu, paraların daha kolay kazanılıp daha kolay harcandığı günleri özlemle ananlar için balkonda sebze meyve yetiştirmek, ailece paylaşabilecekleri gayet ucuz bir hobi sayılabilir. 
   
      
   
</TEXT>
</DOC>
