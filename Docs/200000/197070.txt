<DOC>
<DOCNO> 197070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo18.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta İlhan Mansız sürprizi... Kadroya alınmadı... 
</HEADLINE>
<TEXT>

     Birinci Süper Futbol Ligi'nin yenilgisiz lideri Beşiktaş, cezası nedeniyle yarın İzmir'de oynayacağı Konyaspor maçı öncesi İlhan Mansız'ın sakatlığıyla tatsız bir sürpriz yaşadı. 
     Sağ ayak üst adalesinde hafif sakatlığı bulunduğu bildirilen golcü futbolcu, Konyaspor maçı kadrosuna alınmadı. 
     İlhan Mansız'ın sakatlığının ciddi olmadığı, ancak gelecek hafta içindeki Lazio maçı düşünülerek İzmir'deki maçta riske edilmediği öğrenildi. 
     Beşiktaş'ta ayrıca kırmızı kart cezalısı Emre Aşık ile hafif sakatlığı bulunan Kaan Dobra da maç kadrosunda yer almıyor. 
     Hazırlıklarını bu sabah basına ve taraftara kapalı yaptığı idmanla tamamlayan Beşiktaş, saat 17.10'da uçakla İzmir'e gidecek. 
     
     KADRODA REVİZYON 
     Beşiktaş Teknik Direktörü Mircea Lucescu'nun, Avrupa Şampiyonlar Ligi'nde Lazio ile yapacakları maçı düşünerek, yarınki Konyaspor maçında ilk 11'de değişikliklere gideceği bildirildi. 
     Rumen teknik adamın, ülkesinin milli takım kampından bugün dönmesi beklenen Cordoba'nın yorgunluğu nedeniyle kaleyi Ramazan'a teslim etmesi, milli maçtan yorgun ve moralsiz dönen İbrahim'in yerine de sol kanatta Serdar'a şans tanıması bekleniyor. Sakatlıktan yeni kurtulan Sergen'i Lazio maçına saklamayı planlayan Lucescu'nun, forvette İlhan'ın yokluğunda oynamasına kesin gözüyle bakılan Ahmet Dursun'un yanında, Tümer ile Ahmed Hassan arasında tercih yapacağı öğrenildi. 
     Bu arada, 3 sarı kartı bulunan Giunti'nin, hem Lazio maçı öncesi dinlendirilmek, hem de Fenerbahçe maçında cezalı duruma düşmemesi için yedek soyundurulup, yerine Yasin'in forma giyebileceği belirtildi. 
     
     TARAFTARA DAVET 
     Beşiktaşlı yöneticiler, cezaları nedeniyle İzmir'de oynayacakları Konyaspor maçı öncesi siyah-beyazlı taraftarlara çağrıda bulunarak, Atatürk Stadı'nı doldurmalarını istediler. 
     Bu nedenle bilet fiyatlarının düşük tutulduğunu kaydeden yöneticiler, Egeli Beşiktaşlılar'dan destek istediler. 
     
     ZAGO VE GİUNTİ SARI KART CEZASI SINIRINDA 
     Beşiktaş'ın Konyaspor ile yapacağı maç öncesi Zago ve Giunti, sarı kart cezası sınırında bulunuyor. 
     İki oyuncu da yarınki maçta sarı kart görmeleri durumunda, 14. haftadaki Fenerbahçe derbisinde cezalı duruma düşecek. 
     
     MUHTEMEL 11 
     Beşiktaş'ın Konyaspor karşısına şu 11'le çıkması bekleniyor 
     Ramazan, Zago, Ronaldo, Ahmet Yıldırım, Okan, Tayfur, Giunti Yasin , Pancu, Serdar, Ahmed Hassan Tümer , Ahmet Dursun. 
     İzmir Atatürk Stadı'nda saat 20.30'da başlayacak ve Digitürk Lig TV'den naklen yayınlanacak maçı hakem Zafer Önder İpek yönetecek. 
     
</TEXT>
</DOC>
