<DOC>
<DOCNO> 182399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun05.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Oscar habercisi" Toronto Film Festivali'nde ödüller verildi... 
</HEADLINE>
<TEXT>

     Toronto Film Festivali'nde büyük ödüller, Japon yapımcı Takeshi Kitano'nun, kör bir efsanevi kılıç silahşörünün hikayesini anlattığı ''Zatoichi'' filmi ile Denys Arcand'ın ''The Barbarian Invasions'' Barbar İstilaları adlı filmlerine verildi. 
     Ödüller bu gece dağıtıldı ve ''Zatoichi'', ''Halkın Seçimi'' ödülünü aldı. Bir filmin Toronto'da bu ödülü alması, genellikle Oscar'a da aday gösterileceğinin işareti oluyor. Bu durumun geçmişteki örneklerinden bazıları, ''American Beauty'', ''Life is Beautiful'', ''Shine'' ve ''Chariots of Fire'' filmleri olmuştu. 
     ''The Barbarian Invasions'' adlı film de ''En İyi Uzun Metrajlı Kanada Filmi'' ödülünü kazandı. 
     Kanada'nın turizm ve iş merkezi olan Toronto bir süre önce SARS hastalığının en çok vurduğu merkezlerden de biri olmuştu. Festival, bu sorunun artık sona erdiğinin, buraya seyahat çekincelerinin kalktığının göstergesi oldu. Festival için Nicolas Cage, Nicole Kidman, Denzel Washington ve Meg Ryan gibi Hollywood ünlülerinin Toronto'ya gelmeleri de buna yardımcı oldu. 
     
</TEXT>
</DOC>
