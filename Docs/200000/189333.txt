<DOC>
<DOCNO> 189333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sonspo11.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray salonuna kavuşuyor 
</HEADLINE>
<TEXT>

     Galatasaray'da, Metin Oktay Spor Kompleksi'nin kiralanması için İstanbul Büyükşehir Belediyesi ile süren görüşmelerde son noktaya gelindiği bildirildi. 
     Basketbol şubesinin kullanımına verilmesi planlanan ve 6 Nisan'da başlanan görüşmeler sonunda, Tarabya Ferahevler'deki kompeksin kiralanması konusunda protokolün hazırlanmaya başlandığı açıklandı. 
     Galatasaray Kulübü Basketbol Şubesi Genel Sekreteri Şinasi Önengüt, İstanbul Büyükşehir Belediyesi Hukuk Müşavirliği'nce görüşülen konuda sona varılmak üzere olunduğunu kaydederek, ''Protokoller hazırlanyor. Belediye başkanımız Ali Müfit Gürtuna ile başkanımız Özhan Canaydın'ın imzaları sonrası encümen oyuna sunulacak ve ardından tesis 10 yıllığına bizim kullanımımıza tahsis edilecek'' dedi. 
     İstanbul Büyükşehir Belediyesi ile aralarında yalnızca kira bedeli konusunda pürüzler bulunduğunu ifade eden Önengüt, şunları söyledi 
     ''Aylık 5 bin dolar kira istediler. Bu rakam Türk basketbolunun içinde bulunduğu bugünkü durumda yüksek. Biz daha düşük kira ve gelirlerden kar payı teklif ettik. Bu konuyu da kısa süre içinde çözümleriz. 1800 seyirci kapasiteli tesis kapsamında, halı saha, kondisyon merkezi, fitness center ve judo ile tekvando salonları mevcut. Bu tesis altyapımızı yüzde yüz canlandıracak. Galatasaray ve Türk basketbolu için büyük önem taşıyor. A takımlarımızın da başarılarını etkileyecektir.'' Önengüt ayrıca, Basketbol Federasyonu'nun 2 bin 500 seyirci kapasitesinin altındaki salonlarda maçların oynanmasına izin vermediği için Metin Oktay Spor Kompeksi'ni antrenman ve altyapı amaçlı kullanmayı hedeflediklerini de sözlerine ekledi. 
     
</TEXT>
</DOC>
