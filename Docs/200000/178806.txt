<DOC>
<DOCNO> 178806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur49.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum'da "bıçakla mücadele" başlatılıyor... 
</HEADLINE>
<TEXT>

     Erzurum'da son günlerde bıçakla yaralama olaylarının artması üzerine, Valilik ve İl Emniyet Müdürlüğü tarafından ''bıçakla mücadele'' çalışması başlatıldı. 
     Emniyet Müdürlüğü'nde, Vali Yardımcısı Gülihsan Yiğit ve Emniyet Müdür Vekili Ahmet Demiral tarafından bıçakla yaralama olaylarının değerlendirildiği bir toplantı düzenlendi. 
     Toplantıda konuşan Vali Yardımcısı Yiğit, Erzurum'da özellikle gençler arasında bıçak taşıma yaygınlığı bulunduğunu ifade ederek, bunun da istenmeyen olaylara yol açtığını ifade etti. 
     Her geçen gün bıçakla yaralama olaylarının tırmandığını ifade eden Yiğit, bu olaylara ''dur'' demek için ''bıçakla mücadele'' çalışması başlattıklarını ifade etti. 
     Yiğit, kent merkezinde polisiye tedbirlerin artırılmasının yanı sıra bıçağın olumsuzluğuna yönelik olarak halk üzerinde ''psikolojik harekat'' yapılacağını söyledi. 
     ''Psikolojik harekat'' çerçevesinde, Milli Eğitim Müdürlüğü tarafından okullarda bıçakla yaralamalara yönelik bilgilendirme çalışması yapılacağını ifade eden Yiğit, ayrıca İl Müftülüğü tarafından da camilerde kişilerin yaşam hakkına yönelik vaaz ve hutbeler verileceğini kaydetti. 
     Vali Yardımcısı Yiğit, her hafta mahalle aralarında bulunan kahvehanelerde Asayiş Toplantıları düzenleneceğini dile getirerek, bu çerçevede ''Bıçakla Mücadele'' çalışmalarına bugünden itibaren başlandığını söyledi. 
     Gülihsan Yiğit, ayrıca ''sallama'' tabir edilen bıçakları vatandaşların üzerinde taşımamaları için adli makamlarla görüşme yaptıklarını da kaydetti. 
     Erzurum kent merkezinde son 15 gün içinde 2 kişi bıçakla, 1 kişi de silahla vurularak öldürülmüştü. 
     Emniyet Müdürlüğü tarafından yapılan çalışmada, 2001 yılında 291, 2002'de 218, 2003 yılının ilk 8 ayında ise 128 bıçakla yaralama olayının meydana geldiği bildirildi. 
     
</TEXT>
</DOC>
