<DOC>
<DOCNO> 167397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/ekonomi/aeko.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası'na tasfiye... 
</HEADLINE>
<TEXT>

BDDK, Uzanlar'ın yönetimden istifasının ardından yeni yönetim atadığı İmar Bankası'nın bankacılık yapma iznini kaldırdı... Mevduatlara da tam güvence getiren BDDK, mudilerin parasını ödedikten sonra banka için iflas prosedürü işletecek... 
     ANKARA Milliyet 

     Uzanlar'ın yönetimden istifasının ardından önceki gün yeni yönetim kurulu atamaları yapan Bankacılık Düzenleme ve Denetleme Kurumu dün de İmar Bankası'nın bankacılık yetkisini kaldırdı. Bankanın yönetim ve denetimi Tasarruf Mevduatı Sigorta Fonu'na TMSF geçti. BDDK'nın aldığı bir diğer karar da mevduata tam güvence getirmek oldu. 
     
     Tam güvence getirildi 
     Bu konudaki açıklamada "3 Temmuz 2003'den itibaren Türkiye'de faaliyet gösteren ve mevduat kabulüne yetkili bulunan tüm bankaların, yurtiçi şubelerinde gerçek kişiler tarafından açılmış Türk Lirası cinsinden tasarruf mevduatı ile tasarruf mevduatı niteliğini haiz altın depo ve döviz tevdiat hesaplarının anapara ve faiz tutarları toplamının tamamı sigorta kapsamındadır. 5 Temmuz 2004'ten itibaren mevduat sigortası kapsamı, 50 milyar lira olarak uygulanacaktır. İmar Bankası nezdindeki tasarruf mevduatının tamamı ödenecektir" denildi. Hükümetin 6 Aralık 2000'de tasarruf sahiplerinin ve diğer kreditörlerin Türkiye'deki mevduat bankalarından olan alacaklarına ilişkin geçici tam garanti duyurusu kapsamında, BDDK'nın garantinin işlerliği ile ilgili olarak 15 Ocak 2001'de aldığı karar da 5 Temmuz 2004'ten itibaren kaldırıldı. 
     
     Şener Herkese eşitiz 
     Başbakan Yardımcısı Abdüllatif Şener, İmar Bankası'nın eski Yönetim Kurulu üyeleri ve yöneticilerinin mal, hak, alacakları hakkında, ihtiyati tedbir ve ihtiyati haciz uygulanabileceğini söyledi. Şener, İmar Bankası'na ÇEAŞ ve Kepez'in ardından el konulmasına ilişkin Uzan Grubu'nun iddialarına da "Hükümetimiz herkese eşit mesafededir" yanıtı verdi. 
     
     'Kaynak kesildi' itirafı 
     Uzan Grubu'ndan yapılan açıklamada ise ÇEAŞ ve Kepez'e el konulmasından sonra bankadan çekilen mevduatın yüzlerce trilyon lirayı aştığı belirtilerek, "Mevduat çekilmesinin aynı hızla sürmesi milyarlarca doların bir anda geri ödemesini imk nsız kılmıştır" denildi. ÇEAŞ ve Kepez'in yanı sıra yıllık 1.2 katrilyon lirayı bulan gelirleri ile İmar Bankası, Berke Barajı, 11 hidroelektrik barajı ve dağıtım şebekesine el konulmasının mevduat sahiplerini paniğe sevk ettiği savunuldu. 
     
Tedbir pazartesiye kaldı      GÖKÇER TAHİNCİOĞLU Ankara 

     Tasarruf Mevduatı Sigorta Fonu TMSF , İmar Bankası'nın eski yönetim kurulu üyelerinin malvarlıklarına tedbir konulması istemiyle Ankara 1. Asliye Ticaret Mahkemesi'ne başvurdu. TMSF avukatları, aralarında Kemal Uzan ile Yavuz Uzan'ın da bulunduğu üyeler hakkındaki başvuruyu ancak saat 16.30'da yapabildi. Dosyaların çok kapsamlı olması nedeniyle, saat 18.00'e kadar çalışmasına rağmen incelemesini tamamlayamayan mahkeme kararını pazartesi günü verecek. Böylece Uzanlar üç gün kazanmış oldu. 
     
     Şirketlere tedbir 
     TMSF avukatlarının başvuru dilekçesinde, yönetim kurulu üyelerinin ortağı veya yöneticisi bulunduğu büyük bölümü Uzan Grubu'na ait 61 ayrı şirkete tedbir konulması talep ediliyor. Mahkemeler daha önce el konulan tüm bankaların yönetim kurulu üyeleri haklarındaki tedbir istemlerini yerinde bulmuştu. 
     Uzan ailesinin malvarlıkları arasında şunlar bulunuyor 

</TEXT>
</DOC>
