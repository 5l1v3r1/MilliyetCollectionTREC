<DOC>
<DOCNO> 193931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/yasam/ayas.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Devlet Baba'nın yeri dar geldi .. 
</HEADLINE>
<TEXT>

   Kimi terk edilmiş, kimi geçim sıkıntısından orada. O kadar çoklar ki, pek çok yurtta bir yatakta ikisi birden yatıyor... 
      TURGAY İPEK Erzurum, DHA 
   
   Çeşitli nedenlerle yuvaya verilmek istenen çocuk sayısı son yıllarda epey arttı. Kapasitenin üzerindeki başvuru nedeniyle yaşanan sıkışıklık, bütün yuvaların ortak sorunu haline geldi. 
   Onlardan biri de, Erzurum Sosyal Hizmetler İl Müdürlüğü Yurdu. Kentteki üç yuvada yer kalmamış durumda. Öyle ki, Erzurum Çocuk Yuvası'ndaki yer sıkıntısı nedeniyle bir yatağa iki çocuk birden yatırılıyor. 
   "30 bebek kapasiteli yuvamızda 48 bebek var" diyen Müdür Yardımcısı Psikolog Leyla Turan, şunları söylüyor "Emekli olan bir personelin çocukların yıkanması için hediye ettiği plastik küveti bile yer olmadığı için bir ay önce çöplükte bulunan Betül'e beşik yaptık. Bir yatakta, iki bebek yatırmaktan başka çaremiz yok." 
   Sosyal Hizmet İl Müdürü İbrahim Halil Keklik de en büyük sıkıntının 0 - 6 yaş grubu çocuklarda yaşandığını belirterek şunları söyledi "Revir olarak kullanılan odayı bile yatakhane yaptık. 18 bebek çift yatıyor. Ayrıca çocuklarını yuvaya vermek isteyen çok sayıda aile var. Yoğunluk nedeniyle bazılarını çevre illere gönderiyoruz..." 
   
   
</TEXT>
</DOC>
