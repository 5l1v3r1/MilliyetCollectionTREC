<DOC>
<DOCNO> 155545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sondun01.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri "Perle kendi adına konuşuyor.." 
</HEADLINE>
<TEXT>

     ABD Dışişleri Bakanlığı sözcüsü Richard Boucher, Pentagon danışmanı Richard Perle'ün, Amerikan hükümeti adına konuşmadığını söyledi. 
     Boucher, düzenlediği basın toplantısında, bir gazetecinin, ''Perle, Amerikan hükümetinin, İran ve Suriye politikaları için Türkiye'den destek beklediğini söyledi. Türkiye'den ne tür destek bekliyorsunuz '' yönündeki sorusu üzerine, ''Bunu Richard Perle'e sorun'' dedi. ''Perle sade bir vatandaştır'' diye konuşan Boucher, Perle'ün ''Amerikan hükümeti adına konuşmadığını'' belirtti. 
     ABD'nin eski savunma bakan yardımcılarından Perle, kısa süre öncesine kadar Pentagon'un baş danışmanı konumundaydı. Hakkındaki iş bağlantıları söylentileri üzerine Perle, baş danışmanlık görevini bırakmasına karşın, Pentagon danışma kurulu üyeliğini sürdürmeye karar vermişti. 
     Türkiye'de bir toplantıda konuşan Perle, ABD ile Türkiye arasındaki ilişkilerin onarılmasının, Türkiye'nin, Suriye ve İran konusunda ABD ile dayanışmasına bağlı olacağını söylemişti. 
     
</TEXT>
</DOC>
