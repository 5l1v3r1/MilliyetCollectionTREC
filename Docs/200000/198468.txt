<DOC>
<DOCNO> 198468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur02.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğünde 50 kişi gazdan zehirlendi 
</HEADLINE>
<TEXT>

     Düzce'nin Akçakoca ilçesindeki bir düğün salonunda gaz sızıntısı nedeniyle zehirlenen gelin ile damatla birlikte 50 kişi hastaneye kaldırıldı. 
     AA muhabirinin aldığı bilgiye göre, Düzce'nin Akçakoca ilçesindeki ''Günbatımı Tesisleri''nde düzenlenen Cem Tetik 23 ve Tuğba Tetik'in 19 düğün törenine gelen misafirler teker teker fenalaşmaya başladılar. Gelin Tuğba ve damat Cem de fenalaşarak, diğer davetlilerle birlikte Akçakoca Devlet Hastanesi'ne kaldırıldılar. 
     Akçakoca Devlet Hastanesi doktorlarından Murat Tuzcuoğlu, gaz zehirlenmesinden dolayı 50 kişiyi tedavi altına aldıklarını belirterek, ''Gerekli müdahaleler yapıldı. Zehirlenme belirtileri bulantı, kusma ve baş ağrısıdır. Gelen hastalarımıza serum takıldı ve ayran ikram edildi. Bir kaç saat daha hastalarımız müşahede altında tutulacaklar'' dedi. 
     Gelin Tuğba Tetik'in babası Ahmet Aydın, bu güzel gecenin gaz zehirlenmesi sonucu kabusa dönüştüğünü belirterek, ''Böyle şey olmaz. Bütün misafirlerimiz ve çocuklarımız perişan oldu'' dedi. 
     Düğüne gelenler, düğün salonunda ilk başta bir gaz kokusu olduğunu hissettiklerini kaydederek, ''Düğün salonunda kombi sistem kalorifer tesisatı yeni döşenmiş, düğünün başında gaz kokusu vardı fakat bu kadar etkili olacağını bilemedik'' dediler. 
     
</TEXT>
</DOC>
