<DOC>
<DOCNO> 167696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur33.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'yi protesto etmek isteyen MHP'li gruba polis müdahale etti 
</HEADLINE>
<TEXT>

     Irak'ta Türk askerlerinin gözaltına alınmasını protesto etmek için ABD'nin İstanbul Başkonsolosluğu'na yürümek isteyen MHP'li grup, güvenlik kuvvetlerinin müdahalesiyle dağıtıldı. 
     Taksim'deki Gezi Parkı'nda toplanan MHP'li grup, ''Katil ABD, eceline susama. Türk Milleti var karşında'' yazılı pankart açtı. Buradan Taksim Meydanı'ndaki Cumhuriyet Anıtı'na, ardından da Tepebaşı'ndaki ABD'nin İstanbul Başkonsolosluğu'na yürümek isteyen grup, izin almadıkları gerekçesiyle parkın girişindeki merdivenlerde kordon oluşturan polislerce durduruldu. 
     Grup adına burada bir konuşma yapan MHP İstanbul İl Başkanı İhsan Barutçu, Türk devletine karşı komplolar ve tuzaklar sergilendiğini belirterek, ''Amerika'nın, göz bebeğimiz olan askerlerimizi gözaltına almasını nefretle kınıyor ve yargılıyoruz'' dedi. 
     Hükümeti de eleştiren Barutçu, ''Bu millet, onursuz ve şerefsizce yaşamayı hiçbir zaman kabullenmedi. Bu ve benzeri meselelerde hiçbir dönem susmadık, susmayacağız'' diye konuştu. 
     Konuşma sırasında, polisin yürüyüşe izin vermemesine bazı MHP'liler tepki gösterdi. 
     Bu nedenle konuşmanın yapıldığı minibüsten sık sık ''provokasyona gelmeyin'' şeklinde anonslar yapıldı. 
     Gruptan daha sonra, Şişli tarafına doğru yürünerek dağılmaları istendi. 
     
     BİBER GAZI KULLANILDI 
     Ancak, İstiklal Caddesi'ne doğru yürüyüşe geçen grubun önü, bu kez caddenin girişinde tekrar kesildi. Yürümekte ısrar eden grup, daha sonra biber gazı kullanılarak dağıtılmaya çalışıldı. 
     Gazdan etkilenerek Cumhuriyet Anıtı'nın çevresine dönen grup, emniyet güçlerine tepki gösterdi. Bir süre devam eden sözlü tartışmaların ardından, MHP'li grup, dağılmaya ikna oldu. 
     Gruptan bir kişi, olayları görüntülemek isteyen bir basın mensubuna yumruk attı. Bu arada, Taksim Meydanı'da, aralarında hamile kadınların ve çocukların da bulunduğu birçok vatandaşın, güvenlik kuvvetlerince atılan biber gazından etkilendiği görüldü. 
     Bazı MHP'liler, Taksim'e gelirken DEHAP'lıların taşlı saldırısına uğradıklarını belirttiler. Bu saldırı nedeniyle grubu taşıyan aracın sol ve ön camlarının tamamen kırıldığı görüldü. 
     
     İŞÇİ PARTİLİLER DE ABD'Yİ PROTESTO ETTİ 
     Öte yandan, İşçi Partisi İP üyesi bir grup da, Tepebaşı'ndaki TÜYAP önünde toplanarak ABD'yi protesto etti. 
     Burada bir basın açıklaması yapan grup, daha sonra dağıldı. 
     
</TEXT>
</DOC>
