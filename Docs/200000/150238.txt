<DOC>
<DOCNO> 150238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sonspo08.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre ve Okan'a yüzde 30 kesinti... 
</HEADLINE>
<TEXT>

     İtalyan futbolunda yaşanan ekonomik kriz FC Inter'e de sıçrarken, futbolcuların maaşlarında yüzde 30 kesinti yapılması kararı alındı. 
     Yaklaşık 70 milyon Euro'luk bütçe açığı bulunan FC Inter'de, kulüp başkanı Massimo Moratti, biraz olsun rahatlamak için bulduğu formülü futbolculara imzalattı. 
     FC Inter Kulübü'nün futbolcularla imzaladığı sözleşme gereği 2003-2005 yılları arasında futbolcuların ücretlerinin yüzde 30'u kesilirken, 2005 yılı haziran ayında bu kesintilerin toplu olarak ödeneceği belirtildi. 
     Bu arada lacivert-siyahlılarda en fazla ücreti sezon başına 5.14 milyon Euro ile Christian Vieri alırken, onu Crespo 4.1 milyon Euro , Recoba 3.87 milyon Euro , Conceiçao 3.5 milyon Euro , Batistuta 3 milyon Euro , J.Zanetti 2.2 milyon Euro izliyor. 
     Takım arkadaşlarına göre orta sıralarda yer alan Türk futbolcularda ise sözleşmesini 2007'ye dek uzatan Emre 1.7 milyon Euro, 2005'e dek sözleşmesi bulunan Okan ise 1 milyon Euro alıyor. 
     Öte yandan İtalyan futbolunda SS Lazio, AC Milan, Atalanta Bergamo ve AC Parma gibi ekonomik zorluk yaşayan diğer takımlar da benzer yöntemleri uygulayarak, bütçelerini doğrultmaya çalışıyor. Örneği AC Milan Kulübü, kaptan Maldini'de yaptığı gibi futbolcularının sözleşmelerini, ücretlerini düşürmeleri durumunda yenileme yoluna giderken SS Lazio ise futbolcularını kulübün hissedarı yapıyor. 
     





</TEXT>
</DOC>
