<DOC>
<DOCNO> 156616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/soneko17.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Bu kur düzeyi ihracatçı için biraz zor 
</HEADLINE>
<TEXT>

     Devlet Bakanı Kürşad Tüzmen, mevcut kur düzeyinin ihracatçı için ''biraz zor'' olduğunu bildirdi. 
     Tüzmen, Türkiye-Kırgızistan 3. Karma Ekonomik Komisyon KEK toplantısının ardından gazetecilerin çeşitli konulardaki sorularını yanıtladı. 
     Tüzmen, döviz kuruna ilişkin bir soru üzerine, kurun kendi içinde dengeleneceğini, böyle devam etmesi halinde ihracatın ithalatı karşılama oranında sıkıntı olabileceğini ifade etti. 
     Ucuz ithalatın ithalat baskısını artırdığını belirten Tüzmen, ''İhracatın ithalatı karşılama oranı önemli. Ben bunun tekrar eski seviyesine geleceğine inanıyorum. Bir süre sonra dengelenecektir. Buna benzer örnekleri geçmişte yaşadık'' dedi. 
     Merkez Bankası'nın müdahalesine ilişkin bir soruya karşılık Tüzmen, ''Merkez Bankası'nın bu konuda daha erken bir takım tedbirler alarak bunu rahatlıkla önümüzdeki dönem için gündem sıralamasında daha aşağılara indireceğini düşünüyorum'' diye konuştu. 
     Mevcut kurun ihracatçıya etkisinin sorulması üzerine Tüzmen, şöyle konuştu 
     ''Mevcut kur düzeyi ihracatçı için biraz zor. Çünkü ihracatçı özveriyle çalışıyor. Bu özverisinin üstüne bir de kaynak transferi sağlamış oluyor. Transfer noktasından kar noktasına doğru kurun dengeleneceğini düşünüyorum. Piyasalarda kalitemiz ve fiyatlarımızla zaten önemli yer almış durumdayız. İhracat hızımız yaklaşık yüzde 30-34'ler seviyesinde bir artış hızı kazanmış durumda. Bu ivmenin devam ettirilebilmesi için ufak düzenlemeler ihracatçıya daha da yardımcı olacaktır.'' Tüzmen, kur konusunda Merkez Bankası ile bir görüşmelerinin olup olmadığının sorulması üzerine de, ''Zaten gereken çalışmaları arkadaşlar yapıyorlar. Görüyorsunuz bir takım düzenlemeler yapılmaya başlandı. Arkadaşlar ekip çalışması yapıyorlar, herhangi bir sıkıntı olabileceğini düşünmüyorum'' dedi. 
     
     CARİ İŞLEMLER AÇIĞI 

     ''İhracatın ithalatı karşılama oranının böyle gitmesi halinde 2000 yılındaki gibi bir cari işlemler açığı yaşanır mı '' şeklindeki soruya karşılık Tüzmen, şu yanıtı verdi 
     ''Yok merak etmeyin. Ben burada ihracatın ithalatı karşılama oranına bakarım. Esas gösterge benim için odur. Oran şu anda yüzde 68, 60'lara düşerse sıkıntı olur. Yüzde 70'in üzerine çıkarsa daha rahat olur. Ama böylesine bir talep olursa ithalat yarı mamul ve ara mallar alınması için ithalat açısından Türkiye'nin ithalat kompozisyonuna bakmak lazım. Çok tehlikeli değil, ayarlamanın devam etmesi lazım.'' İhracat hedefin ne kadar olacağının sorulması üzerine de Tüzmen, ''40 milyar doların üzerinde olur inşallah'' dedi. 

     
</TEXT>
</DOC>
