<DOC>
<DOCNO> 167285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/soneko09.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK İmar bankasında mevduatı olanlar endişe etmesin'' 
</HEADLINE>
<TEXT>

     Bankacılık yapma ve mevduat kabul etme izni kaldırılan Türkiye İmar Bankası'nın, yönetim ve denetimi de Tasarruf Mevduatı Sigorta Fonu'na TMSF geçti. 
     Bankacılık Düzenleme ve Denetleme Kurumu BDDK , İmar Bankası nezdindeki tasarruf mevduatının tamamının ödeneceğini, vatandaşların endişe etmelerini gerektirir bir hususun bulunmadığını bildirdi. 
     BDDK'dan yapılan yazılı açıklamada, Kurul'un, yükümlülüklerini vadesinde yerine getiremeyen, alınması istenen tedbirleri almayan, faaliyetine devamı mevduat sahiplerinin hakları ve mali sistemin güven ve istikrarı bakımından tehlike arz eden Türkiye İmar Bankası'nın bankacılık işlemleri yapma ve mevduat kabul etme izninin kaldırıldığına dikkat çekildi. 
     Bu itibarla Bankalar Kanunu'nun 16'ıncı maddesinin 1 numaralı fıkrası gereği anılan bankanın yönetim ve denetiminin TMSF'na intikal ettiği kaydedilen açıklamada, şöyle denildi 
     
     TASARRUFLAR ÖDENECEK 

     ''3 Temmuz 2003 tarihinden itibaren, Türkiye'de faaliyet gösteren ve mevduat kabulüne yetkili bulunan tüm bankaların, yurt içi şubelerinde gerçek kişiler tarafından açılmış olan Türk Lirası cinsinden tasarruf mevduatı ile tasarruf mevduatı niteliğini haiz altın depo ve döviz tevdiat hesaplarının anapara ve faiz tutarları toplamının tamamı sigorta kapsamındadır. 
     Diğer yandan 5 Temmuz 2004 tarihinden itibaren mevduat sigortası kapsamı, 50 milyar lira olarak uygulanacaktır. Bu çerçevede, İmar Bankası mezdindeki tasarruf mevduatının tamamı ödencektir.'' Hükümetin 6 Aralık 2000 tarihinde tasarruf sahiplerinin ve diğer kreditörlerin Türkiye'deki mevduat bankalarından olan alacaklarına ilişkin geçici tam bir garanti duyurusu kapsamında, BDDK'nın garantinin işlerliği ile ilgili olarak 15 Ocak 2001 tarihinde aldığı Kararın da, 5 Temmuz 2004'ten itibaren kaldırılmasına karar verildiği belirtilen açıklamada, daha sonra şu görüşlere yer verildi 
     ''Bu kapsamda ülkemizdeki mevduat sigortası uygulaması, belirtilen tarihten itibaren Avrupa Birliği standartları ile tam uyumlu hale gelmiş olacaktır. 
     Bu bakımdan, faaliyet izni kaldırılmış olan İmar Bankası ile halen faaliyette bulunan diğer bankalar nezdinde mevduatı bulunan vatandaşların endişe etmelerini ve zararlarına yolaçabilecek işlemlere başvurmalarını gerektirir bir husus bulunmamaktadır.'' 
     
</TEXT>
</DOC>
