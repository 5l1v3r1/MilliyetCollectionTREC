<DOC>
<DOCNO> 165821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sondun25.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Essahaf "Son ana kadar görevimi yaptım" 
</HEADLINE>
<TEXT>

     Savaş sırasında dikkatleri çeken Irak'ın eski Enformasyon Bakanı Muhammed Sait Essahaf, savaş sırasında son ana kadar görevini yaptığını ve çatışmanın son dönemine doğru kendisine ulaşan bilgilerin zayıfladığını söyledi. 
     Abu Dabi televizyonuna demeç veren Essahaf, ''Ben, bir enformasyon bakanıydım ve son ana kadar görevimi yerine getirdim'' diye konuştu. 
     Savaşta, uluslararası medyaya anlattığı her şeye inandığını ifade eden Essahaf, savaşın son iki gününde yalnızca birkaç askerle temas halinde olduğunu söyledi. 
     Muhammed Said Essahaf, birkaç tank olduğunu, ancak askeri yetkililerin kendisine durumun kontrol altında olduğunu söylediklerini belirterek, ''Bilgi doğruydu, ancak yorum yanlıştı'' dedi. 
     Essahaf, ayrıca Irak'ın eski liderlerinin nerede olduğunu bilmediğini söyledi ve bir kitap yazabileceği imasında bulundu. 
     Eski bakanın El Arabiya televizyonuna verdiği ve Amerikan güçlerine teslim olup serbest bırakıldığı açıklamasının yer aldığı 30 dakikalık mülakatsa bu gece yayınlanacak. 
     
</TEXT>
</DOC>
