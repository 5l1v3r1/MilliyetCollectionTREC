<DOC>
<DOCNO> 180206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/yazar/altan.html </URL>
<DATE> 2003/09/04/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Sanal bir "Resmi tarih" ve bilimsel gerçekler... 
</HEADLINE>
<TEXT>

   
   Eveet, evet, nihayet eylül de geldi işte... Charles Bronson'un artık göremeyeceği bir eylül... Tabii Irak'ın zehir alevli bataklığında kaybolup gitmiş Sünni Arapların, Amerikalıların, Şiilerin, İngilizlerin, Kürtlerin, Türkmenlerin de göremeyeceği bir eylül... 
   Başkan Bush'un gelecek yıl yapılacak başkanlık seçimlerini bir kez daha kazanma hesaplarıyla ABD'nin dünyada tek süper güç olduğunu, somut bir gösteriye dönüştürmek için gözünün kestiği bir sahne olarak Irak'ı seçmesi sonucu, hayatları sona eriveren binlerce insan... 
   Ve dünyada "süper bir güç" olma şahlanmalarının, pek de "rantabl" olmadığının kanıtlanmaya başlaması kendiliğinden... 
   Ne demişler 
   - Yanlış hesap Bağdat'tan döner, demişler. 
   
   Çocukluğumda eylül mehtabı, üşütücü serin gecelerin başlamasından önceki, yazın son mehtabı sayılırdı Göztepe'nin köşk balkonlarında. 
   Her yıl annem, eylül mehtabına bakarak 
   - Artık ekim mehtabında balkonlarda oturulmaz, derdi. 
   O tarihlerde henüz ne Saddam vardı, ne Bush, ne de Irak'ta ölüp gitmişlerin birçoğu... 
   2. Dünya Savaşı dahi henüz başlamamıştı. 
   
   Irak'a asker gönderecek miyiz, göndermeyecek miyiz 
   Gönderirsek gerekçesi malum hem "ülke çıkarları açısından", hem "Irak'ta huzuru ve güveni sağlama açısından"... 
   ABD'nin vermeyi taahhüt ettiği 8.5 milyar dolarlık krediyi alabilmek için değil asla... 
   Vallahi de öyle, billahi de öyle... 
   
   Düşünüyorum da, ne kadar politik bir sanallık içinde geçiyor hayatlarımız... 
   Önce sanal bir "Resmi tarih"... Ve sanallığın sürüp gitmesi, "septik bir bilincin" uyanmaması için toplatılmış kitaplar, oynanması engellenmiş tiyatro piyesleri, yasaklanmış düşünce yapıtları... 
   
   Muhsin Ertuğrul Ankara Devlet Tiyatroları Genel Müdürü'yken de, İstanbul Belediye Tiyatroları Genel Müdürü'yken de sahneye koymak istediği çağdaş bazı tiyatro piyesleri 
   - Şimdi sırası değil Muhsin Bey, diye engellenirdi. 
   Muhsin Bey de, o ince sesiyle dert yanar dururdu 
   - Peki sırası şimdi değil de, ne zaman söylesenize kuzum .. 
   Özellikle de anti - militarist piyesler engellenirdi. 
   O tarihlerde henüz, geçen akşam Can Paker'in de açıkladığı gibi, "milli eğitim kalitesi açısından" 175 ülke arasında 138'inci sırada bulunduğumuzu da bilmiyorduk, "silah alımları açısından" 14. sırada bulunduğumuzu da... 
   
   Yatağından kalkamayan, konuşamayan ve artık pek kimseyi tanıyamayan 96 yaşındaki anneciğimin, dün akşam birden ateşi yükseldi. 
   Yattığı odada beyaz gelinlikleri içinde, smokinli babamla çekilmiş düğün fotoğrafı vardı... 
   Şeyh Sait başkaldırısından 8 yıl önce çekilmiş bir fotoğraf... 
   
   Şayet Hazine'den geçinmeli siyasal ve bürokratik egemenlerin yarattığı "sanallık" yanında, bir de "bilimsel bir gerçekçilik" gelişebilmiş olsaydı... 
   I. Selim'in, İran kaygısıyla içeride, 1512 Çaldıran ve 1516 Ridaniye savaşlarıyla birlikte başlattığı 1618'e kadar sürecek olan bir "Alevi katliamı"nın da, filmleri yapılmış, piyesleri, romanları yazılmış olsaydı... 
   
   Eksisi - artısıyla analitik bir tarih projektörü altında incelenebilseydi 1826'da 140 bin kişilik Yeniçeri ordusunun nasıl bir katliamdan geçirildiği... İncelenebilseydi yine aynı tarihlerde "Bektaşilik"in üstüne nasıl gidildiği... 
   Ve ekonomik bir saydamlık da yasaklanmamış olsaydı... 
   "Değersiz önemliler - önemsiz değerliler" ayrımı da çoktan aşılmış ve AB üyeliği için, kimbilir daha kaç yıl sürecek olan aday adaylığından da çoktan çıkılmış olurdu... 
   Donup kalmış bir sanallık içinde ıskaladık 20. yüzyılı da... 
   
   Ankara'da ABD'nin en önde gelen görevlileriyle görüşmeler sürüyor. Irak'a ne zaman, ne kadar asker göndereceğiz 
   ABD de şunu yaparsa, ABD de bunu yaparsa... 
   Ve tabii bütün bunlar ne Köyceğiz'deki Feriştah Bacı'nın çıkarları için, ne bizim Burhan Bursalı'nın çıkarları için, ne torunum Kerem Altan'ın çıkarları için... Sadece "ülke çıkarları" için, ülke çıkarları... 
   
   Yine de enseyi karartmayın ve yerel bir sanallığa yumulup kalmak yerine 21. yüzyılın evrenselliğiyle dans etmeye sıvanın... 
   
      
   
</TEXT>
</DOC>
