<DOC>
<DOCNO> 178486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sonspo06.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan temkinli Madalya sözü veremem... 
</HEADLINE>
<TEXT>

     Fransa'nın başkenti Paris'te süren 9. Dünya Atletizm Şampiyonası'nda, dün yapılan bayanlar 5 bin metre seçmelerinde birinci olarak finale kalan Elvan Abeylegesse, dünkü başarısını beklemediğini belirterek, ''Madalya sözü veremem'' dedi. 
     5 bin metre bayanlarda çok önemli atletler olduğunu ve onlarla arasında çok büyük derece farkları bulunduğunu ifade eden Elvan Abeylegesse, ''Sonuç değişik ve sürpriz oldu. Finallerde de aynı şekilde koşabilirim. Atletizmde hiçbir şey belli olmaz. Ancak o gün stada girdikten sonra herşey belli olur. Madalya sözü veremem çünkü 5 bin metre çok zor bir koşu'' diye konuştu. 
     Finallerde elinden geleni yapacağını vurgulayan Elvan, kendisini zorlayacak rakiplerin kim olduğunu şimdi söyleyemeyeceğini, ancak çoğunun da birbirinden iyi olduğunu söyledi. 
     Elvan, seçmelerin son 250 metresinde zorunlu olarak temposunu yükselttiğini, çünkü kendisinden daha iyi atletler olduğunu vurgulayarak, ''Eğer sona bıraksaydım birinci gelemezdim. Öne çıkmasaydım işim zorlaşacaktı'' dedi. 
     
     RÜZGAR DEZAVANTAJ 
     Yalnızca 38 kilo ağırlığında olan Elvan Abeylegesse, kilosunun kendisi için dezavantaj olup olmayacağıyla ilgili bir soruya ise, ''Hava, dünkü gibi olursa kilo açısından hiçbir sorun olmaz. Rüzgar hemen hemen sıfırdı. Eğer çok büyük rüzgar olursa, grubun içine girer ve etrafımdaki koşucuları duvar olarak kullanırım. Ama grubun dışında kalırsam, rüzgar beni etkileyebilir'' diye yanıt verdi. 
     
     ANTRENÖR HATİPOĞLU 
     Abeylegesse'nin antrenörlüğünü yapan Ertan Hatipoğlu ise, milli atletin Polonya'da Avrupa Ümitler Şampiyonu olmasıyla birlikte hedeflerine ulaştıklarını belirterek, ''Dünya Şampiyonası'na, gelecek yıl Atina'da yapılacak Olimpiyat Oyunları'na hazırlanmış gibi hazırlanmadık. Bu geçici bir hazırlıktı. Elvan'ın başarısı benim için de büyük bir sürpriz oldu'' dedi. 
     Elvan'ın antrenmanlarda 14.45'lik bir derecesinin olduğunu kaydeden Hatipoğlu, şöyle konuştu 
     ''Bu dereceyi yeniden finalde koşacağına inanıyorum. Finalde yarışın gidişine göre tempo ise tempo, taktik ise taktik uygulayacağız. Orada klasman değişebilir. Biz herşeye hazırız. Unutmayalım ki 10 bin metre Dünya Şampiyonu Berhane Adere ve Gabriella Szabo, son sözlerini söylemedi. Ama içimden Dünya Şampiyonası'nda çok büyük bir sürpriz olacak diye geçiyor. Bu sürpriz neden biz olmayalım '' 
     
     ATLETİZM FEDERASYONU BAŞKANI YURDADÖN 
     Atletizm Federasyonu Başkanı Mehmet Yurdadön ise Elvan'ın yakaladığı başarının kendisiyle birlikte tüm Türkiye'nin yüzünü güldürdüğünü söyledi. 
     Yurdadön, kendisinin Elvan'ı çok iyi tanıdığını ve kendisinin de bir mesafe koşucusu olması nedeniyle Elvan'ın neler yapabileceğini bildiğini ifade ederek, şunları kaydetti 
     ''Kendisiyle yarış öncesi kağıt üzerindeki derecelerden bahsettik. Taktik konuşmalar sırasında kendisine bu derecelerin önemi olmadığını söyledim. Bu yarışlarda taktiğin önemli olduğunu, ancak asıl olanın güç olduğunu söyledim. Elvan ile bu taktiklerden en başarılı sonucu nasıl alacağımız konusunda görüş alışverişinde bulunduk.'' Yurdadön, kendisinin Elvan'dan bu dereceden daha iyisini beklediğini belirterek, ''Elvan çok iyi kros koşan bir sporcu. 4.07 gibi bir 1500 metre koşusu var. Çoğu otorite bunu bilmiyor. Elvan çok rahat, çünkü yapacağını yaptı'' dedi. 
     Finallerle ilgili olarak da görüşlerini açıklayan Mehmet Yurdadön, ''Elvan herşeyi yapabilir. Umarım yarışa tempolu girer. İlk baştan hızlı gidilirse bizim işimize gelir. Elvan dayanıklı bir sporcu. Sanıyorum finalde baştan hızlı gidilecek. Mesafe yarışlarında madalya sözü vermek çok zor'' diye konuştu. 
     
</TEXT>
</DOC>
