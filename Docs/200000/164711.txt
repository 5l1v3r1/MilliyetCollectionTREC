<DOC>
<DOCNO> 164711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/yazar/sazak.html </URL>
<DATE> 2003/06/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Aziz Nesin'lik öykü 
</HEADLINE>
<TEXT>

     Radara yakalanma olaylarından bir tanesi var ki, Aziz Nesin öykülerini aratmıyor. ABD'de yaşayan Murat Karakaş adlı bilgisayar mühendisinin geçen yaz tatilinde başından geçmiş. Hayli eğlenceli 
     "Bursa'dan arabayla çıktım, Eskişehir'e gelmeden radara yakalandım. Amerikan sistemine alışık olduğum için 'radarı görmek istiyorum' dedim. Polis memuru, 'tamam on beş dakika sonra radar arabası gelir, bekleyin' dedi. Peki dedim, hem polislerle sohbet ettim hem de ceza yiyen vatandaşları seyrettim. Uzun seneler Türkiye'de bulunmadığım için şaşkınlıkla izledim. 
     Sinirlenenler, küfür edenler, tehdit edenler vs. Bir film gibi etkiliydi. Neyse, radar arabası geldi beni ön koltuğa oturttular. Radar cihazı video ekranına bağlı. Hem hızı gösteriyor hem de hangi araca ait olduğunu tespit ediyor. 
     Koltuğa oturur oturmaz gözüm radar cihazına ilişti, üzerinde İngilizce olarak 'Made in Texas' yazıyordu. Hemen, 'Ben bu cihazları biliyorum' dedim. Polis videoyu oynatmak için düğmeye bastı ve ekranda 'Frame Error' diye hatayı bildiren iki kelime belirdi. Polis 'ne oldu niye çalışmıyor' deyince ben de 'bunda bir hata var' dedim. 
     'Ağbi sen bu makineleri biliyorsun bize yardım edermisin' dedi. Memnuniyetle dedim. Dışarı çıkıp bagajı açtı, ben de hatanın ne olduğunu buldum izah ettim. Radarın video kısmına yeni kaset koydum ve cihazı kapatıp yeniden açtım. Alet çalıştı. Bunun üzerine sabahtan beri hiçbir hızı kayıt etmediği sonucu ortaya çıktı 
     Bana teşekkür ettiler. Ağbi sağol, iyi yolculuklar deyip ehliyetimi geri verip uğurladılar. 
     Eskişehir'i geçtim. Polatlı'ya doğru giderken tekrar ekip durdurdu. Niye durdurdunuz süratli gitmiyorum, dedim. 
     Polis, 'Ağbi öbür ekipten radar tamircisi olduğunu öğrendik şu bizim radar cihazına da bir bakar mısın çalıştıramadık' dedi. 
     Tabii dedim. Onlarınkini de çalıştırıp yola devam ettim. Hoşuma gitti. 
     Radarı görmek talebini herkese tavsiye ederim " 
     Bilgisayar uzmanı Murat Karakaş kadar şanslı olmayan, daha doğrusu radar tamirinden anlamayan Hakan Özoğul adlı okurumuz ise Ankara - Çanakkale arasında geçen hafta 650 kilometre boyunca üç kez radara yakalanmış. 'Tek suçum radar yerlerini bilmemekti' diyor. 
     İşte vatandaş polis işbirliğinin güzel bir örneği. 
     Kimileri radar tamir edecek, bizler de ödediğimiz cezalarla bütçe açığını kapatmaya yardımcı olacağız. 
     Bilecik'te benim katkım 131 milyon 900 bin TL oldu. 
     Siz yine de hız limitlerini aşmayın. Akasya altında yavaşlayın 
     
     

</TEXT>
</DOC>
