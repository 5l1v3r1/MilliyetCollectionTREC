<DOC>
<DOCNO> 181169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/spor/spo03.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan boş durmuyor 1-0 
</HEADLINE>
<TEXT>

   Lige verilen arayı iyi değerlendirmeye çalışan Galatasaray hazırlık maçında Beylerbeyi'ni tek golle geçti. Cim-Bom'un sayısı Prates'ten geldi 
      ERHAN TELLİ 

   
   MİLLİ maçlar nedeniyle Süper Lig'e verilen arayı iyi değerlendirmeye çalışan Galatasaray dün Beylerbeyi ile yaptığı hazırlık maçını 1 - 0 kazandı. Olimpiyat Stadı'nda oynanan karşılaşmanın golünü 88. dakikada Brezilyalı oyuncu Prates attı. Karşılaşmada iyileşerek sabah idmanına katılan Hakan Ünsal ile Volkan'ın yanısıra yeni transfer Petre de forma giydi. 
   TEKNİK Direktör Fatih Terim basın mensuplarına karşılaşmanın sadece ilk 15 dakikasını görüntülemesine izin verdi. Maçın geri kalan bölümü basına kapalı olarak oynandı. Bu arada sakatlıkları devam eden Ümit Karan, Lukunku, Ömer, Murat ve Cihan'ın tedavilerinin sürdüğü öğrenildi. Ümit Milli Takım'dan sakat dönen genç Sabri ise Konyaspor maçına yetiştirilmeye çalışılıyor. 
   
   Hasan Şaş farkı açtı    HASAN Şaş, kulübün resmi internet sitesinde devam eden "Ayın Golü" yarışmasında açık ara önde bulunuyor. Yıldız futbolcunun ligin ikinci haftasında Gaziantepspor'a attığı gol 2168 oy alırken, Sabri'nin Bursa ağlarını havalandıran vuruşu 1670, Prates'in CSKA'ya attığı gol ise 1504 oy aldı. 
   
   'Saygı duyuyorlar'    CİM - BOM'UN Başkanı Özhan Canaydın, "Galatasaray Dergisi"ndeki yazısında Şampiyonlar Ligi kura çekiminde gururlandıklarını belirtti. Canaydın, rakip takımların Galatasaray ismine saygı duyduğunu, bunun da kendilerini sevindirdiğini ifade etti. Başkan ayrıca, yeni stadın herkesi kıskandıracağını vurguladı. 
   
   
</TEXT>
</DOC>
