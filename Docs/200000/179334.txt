<DOC>
<DOCNO> 179334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/soneko04.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Bankacılık sektöründe yaşananlar asla olmamalıydı 
</HEADLINE>
<TEXT>

     Türkiye İş Bankası Genel Müdürü Ersin Özince, bankacılık sektöründeki sıkıntıların özellikle yüzde 100 devlet garantisi verildikten ve banka lisanslarının bir dönemde bazı ilkelere çok fazla özen gösterilmeden verilmesinden kaynaklandığını belirterek, ''Bankacılık sektöründe yaşananlar asla yaşanmamalıydı'' dedi. 
     Özince, bankacılık sektörü ve ekonomideki gelişmelere ilişkin sorularını yanıtladı. 
     Ekonominin kalbi olan finans sektörünün içinde bulunduğu sıkıntılara son derece üzüldüklerini ifade eden Özince, şunları söyledi 
     ''Bu konudaki sıkıntılar ne yazık ki devam ediyor. On binlerce vasıflı genç insanın bankacılık sektöründe işsiz kalmasına yol açtı. Yüzbinlerce banka müşterisinin, ayrıca hissedarlarının mağduriyetine yol açtı. En önemlisi vergi mükellefinin, üstelik gelecek nesillerin üzerine çok ciddi yük açtı.'' Tasarruf Mevduatı Sigorta Fonu'na TMSF devredilen bankaları ve İmar Bankası olayını kastederek ''Bankacılık sektöründe yaşananlar asla yaşanmamalıydı'' diyen Özince, sektörün böyle bir konuma gelmesinin, bu kadar büyük kayıplara maruz kalınmasının hiç tahammül edilebilecek bir konu olmadığını kaydetti. 
     Özince, İmar Bankası konusunda basında yer alanların dışında bir bilgisi olmadığını belirterek, şöyle dedi 
     ''Bu olay, diğer birçok olaydan çok fazla daha üzüntümüzü artırdı. Çünkü bunlara sadece kızmak, tepki duymak, sorumlularını yermek yetmiyor. Netice itibariyle biz finans sektörünün ana sütunu konumunda olan müesseselerin önemi, yükleri, sorumlulukları da artıyor. Bunlar ülkemiz ekonomisinin dengelerini bozduğunda, biz geride kalan ciddi müesseler olumsuz etkileniyoruz.'' 
     
     ''KÖTÜ NİYETLİ İŞLER SU YÜZÜNE ÇIKAR'' 
     Bankacılık Düzenleme ve Denetleme Kurulu'nun BDDK , banka tasfiyelerinin çok olmasıyla birlikte adının daha fazla duyulmaya başlandığını, öneminin arttığını ifade eden Özince, ''BDDK kurulduğunda sorunların sanıyorum önemli bir bölümü zaten maksimum düzeye varmıştı'' dedi. Özince, şöyle devam etti 
     ''Ben kimseyi değerlendirebilecek durumda değilim, ama yalnızca suçlamanın da doğru olduğunu düşünmüyorum. İyi bakmak lazım sebeplerine, nedenlerine ne zamandan beri sürdüğüne... 
     Bankacılık sektöründeki bu sıkıntılar, özellikle yüzde 100 devlet garantisi verildikten ve banka lisanslarının bir dönemde sanıyorum bazı ilkelere çok fazla özen gösterilmeden verilmesinden kaynaklandı. Bu tür rekabeti bozucu uygulamalar, iyi niyetli olmayan veya iyi niyetli olsa da işinin erbabı olmayan yönetimleri hataya götürmüştür. 
     Herkese lisans veremezsiniz, verdiğiniz lisansları da herbir firmada istenildiği şekilde kullandıramazsınız. Devlet yüzde 100 kefil olmakla çok ciddi bir destek vermiştir bankacılık sektörüne, ama bu desteğin istismar edilebileceğini demek ki hesaba katmamız gerekiyormuş. Doğrusunu isterseniz hiçbirimiz bunu öngöremedik.'' Kötü niyetle, gizli yapılan işlerin su yüzüne çıkartmanın mümkün olduğunu belirten Özince, ''Ülkemizin burada denetim ve gözetim standartlarında hiç tepkisel davranmayıp, sakin, emin bir şekilde uluslararası iyi örneklere yönelmesi yeterli olur diye düşünüyorum'' değerlendirmesinde bulundu. 
     Özince, bankacılık sektöründe birkaç kötü örnekten dolayı itibar problemi doğmayacağı görüşünü dile getirdi. 
     
     ''DÜŞÜK FAİZ ORTAMINDAN ÇEKİNMİYORUZ'' 
     İş Bankası Genel Müdürü Özince, faizlerdeki düşüşün çok iyi olduğunu belirterek, şunları kaydetti 
     ''İzlenenen ekonomik programın artık bizi istikrara götürmesi lazım. Buna inanmamız ve destek vermemiz lazım. Faiz oranlarının daha da aşağıya çekilmesi için elimizden geleni yapmaya devam edeceğiz. Biz malımızı ucuza satarak, herkes alabilsin istiyoruz. Faiz oranlarının enflasyon ile ilgili hedefler yakalandıkça daha da ucuzlayacağını düşünüyoruz. Bunun, bankamıza çok yarar sağlayacağı kanaatindeyiz. Düşük faiz ortamından çekinmiyoruz, oralardan geldik artık oralara dönmenin zamanıdır.'' Türkiye'nin çevresindeki siyasi ve ekonomik istikrarsızlığın azalacağı, bu bölgede gelişen ticaretten Türk ekonomisinin çok fayda sağlayacağı düşüncesini dile getiren Özince, ''Bu çevrede uluslararası ticaretten pay alma konusundaki inancımızı ve ısrarımızı en önde tutmalıyız. En büyük hedefimiz tüccar devlet olmak olmalı. Çünkü, gelecek nesillerinin refahı için zenginleşmeyi sağlamamız lazım'' şeklinde konuştu. 
     Türkiye'nin özellikle dış ticaretiyle sağlayacağı gelirleri artırması gerektiğini vurgulayan Özince, ''Ekonomik istikrarın, ekonomik programa hükümetimizin yaklaşımı ile sağlanmakta olduğunu görüyorum. Ben de kurumum da ekonomik gidişin iyi olduğu düşüncesindeyiz'' dedi. 
     
     ABD KREDİSİ 
     Ersin Özince, ABD'den 8.5 milyar dolarlık kredi sağlanmasına ilişkin görüşlerini açıklarken de Türkiye'nin öncellikle kendi imkanlarını doğru olarak sonuna kadar kullanması gerektiğine dikkat çekti. Özince, şöyle dedi 
     ''Yurtdışına asker göndermek, yurtdışından kredi almaktan önce her Türk insanının vatandaşlık borçlarını noksansız yerine getirmesi, ayrıca haksız rekabetin önlenmesi lazım. 
     Söz konusu Amerikan kredisi de tamamen dış siyasetle ilgili bir konu. Şayet sağlanırsa bu çapta uzun vadeli krediler, mutlaka kamu maliyesinin iyileştirilmesinde kullanılmalı. Türk ekonomisi şurdan ya da burdan gelecek bir krediyle değil, her şeyden önce ayağını yorganını göre uzatmakla düzelecektir.'' Açıklamaları sırasında, Türkiye'de ekonomik program doğrultusunda çok ciddi reformlar yapıldığına da işaret eden Özince, şunları kaydetti 
     ''Bu refomları biraz daha genele yaymamız ve biraz sindirmemiz lazım. Ben, finans sektörünün acele ve aşırı reforme edildiğini düşünüyorum. Bu reformların gereksiz olduğunu düşünmüyorum, ancak diğer alanlardaki refomlarla eş zamanlı yapılmadığı için kaynakların, emeklerin, zamanın heba olduğunu ve politik yıpranmalara da yol açtığını düşünüyorum.'' 
     
</TEXT>
</DOC>
