<DOC>
<DOCNO> 197184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/siyaset/asiy.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ile AB üyelik müzakeresi başlasın 
</HEADLINE>
<TEXT>

   İngiltere Dışişleri Bakanı Straw, Almanya İçişleri Bakanı Schily'den sonra AB'nin genişlemeden sorumlu üyesi Verheugen'den de Türkiye'ye destek mesajı geldi 
      
   İngiltere Dışişleri Bakanı Jack Straw'un ardından Almanya İçişleri Bakanı Otto Schily de, İstanbul'daki saldırıların Türkiye'nin AB üyelik müzakerelerine başlanmasının gerekliliğini gösterdiğini söyledi. Saldırıların Türkiye'yi AB'ye yaklaştırdığını savunan AB'nin genişlemeden sorumlu üyesi Günter Verheugen de, müzakereler için kararın verileceği Aralık 2004'ün öne alınmayacağını savundu. 
   
   Panik yok 
   Alman ZDF televizyonunda yayımlanan "Berlin Mitte" adlı açık oturuma katılan Schily, kültürlerarası diyaloğun önemine dikkat çekerek, "Saldırılar, Türkiye ile daha yakın bir işbirliği içine girilmesi ve AB üyelik müzakerelerine başlanması gerektiğini göstermiştir. Bu Türk dostlarımızla en iyi dayanışma olacaktır" dedi. 
   Schily şöyle konuştu "paniğe gerek yok. Maalesef burada da cihat çağrısı yapan bazı radikal imamlar var. El Kaide örgütü, Avrupa ülkelerinin İslam dünyasından tamamen kopmasını istiyor. Bu nedenle Türkiye'nin Avrupa'ya dahil olması çok önemli." 
   İstanbul'un çok liberal bir geçmişi olduğunu, farklı din ve kültürlerden insanları barındırdığını anlatan Schily, bu nedenle teröristlerce "bilinçli olarak hedef seçildiğini" söyledi. Schily, "Teröristler her zaman hoşgörü merkezlerini vuruyor. Atatürk'ün yarattığı laik ülke de vurulmak istendi. Teröristlerin amacı sadece korku salmak" diye konuştu. 
   
   Bakışımız aynı 
   Saldırıları İsveç'te TT ajansına değerlendiren Verheugen de, "Tanık olduğumuz, AB'ye aday bir ülkeye karşı düzenlenen korkunç saldırılar, Avrupa'nın Türkiye'ye bakışını değiştirmemelidir. Saldırıyı düzenleyenlerin hedeflerinden biri, muhtemelen Türkiye'nin modernleşmesi, liberalleşmesi ve demokratikleşmesine yönelik süreci bozmaktır" şeklinde konuştu. 
   Verheugen, saldırıların Türkiye - AB ilişkilerini güçlendirdiğini söyleyen Straw ile aynı fikirde olduğunu belirtirken, Aralık 2004 tarihinin öne alınması için neden göremediğini dile getirdi. 
   
   'Size karşı samimi duygularımız var'    AYTEN GÖRGÜN ÖZEL 

   İngiltere Dışişleri Bakanı Jack Straw, "İngiliz hedeflerine ve Türklere karşı yapılmış bu saldırı, aslında bizi ve ilişkilerimizi daha da güçlendiriyor ve Türkiye'nin tam üye olarak AB'ye mümkün olduğu kadar çabuk gelmesini istiyoruz" dedi. Straw, "İngiltere'de, parlamentoda Türkiye'ye büyük bir destek ve samimi duygular vardı. Bu saldırılar, Türkiye'nin AB başvurusunu zedelemek yerine, tam tersine destek verecektir" diye konuştu. Saldırının failleri konusunda, "El Kaide ve ona destek veren diğer örgütlerin yapması söz konusu, ama araştırmalar sonucu belirlenecek" diyen Straw, "Bu acımasız fanatikler, dünyanın her yerini hedef olarak seçebilirler. Bu sefer hedef İstanbul'du. İnsanlar burada İslama önem veren, onun değerlerini koruyan bir partiyi seçti" şeklinde konuştu. 
   
   
</TEXT>
</DOC>
