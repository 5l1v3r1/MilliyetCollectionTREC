<DOC>
<DOCNO> 182526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur29.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da manzara keyfi... ''Türkbalon'' havalandı... 
</HEADLINE>
<TEXT>

     Kadıköy'de kurulan ve İstanbul manzarasını 200 metre yükseklikten 360 derecelik açıyla seyretme imkanı veren ''Türkbalon'' adlı dev balon hizmete girdi. 
     Turkap Turizm Şirketi tarafından Kadıköy Deniz Otobüsleri İskelesi yanında kurulan Türkbalon, Kadıköy Belediye Başkanı Selami Öztürk ile şirketin kurucu ortakları Şefik Dizdar, Alaattin Yalçın ve Niyazi Yücel'in de aralarında bulunduğu yaklaşık 15 kişi ile ilk havalanışını gerçekleştirdi. Grup, yaklaşık 15 dakika havada kalarak kentin manzarasını seyretti. 
     Balonun havalanmasından önce düzenlenen törende konuşan Kadıköy Belediye Başkanı Selami Öztürk, Türkbalon'la İstanbul'un yeni bir sembole kavuştuğunu belirterek, bu dev balonun Kadıköy ve İstanbul'un turizmine büyük katkı sağlayacağını kaydetti. Öztürk, gerçekleştirilen yatırımlarla Kadıköy'ün yeni çekim merkezi konumuna ulaştığını ifade etti. 
     Balona binmeden önce çok heyecanlı olduğunu söyleyen Öztürk, yere indiğinde manzarayı çok beğendiğini ve heyecanının yatıştığını belirtti. 
     Turkap Turizm şirketinin kurucularından ve proje sorumlusu Niyazi Yücel de yere bağlı sistemle çalışan Türkbalon'un her seferde 30 kişiyle 200 metreye kadar yükseleceğini ve konuklarına benzersiz dakikalar yaşatacağını vurguladı. 
     Yücel, yıl boyunca her gün 09.00-24.00 saatleri arasında hizmet verecek olan balonun İstanbul'un gece manzarasını da gözler önüne sereceğini kaydetti. 
     İlk uçuşun ardından gazeteciler de balonla havalanarak İstanbul'u seyrettiler. 
     
     TÜRKBALON 

     Fransa, Almanya, ABD, Kanada, Çin, İtalya, Avusturya, Japonya ve Avustralya'da toplam 22 adet benzeri bulunan dev balon, çelik platforma bağlı olarak havalanıyor ve 200 metre yükseğe kadar çıkabiliyor. Helyum gazı ile çalışan balon, atık bırakmıyor ve çevreye zarar vermiyor. 
     Yükseldikten sonra havada sabit kalacak balona binenler, 15 dakika süreyle 360 derecelik görüş açısıyla İstanbul'un manzarasını seyretme imkanı bulacaklar. Yükseldiğinde 20 kilometrelik mesafeden görülebilen ''TürkBalon'', parti, nikah, defile gibi özel organizasyon ve etkinlikler için de kiralanabilecek. 
     Pilot tarafından havalandırılan ''Türkbalon'' rüzgarın saatte 30 kilometreden hızlı estiği günlerde güvenlik nedeniyle çalıştırılmayacak. Balona binmek için öğrenciler 10, diğer vatandaşlar ise 15 milyon lira ödeyecekler. 
     
</TEXT>
</DOC>
