<DOC>
<DOCNO> 191825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/soneko16.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekor kar... Akbank, 1.5 katrilyon brüt kar açıkladı 
</HEADLINE>
<TEXT>

     Akbank, yılın ilk 9 ayı için brüt 1.5 katrilyon lira kar açıkladı. 
     Akbank'tan yapılan açıklamaya göre, banka Türk bankacılık tarihinin en yüksek karını elde etti. 
     Bankanın enflasyondan arındırılmış mali tablolarına göre, 2003 yılının ilk 9 aylık döneminde 1 katrilyon 544 trilyon lira brüt kar elde ettiği belirtilen açıklamada, brüt kar üzerinden 0 trilyon lira vergi karşılığı ayıran Akbank'ın, aynı dönemdeki net karının ise 1 katrilyon 14 trilyon lira olduğu bildirildi. 
     
     GENEL MÜDÜR KURTUL KREDİLER PORTFÖYÜNDEKİ ARTIŞ ETKİLEDİ 

     Akbank Genel Müdürü Zafer Kurtul, bankanın 9 aylık dönemde elde ettiği 1.5 katrilyon liralık brüt karda, toplam krediler portföyündeki artışın etkili olduğu bildirdi. 
     Kurtul, yazılı olarak yaptığı açıklamada, yılın ikinci çeyreğinde başlayan enflasyon ve faiz oranlarındaki düşme trendinin üçüncü çeyrekte de devam ettiğini belirterek, ''Söz konusu gelişmelerden sağlam bir mali yapıya, yüksek likitideye ve geniş müşteri portföyüne sahip olan bankamız çok olumlu etkilenmektedir'' dedi. 
     Akbank'ın yılın ilk 9 aylık döneminde 1 katrilyon 544 trilyon lira brüt kar elde ettiğini bildiren Kurtul, ''Bu rakam Türk bankacılık tarihinde bir bankanın elde ettiği en yüksek brüt kar tutarıdır. Bankamız brüt karı üzerinden yüzde 34 oranında vergi karşılığı ayırmıştır ve dolayısıyla aynı dönemdeki net karı 1 katrilyon 14 trilyon lira olmuştur'' dedi. 
     Zafer Kurtul, Akbank'ın sağladığı bu karlılıkta toplam krediler portföyündeki artışın etkili olduğunu, toplam kredilerin ilk 9 aylık dönemde 6.8 katrilyon liraya ulaştığını kaydetti. 
     Kurtul, bankanın yılın ilk 9 ayında kullandırdığı Türk lirası kredi miktarının da 2002 yıl sonu rakamlarına göre yüzde 79 artış gösterdiğini, bu artışın sektördeki yüzde 27'lik büyümenin çok üstünde olduğunu bildirdi. 
     Türk lirası kredi portföyü içinde en önemli kalemi tüketici kredilerinin oluşturduğunu belirten Kurtul, bu alandaki pazar paylarının yüzde 14'e ulaştığını kaydetti. 
     Genel Müdür Kurtul, ''Akbank olarak tüm tüketici kredilerindeki öncü yaklaşımımızı sürdürmekte ve müşterilerimizi desteklemekteyiz. Elde ettiğimiz başarılı sonuçlardan dolayı müşterilerimize teşekkür ederiz'' dedi. 
     Zafer Kurtul, bankanın 2002 yılı sonunda 14.8 milyar dolar olan aktif toplamının da yüzde 29 artarak 19.1 milyar dolara ulaştığını duyurdu. 
     
     AKIN TEKSTİL'İN KARI 9.8 TRİLYON LİRA 

     Akın Tekstil. yılın 9 aylık bölümünde 9.8 trilyon lira kar açıkladı. 
     Borsa'ya gönderilen bilançolara göre, Akın Tekstil'in Ocak-Eylül 2002 döneminde 4 trilyon 449 milyar 123 milyon lira olan net dönem karı, bu yılın aynı döneminde 9 trilyon 811 milyar 202 milyon lira olarak gerçekleşti. 
     
</TEXT>
</DOC>
