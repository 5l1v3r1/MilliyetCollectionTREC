<DOC>
<DOCNO> 160644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/ekonomi/eko04.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
YATIRIM FONLARI VE BONO 
</HEADLINE>
<TEXT>
Bireysel 5 bin kişiye iş imk nı yaratacak 
Bireysel emeklilik sisteminin, bankacılık sektörünün geçirdiği krizde işinden olan, kalifiye işsizlere istihdam yaratacağını söyleyen Başak Emeklilik Genel Müdürü Tevfik Cansız, "Sektörde 5 bin kişilik istihdam bekliyoruz" dedi 
     AYFER YILDIZ 

     Yılsonunda başlayacak olan bireysel emeklilik sisteminin finans sektöründe istihdam yaratması bekleniyor. Sektörde, pazarlamanın yanısıra özellikle portföy yönetimi ve finansal danışmanlık için kalifiye çalışanlara ihtiyaç duyulacağını söyleyen Başak Emeklilik Genel Müdürü Tevfik Cansız, şu anda emeklilik şirketlerinin ve portföy yönetim şirketlerinin eleman aradığına dikkat çekti. Cansız, sektörde 5 binin üzerinde istihdam olmasının beklendiğini söyledi. 
     Bireysel emekliliğe yönelik fonların, sermaye piyasalarına derinlik kazandıracağını, bunun sonucunda daha istikrarlı ve rekabetçi bir mali sisteme kavuşulacağını belirten Cansız, "Kurumsal yatırımcıların artışı, enflasyonla mücadele ve istikrarlı büyümeye olumlu katkı sağlayacak. Böylece, uzun vadeli yatırımlara kaynak sağlanacak, yeni iş olanakları yaratılacak ve bu olumlu gelişmeler uzun vadede istikrarlı büyüme olarak bize geri dönecek" dedi. Cansız, "Portföy yönetim şirketleri, emeklilik şirketleri ve aracılarda yeni istihdam olanakları olacak ancak, o kadar dar kapsamlı bakılmaması gerekiyor. Sistemde biriken tasarruflar şirketlerin büyümesini temin edecek. Kaynak bulundukça şirketler ve devlette istihdam artışı olacak" şeklinde konuştu. 
     
     3 bin kişilik pazarlama timi 
     Ziraat Bankası'nın Türkiye genelindeki bin 500 şubesini dağıtım kanalı olarak kullanacak olan Başak Emeklilik'in 200 acentesi bulunuyor. Şirket, acenteliğini yapan Tarım Satış Kooperatifleri, Tariş, Trakya Birlik, Çukobirlik ve Karadeniz Birlik'i de dağıtım kanalı olarak kullanacak. Şirketin birlikler ve banka ile birlikle 2 bin 500 - 3 bin bireysel pazarlama ekibi bulunuyor. Tevfik Cansız, birlikler aracılığıyla çiftçilere sigorta hizmeti verdiklerini belirterek, "Bizim hedef kitlemiz sadece çiftçiler değil, ama tarım kesimine hizmet götürecek tek emeklilik şirketi biziz. Bu avantajı kullanacağız. Kentte varız, kırsalda da tek olacağız" dedi. 
     
'Küçük paralar havuzda büyüyor'      Bireysel emeklilik sisteminin Hazine, SPK, Emeklilik Gözetim Merkezi, denetim kurumları ve şirket iç denetim kurumları ile güvenirliğinin sağlandığını ifade eden Cansız, şöyle konuştu "Bu para biriktirme ve parayı çoğaltma sistemi. İnsanlar büyük paralarla bu sisteme gerek kalmaksızında kendi yatırımlarını yapabilir, güzel kazançlar sağlayabilir. Ama sistemin özelliği çok küçük paralara en yüksek getirilerin sağlanabilmesi. Bugün 100 milyon, 50 milyon liralık aylık katkı payları portföy yönetim şirketlerince çalıştırılacak." 
     
Çiftçiye özel fon kuracak      Çiftçilere yönelik özel fon kuracak olan Başak Emeklilik, farklı risk profillerine hitap edebilecek altı fon kurmayı planlıyor. "En büyük güç kaynağımız Ziraat Bankası" diyen Tevfik Cansız, bankanın teknolojik altyapısının emeklilik sistemine hazır olduğunu söyledi. Beş yılın sonunda 300 binin üzerinde katılımcı, 500 - 700 milyon dolar portföy büyüklüğü beklediklerini ifade eden Cansız, "İlk yıl yüzde 12 olarak planladığımız pazar payımızı beş yıl sonunda yüzde 17'nin üzerine çıkarmayı hedefliyoruz. Sektördeki fon büyüklüğünün beş yıl sonunda yaklaşık 3.5 - 4 milyar dolar, toplam katılımcı sayısının da 2 milyon olacağını öngörmekteyiz"dedi. 
     

</TEXT>
</DOC>
