<DOC>
<DOCNO> 188244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/spor/spo05.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckham'ın itirafı 
</HEADLINE>
<TEXT>

   İngiliz yıldız, maçtan önceki idmanda, arkadaşlarını kale önündeki yumuşak zemin konusunda uyardığını, ancak penaltıda tuzağa kendisinin düştüğünü söyledi 
      
   'Bütün suç bende' 
   İNGİLTERE'NİN Dünya çapındaki yıldız futbolcusu Beckham, ülkesine döndükten sonra ilginç açıklamalar yaptı. Beckham, kaçırdığı penaltıda, suçun tamamen kendisine ait olduğunu söyledi ve "Maçtan önceki son antrenmanda, arkadaşlarımı kale önündeki yumuşak zemin konusunda uyarmıştım. Çünkü kayıyordu. Ama sonuçta, penaltı vuruşu sırasında benim başıma geldi. İnanılır gibi değil" diye konuştu. 
   
   'Sağol Collina' 
   BECKHAM, Türkiye maçında kırmızı kart görmemesini de İtalyan hakem Collina'ya borçlu olduğunu açıkladı. İngiliz futbolcu, penaltı sonrası Alpay'ın yanına kadar gelerek küfür ettiğini tekrarladı, "Bu küfür hiç hoş değildi. Sinirlenmiştim. Devre arasında çıkan kavga sonrası Collina beni sakinleştirdi. Eğer sinirlerime hakim olmayıp, aptalca bir şey yapsaydım, tüm insanların gözünde küçülebilirdim" ifadesini kullandı. 
   
   'Kadın kavgası' 
   DAVİD Beckham, maçtan önce kırmızı kart görmemek konusunda verdiği sözü tuttuğunu da ekledi ve maçla ilgili "Belki iyi futbol oynamadık, ama gergin gece bizim için harika bitti" yorumunu yaptı. İngiltere'nin defanstaki ismi Sol Campell ise devre arasındaki olayları "Tam bir kadın kavgasıydı" diye tarif etti. Campell, "Türkiye, Dünya'nın en iyi takımlarından biri. Bu nedenle savunma yapmak zorundaydık" dedi. 
   
   'Harika geceydi'    Eriksson mutlu 
   İNGİLTERE'NİN teknik direktörü Sven Eriksson, uyguladıkları taktiğin Türkiye'nin tüm silahlarını susturduğunu söyledi. İsveçli hoca "Emre, Tugay, Okan ve Nihat gibi oyunculara önlem almasaydık, bizi öldürebilirlerdi. Çünkü hepsi gerçekten çok iyi oyuncular. Türkiye'nin bize saldıracağını biliyorduk. Bu yüzden defansta sağlam olmalı, orta alanda tüm topları almalıydık"dedi. 
   
   'Doğru taktik' 
   ERİKSSON, Campell ve Terry'nin muhteşem oynadığını belirtirken "Türkler oyunun sonlarına doğru, golcülerini oyuna soktu, ama onlar son dakikaya kadar direndiler" diye konuştu. Ünlü çalıştırıcı, Türk takımının oyun planlarını doğru tahmin ettiklerini belirtti, "Çok adamla saldıracaklarını biliyorduk, gerekli önlemlerimizi aldık. Hepimiz için harika geceydi" ifadesini kullandı. 
   
   'Türkler stresliydi'    DÜNYA ve Alman futbolunun önde gelen isimleri arasında yer alan Franz Beckenbauer, Türkiye - İngiltere maçını ZDF Televizyonu'nda yorumladı. Beckenbauer, Milli Takımımız'ın çok stresli oynadığını belirterek, "Türkler'in gerilimi İngilizler'in işine yaradı. Çok akıllı bir taktikle istedikleri beraberliği aldılar" yorumunu yaptı. 
   
   Hindi rostosu    İngiliz basını, Türkiye beraberliğini manşetlere taşırken, ilginç başlıklar ve yorumlar kullandı 
   
   The Times 
   "İNGİLİZ lokumu Türkiye'de. İngiliz Milli Takımı provokasyon ve aşağılamalara rağmen, turu geçmeyi sağlayacak bir puanı almayı başardı. Oyun bir an, başarılı bir hakem olan Collina'nın bile kontrolünden çıkma eğilimi gösterdi. Sonuçta istediğimizi aldık." 
   
   The People 
   "HİNDİ rostosu. İstanbul dayılarını dolma yaptık. Cesur yürekli oyuncularımız, finallerin yolunu açtı. Hırpalanan Beckham da Türkler'den intikamını 2004 final yoluna çıkarak aldı. Beraberlik yeterliydi, tecrübemizle işi bitirdik. Bundan sonrasını Türkler düşünsün." 
   
   Sunday Times 
   "ALPAY, Beckham'ın annesine küfretti. Collina sadece Alpay konusunda değil, Hakan Şükür'ün kendisini ceza sahası içinde attığı pozisyonda da, sert karar almakta yetersiz kaldı. Aslında Collina'nın Rüştü'ye de cömert bir anlayış gösterdiğini söylemek mümkün." 
   
   The Independent 
   "BU sonuç İngiliz Milli Takımı'nın boykot sonrası hediyesi. 2004'te yapılacak finallerin yolu açıldı. Sven'in kahramanları kendileri için çok değerli olan 1 puanı Beckham'ın penaltı kaçırmasına ve Alpay ile olan gerginliğine rağmen kazandı. Beckham - Alpay olayı çirkin bir yüzleşmeydi." 
   
   The Observer 
   "İNGİLTERE bütün hücumlara rağmen gerekli puanı kazandı. 0 - 0'lık sonuç İngiltere'nin ihtiyaç duyduğu sonuçtu. Yine kaçan penaltı, yine gerginlik ve provokasyonlar. Ama futbolcularımız 10 kez karşılaştıkları halde, h l kendilerine bir gol bile atamamış olan rakiplerinden, puan almayı başardı." 
   
   News of the World 
   "FIST - ANBUL. Şok edici Türk şiddetine rağmen grubu geçtik. Hakan Şükür ile Alpay gerçek holiganlardı. Hakan'ın ikinci devrede ceza alanına yaptığı dalışı hakem Collina görmezden gelmeseydi, sonuç felaket olacaktı. İşte bu kel ve patlak gözlü adam, bu numaraları yemediği için dünyanın en iyisi." 
   
   SKY Televizyonu 
   "İSTANBUL'DA karşılaştığımız ateşli taraftarı aştık. İngiliz taraftarı da oraya gitse, maçın ardından bazı çatışmalar kaçınılmaz olabilirdi." 
   
   Sunday Mirror 
   "FUTBOL, aslında bu maçta çok büyük bir kriz yaşadı. Küfürleşmeler ve gerginliği polis ile hakemin çabaları zorlukla yatıştırabildi." 
   
   The Sunday Telegraph 
   "O ortamda alınabilecek en güzel sonucu aldık. Maçtan önce yaşanan gerginliğe rağmen iyi oynadık. Türkiye'de gururumuz kurtuldu." 
   
   İSPANYA BASINI 
   Marca 
   "TÜRKİYE karşısında ne umulabilinir ki . Nihat'ın Türkiye'si İspanya'nın barajda tehlikeye düşeceği en zorlu takım olabilir. Türkler, Dünya üzerinde çok fazla korku verebiliyorlar. Nihat her zaman şeytan gibi." 
   
   AS Sport 
   "BARAJIN öcüleri Hollanda, Türkiye ve Rusya. Türkiye, çok dengeli futbol oynuyor ve Ferrari Nihat'ı var. Kurada 3 güçlü takım var. İlki Van Nistelrooy'lu Hollanda. İkincisi, stat atmosferi ve tehlikeli Nihat'ıyla Türkiye. Üçüncüsü ise Mostovoi'li Rusya." 
   
   Sport 
   "ÖCÜLER, Hollanda ve Türkiye. Eşleşebileceğimiz en iyi rakipler Letonya ve Galler. İngiltere, cehenmenden sağ çıktı. Penaltı kaçıran Beckham beraberlikle kurtuldu. İngiltere İstanbul'un sıcak atmosferine iyi direndi." 
   
   İTALYA BASINI 
   
   La Gazzetta Sportiva 
   "BECKHAM kaydı, ama Eriksson hayır. Türkler'in en iyisi Emre'ydi. Alpay - Beckham arasında ilginç olaylar yaşandı. Beckham şok iddialar ortaya attı Alpay kulağıma bir fiske vurup, annem hakkında hoş olmayan şeyler söyledi." 
   
   Corriere dello Sport 
   "BECKHAM kaydı, İngilizler istediğini aldı. Real'in kaptanı ceza yayında düştü ve penaltı kaçırdı. Ama Eriksson'un ekibi Türkler'e direnmeyi başardı." 
   
   
</TEXT>
</DOC>
