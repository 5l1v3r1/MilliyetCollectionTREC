<DOC>
<DOCNO> 188407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sontur28.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Adli tıp raporu beraat ettirdi... 
</HEADLINE>
<TEXT>

     İzmir'de birlikte alkol aldığı arkadaşını öldürdüğü iddiasıyla tutuklanan ve 1.5 yıl cezaevinde kaldıktan sonra tahliye edilen sanık, Adli Tıp Kurumu'ndan, ''Ölümün nedeni alkol zehirlenmesi'' şeklinde rapor gelince beraat etti. 
     İzmir 2. Ağır Ceza Mahkemesi'nde duruşmaya, tutuksuz yargılanan sanık Ali Yaşar katıldı. 
     Yaşar, son savunmasında, Alsancak semtinde soyadını bilmediği ancak ''Konyalı Ahmet'' olarak tanıdığı arkadaşıyla alkol aldıklarını, daha sonra aralarında tartışma çıktığını ve bu tartışma sonucunda aşırı derecede alkollü olan arkadaşının yere düşerek yaralandığını söyledi. 
     Yaşar, hastanede hayatını kaybeden arkadaşının ölümüyle bir ilgisinin olmadığını anlattı. 
     Mahkeme heyeti, Adli Tıp Kurumu'nun 1. ve 5. İhtisas kurullarından gönderilen ve Konyalı Ahmet'in ''alkol zehirlenmesinden öldüğünü'' belirten raporu okudu. 
     Mahkeme Başkanı Turgut Yıldırım, Yaşar'a, cebinden çıkan 3 milyon lira tutarındaki banknotlarda ölen kişinin kan izlerinin bulunduğunu, bunun nasıl bulaştığını sordu. 
     Yaşar, kanın nasıl bulaştığını bilmediğini, ancak söz konusu parayı şişe satarak kazandığını anlattı. 
     Hakim Yıldırım'ın, ''Seni ararsak nerede bulacağız '' sorusuna karşılık Yaşar, ''Kalacak bir yerim, belirli bir adresim yok, genellikle Alsancak Barlar Sokağı'nda bulunurum'' cevabını verdi. 
     Mahkeme heyeti, Adli Tıp Kurumu raporlarını dikkate alarak ve cinayet işlendiğine dair kesin inandırıcı delil olmadığını belirterek, Yaşar'ın beraatine karar verdi. 
     Mahkeme çıkışında fotoğrafını çekmek isteyen gazetecilere tepki gösteren Yaşar, ''1.5 yıl hapiste kaldın, tazminat talebinde bulunacak mısın '' şeklinde soruya ''Beraat ettim'' diye karşılık verdi. 
     Yaşar, Konyalı Ahmet'in ölümünden sonra gözaltına alınmış ve tutuklanmıştı. Yaklaşık 1.5 yıl tutuklu kalan Yaşar, daha sonra mahkeme tarafından tutuksuz yargılanmak üzere serbest bırakılmıştı. 
     
</TEXT>
</DOC>
