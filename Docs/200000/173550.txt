<DOC>
<DOCNO> 173550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sontur15.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahvehanede oturan polislere soruşturma... 
</HEADLINE>
<TEXT>

     İzmir Emniyet Müdürü Halil Tataş, görev başında kahvehanede otururken gördüğü iki polis memuru hakkında idari soruşturma başlattı. 
     Alınan bilgiye göre, Emniyet Müdürü Tataş, İzmir'den Urla'ya giderken Zeytinalanı mevkiinde resmi kıyafetli 2 polis memurunu yol kenarındaki bir kahvehanede gazete okurken gördü. Makam aracını durduran Tataş, Urla Merkez Karakolu'nda görevli polis memurları H.S. ile D.K'nin yanına gitti. Tataş, görevde oldukları halde kahvehanede gazete okuyan polis memurlarını uyardı ve haklarında idari soruşturma başlatılacağını bildirdi. 
     Tataş, polis memurları hakkında gereken işlemin yapılacağını belirterek, ''Polisleri çok kötü bir durumda yakalamadım, sadece kahvehanede gazete okuyorlardı. Ancak, polisin görev başındaki yeri kahvehane değildir. Bu konuda tutumum belli, affetmem'' dedi. 
     
</TEXT>
</DOC>
