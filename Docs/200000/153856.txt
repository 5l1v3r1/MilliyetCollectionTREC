<DOC>
<DOCNO> 153856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur49.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler içtikleri sütten rahatsızlanıp hastaneye kaldırıldı 
</HEADLINE>
<TEXT>

     Sultançiftliği Dede Korkut İlköğretim Okulu'nda dağıtılan sütten içtikten sonra fenalaştıkları belirtilen yaklaşık 80 öğrenci hastaneye kaldırıldı. 
     Dede Korkut İlköğretim Okulu'nda sabah ikinci dersten sonra beslenme saatinde öğrencilere süt verildi. Yaklaşık 1-1.5 saat sonra bazı öğrencilerde karın ağrısı, mide bulantısı, baş dönmesi şikayetleri başgösterdi. 
     Bunun üzerine bu öğrencilerden 60'ı Sultançiftliği Devlet Hastanesi'ne götürüldü. Öğrencilerden Sema Köşek, Ayşegül Uğur, Dilek Eren, Merve İnce, Furkan Kabaoğlu, Enez Kızmaz, Elif Tokbaş, Elif Yılmaz, Vildan Bedir, Feride Bayır, Dilek Poyraz, İlknur Kalafat ve Elif Yıldırım yoğun bakımda müşahede altına alındı. 
     Hastane Başhekim Yardımcısı Opt. Dr. Mustafa Kutalp, basın mensuplarına yaptığı açıklamada, kendilerine baş dönmesi, mide bulantısı, kusma ve karın ağrısı gibi şikayetlerle öğrencilerin getirildiğini belirterek, şunları söyledi 
     ''Gelen 60 öğrenciden 13'ünü müşahede altına aldık. Gerekli tetkikleri yapılıyor. Durumu ağır olan yok. Diğer öğrencileri de her ihtimale karşı bahçede doktorlarımızın gözetiminde bekletiyoruz. Öğretmenlerden öğrendiğimize göre okulda süt dağıtılmış ve yaklaşık 1-1.5 saat sonra öğrencilerde rahatsızlıklar başlamış. Zehirlenmenin bu dağıtılan sütlerden kaynaklandığını düşünüyoruz.'' Öğrencilerden Feride Bayır da, verilen sütlerden iki tane içtiğini ve sonra da karnının ağrımaya başladığını ve başının döndüğünü söyledi. 
     Bu arada diğer öğrencilerin de çeşitli hastanelerde tedavi altına alındığı öğrenildi. 
     




</TEXT>
</DOC>
