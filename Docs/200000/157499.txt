<DOC>
<DOCNO> 157499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sonspo14.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'da Çağdaş'a ağır ceza geliyor... 
</HEADLINE>
<TEXT>

     Altay'ın ''en stratejik 90 dakika'' olarak nitelediği Bursaspor maçından puansız ayrılması düşme stresini iyice artırırken, top toplayıcı çocuğu tokatlayarak kırmızı kart gören Çağdaş'a büyük tepki oluştu. 
     Kulüp başkanı Ahmet Taşpınar, Altay'ın kesinlikle ligden düşmeyeceğini, ancak futbolcuların 1 dakikalık sorumsuzluğunun bile pahalıya malolduğu bir dönemde Çağdaş'ın yaptığı hareketin affedilemeyeceğini bildirdi. Taşpınar, ''Çağdaş'ın cezası salı günü yapılacak yönetim kurulu toplantısında en ağır şekilde verilecektir'' dedi. 
     Bursa'da maçı 10 kişiyle tamamladıklarını ve hedefledikleri beraberliğe ulaşamamakta Çağdaş'ın kırmızı kart görmesinin önemli bir yer tuttuğunu kaydeden Taşpınar, şöyle konuştu 
     ''Bursaspor, saha ve seyirci avantajının yanısıra, bizim 10 kişi kalmamızı en iyi şekilde değerlendirdi. Bu sonuçlardan sonra düşme barajı 37 puan olarak görülmektedir. Elazığspor ile mücadelemizde gelecek haftaki maçlar büyük önem taşımaktadır. Biz 2 maçı da kazanarak, en azından ikili averajla Elazığspor'un üstünde kalacağız. Samsunspor maçında kaybedilen puanların önemi şimdi daha iyi anlaşılıyor.'' Bursaspor yenilgisiyle önemli bir moral çöküntüsüne girdiklerini de ifade eden Taşpınar, hafta içinde bu havayı dağıtarak, Kocaelispor ile yapılacak kurtuluş maçına konsantre olacaklarını bildirdi. 
     Kocaelispor'un ligden düştüğünü ve Altay'ın galibiyetten başka şansı bulunmadığını belirten Taşpınar, ''Bu aşamada futbolcularımızı sorumsuz davranmamaları konusunda son kez uyarıyorum'' dedi. 
     
</TEXT>
</DOC>
