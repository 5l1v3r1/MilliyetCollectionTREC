<DOC>
<DOCNO> 167265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sondun22.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
UNESCO İstanbul'a 2004 Şubat'a kadar süre verdi... 
</HEADLINE>
<TEXT>

     Birleşmiş Milletler Eğitim, Bilim ve Kültür Örgütü'nün UNESCO Dünya Varlıkları Komitesi, ''Dünya Kültür Mirası'' listesinde yer alan İstanbul'un durumunu 1 Şubat 2004'te yapılacak toplantıda ele almayı kararlaştırdı. 
     Komite, İstanbul'un ''Kültür Mirası Tehdit Altındaki Kentler'' listesine alınması önerisini bir sonraki toplantıda ele almaya karar verdi. 
     Komite ayrıca, Türk yetkililerden, 1 Şubat 2004'te yapılacak toplantıya kadar, alınması planlanan önlemler konusunda bir rapor hazırlamalarını istedi. 
     Türkiye, Pazartesi günü Mardin'in ''Dünya Kültür Mirası'' listesine girmesi için yaptığı adaylık başvurusunu resmi yoldan geri çekmişti. 
     Kültür ve Turizm Bakanlığı tarafından, Türkiye Daimi Temsilciliği aracılığıyla UNESCO'ya gönderilen mektupta, Mardin ile ilgili dosyanın geliştirilerek ileri bir tarihte sunulacağı bildirilmişti. 
     
</TEXT>
</DOC>
