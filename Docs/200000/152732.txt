<DOC>
<DOCNO> 152732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/spor/spo05.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıpratma kampanyası 
</HEADLINE>
<TEXT>

Ulusoy'un kendisi hakkındaki sözlerine tepki gösteren Şenol Güneş, "Bir rahatsızlık var. Nedenini söylesinler ben de bileyim" dedi 
     MEHMET TAN 

     MİLLİ Takımlar Teknik Direktörü Şenol Güneş, Futbol Federasyonu Başkanı Haluk Ulusoy'un kendisi hakkındaki yorumlarına yanıt verdi, karşısında bulunanlara adeta meydan okudu. Antalya'daki olayı anlatan Güneş, "Yer yoktu, oturamadım. Kimseye saygısızlık etmedim. Küfür de etmedim. Rahatsız olan da, suçlanan da benim. Belli ki, bu bir kampanya. Sistemli bir yıpratma ve yok etme kampanyası. Bir rahatsızlık var. Nedenini söylesinler de bilelim" dedi. 
     ULUSOY'UN kendisine ödenen parayı gündeme getirmesinden de rahatsızlık duyan Şenol Güneş, "Neyin ne olduğu, ödemelerin de nasıl yapıldığı Futbol Federasyonu resmi evraklarında belli" diye konuştu. Güneş şöyle devam etti "Fazla para mı almışım, ekstra para mı istemişim, hırsızlık, arsızlık mı yapmışım İkide bir, bu para konusunu gündeme getirmek çok çirkin şeyler. Bu bir akid... Benim böyle gösterilmeye tahammülüm yok." 
     ULUSOY'DAN, "Çok sevdiğim, çok güvendiğim bir insan" diye söz eden Şenol Güneş, sitem etmekten de çekinmedi. Milli Takımlar Teknik Direktörü, "Ulusoy eski bir dost. Ama sevgimiz eskisi gibi değil. Üzüntüm bu. Mutsuzum, rahatsızım. Sorunum yok. Herkes konuşuyor ama kimse ne yapmam gerektiğini söylemiyor. Kabuğuma çekildim. Kovulmayı hak edecek ve hatta gerektirecek hiçbir ciddi bir hareket içinde asla bulunmadım" dedi. 
     


SPOR 





























</TEXT>
</DOC>
