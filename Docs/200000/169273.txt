<DOC>
<DOCNO> 169273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sondun08.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li kadınların yüzde 60'ı kocasını aldatıyor.. 
</HEADLINE>
<TEXT>

     ABD'de Manhattan'lı bir profesör tarafından yapılan araştırmaya göre, Amerikalı kadınların yüzde 60'ı en az bir kez evlilik dışı ilişki kuruyor ve bunda haklı olduğuna inanıyor. 
     ''Suçluluk duymayan ve haklı olduğuna inanan kadınların oranının yüzde 90 olduğunu'' belirten Prof. Susan Shapiro Barash, ''Kadınlar, evlilikte aradıklarını bulamadıkları için bu yola başvuruyorlar'' diye konuştu. 
     Kennedy ailesinin kızı Kerry Kennedy'nin, New York eyalet valiliğine adaylığını koymuş olan eşi Andrew Cuomo'yu, yakışıklı polo oyuncusu ve restoran işletmecisi Bruce Colley ile aldatması ile patlak veren skandal üzerine eşler arası sadakatsizlik Amerikan kamuoyunun gündemini meşgul ediyor. 
     Araştırmalarını, ''Eşler, evlilikleri bozan ya da kuran ilişkilerini açıklıyor'' adlı bir kitapta toplayan Barash'ın verdiği bilgilere göre, evli kadınların yüzde 60'ı en az bir kez eşlerini aldatıyor. 
     Aldatan kadınların yüzde 60'ı uzun süreli bir ilişki kuracağı umudunu taşıyor. Kadınların yüzde 70'i, sevgililerinin, kocalarının tam zıddı bir karaktere sahip olduğunu ifade ediyor. 
     Aldatan kadınların yüzde 45'i ilişkiden sonra da evliliklerini sürdürüyor. Kadınların yüzde 25'i eşlerinden boşanıp sevgilileriyle evleniyor. 
     Kadınların yüzde 90'ı eşlerini aldattıkları için pişmanlık duymuyor ve evlilikleri tatmin edici olmadığı için bunu yapmaya hakları olduğunu düşünüyor. 
     Kadınların yüzde 46'sı, erkeklerin ise yüzde 62'si, evlilik dışı ilişki yaşadıkları kişiyi işyerinde tanıyorlar. Bunu arkadaş çevresi, eski tanıdıklar, komşular ve internette karşılaşılan kişiler izliyor. 
     Evlilikleri mutlu olduğu halde yine de eşini aldatan kadınların oranı yüzde 34, erkeklerin oranı ise yüzde 56. 
     
</TEXT>
</DOC>
