<DOC>
<DOCNO> 197028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun31.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Erdoğan'ı aradığında Aır Force One uçağındaydı... 
</HEADLINE>
<TEXT>

     Başbakan Recep Tayyip Erdoğan'ı, İstanbul'daki saldırılardan ötürü bugün arayarak taziyelerini bildiren ABD Başkanı George Bush, bu görüşmeyle ilgili bir açıklama yaptı. 
     Erdoğan'ı, TSİ 13 30'da arayan Bush, bu sırada, ''Air Force One'' uçağında, Londra'dan, İngiltere Başbakanı Tony Blair'in evinin bulunduğu Sedgefield'a uçuyordu. 
     Bush, Erdoğan ile görüşmesi hakkında açıklama yaparken, yanında Başbakan Blair de bulunuyordu. İki lider, Sedgefield Community College'in futbol sahasında bulundukları sırada Bush, gazetecilerin sorularını yanıtladı. 
     ''Kendisine, dualarımızın Türk halkıyla birlikte olduğunu söyledim. Ona, terörizmi yenmek için birlikte çalışacağımızı, teröristlerin Türkiye'yi cephe olarak seçtiklerini belirttim'' diyen Bush, ''teröristler için Irak'ın da bir cephe, Türkiye'nin de bir cephe olduğunu, nereyi seçerlerse, orada vurduklarını'' kaydetti. 
     Bush, Türkiye'ye terörizme karşı desteğinin, ''bu ülkeye Amerikan soruşturma ekiplerinin gönderilmesini içerip içermediğinin'' sorulması üzerine, ayrıntı vermedi. Bush, ''Zamanla göreceksiniz. Yardım etmek istiyoruz'' dedi. 
     
</TEXT>
</DOC>
