<DOC>
<DOCNO> 181902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sondun36.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Güvenlik Konseyi Libya'ya uygulanan ambargoyu kaldırdı 
</HEADLINE>
<TEXT>

     BM Güvenlik Konseyi, Libya'ya yaklaşık 10 yıldır uygulanan ambargoyu kaldırdı. 
     Bu konuda İngiltere ve Bulgaristan tarafından hazırlanan karar tasarısı, 13 lehte oya karşı 2 çekimser oyla kabul edildi. 
     Kabul edilen tasarı, ambargonun derhal kaldırılmasını ve Libya yaptırımlar komitesinin lağvedilmesini öngörüyor. 
     Libya, ABD ve İngiltere'nin baskıları sonucu Lockerbie saldırısında Libyalı yetkililerin sorumluluğu bulunduğunu kabul ve facia kurbanlarına 10'ar milyon dolar tazminat ödemeyi taahhüt etmişti. 
     Oylamadan sonra söz alan bazı üyeler konu hakkındaki görüşlerini dile getirdiler. 
     Oylamayı, kazada hayatını kaybeden kurbanların yakınları da Güvenlik Konseyi dinleyici locasından izlediler. Bu kişilere ambargonun kalkmasından sonra Libya tarafından 10'ar milyon dolar tazminat ödenecek. 
     Pan Am Havayolları'na ait bir yolcu uçağının 1988'de İskoçya'nın Lockerbie kasabası üzerinde infilak etmesi sonucu 270 kişi hayatını kaybetmişti. 
     
</TEXT>
</DOC>
