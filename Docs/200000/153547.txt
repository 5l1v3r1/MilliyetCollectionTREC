<DOC>
<DOCNO> 153547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo20.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun Nouma'nın cezası yargısız infaz... 
</HEADLINE>
<TEXT>

     Beşiktaşlı futbolcu Ahmet Dursun, ''Taraflı tarafsız herkes, 'Bu sene Beşiktaş'ın 100. yılı. O yüzden bu sene Beşiktaş'ı şampiyon yaparlar' diyerek, istemeyerek de olsa zarar veriyor'' dedi. 
     Son haftalarda gol yollarında suskun kalan ve Elazığspor maçı sonrası yaptığı açıklamayla siyah-beyazlı camiada tepkilere neden olan Ahmet Dursun, suskunluğunu internette kendisine ait web sitesinde yaptığı açıklamayla bozdu. 
     Genç futbolcu, ''Hakemi, rakibi, basını, hatta kamuoyu, belki bilerek, belki de bilmeyerek, bizi adeta bu sene şampiyon yapmamak için uğraşıyor'' iddiasında bulundu. 
     Ahmet Dursun, şunları kaydetti 
     ''Hani bu sene bizim 100. yılımız ya, hani biz sene başında taraftarımıza takım olarak şampiyonluk sözü verdik ya... Bu bizim başımızın ağrısı oldu. Bazı çevreler bizim verdiğimiz bu sözü yanlış yorumlamış ve de 'Federasyonu, hakemi, basını, kısaca tüm kamuoyu Beşiktaş'ın arkasında. Kesin onlar şampiyon olacak' şeklinde yaygara yapmıştı. Zaman geçtikçe ve ligin sonuna yaklaşıldıkça gördük ki, bırakın bizim yanımızda olmayı, bırakın objektif olmayı, karşımızda yer aldılar. Saha içinde ve saha dışında, Beşiktaş takımını karıştırmak için ne gerekiyorsa yaptılar. 
     Hakemler hakkında fazla yorum yapmak istemiyorum. Her şey herkesin gözleri önünde cereyan ediyor. Rakiplerimiz, karşımıza daha önce hiç görülmemiş bir hırsla çıkıyorlar ve sahada bizimle tıpkı bir düşmanla mücadele edercesine adeta savaşıyorlar. 
     Kamuoyuna gelince. Belki de en masumane zararı onlar veriyor. Yazılanlara, çizilenlere o kadar inanıyorlar ki... Son yılların belki de en kıran kırana rekabetinin yaşandığı bir ligde, taraflı tarafsız herkes, 'Bu sene Beşiktaş'ın 100. yılı. O yüzden bu sene Beşiktaş'ı şampiyon yaparlar' diyerek, istemeyerek de olsa zarar veriyor. Hakemi, rakibi, basını, hatta kamuoyu belki bilerek, belki de bilmeyerek, bizi adeta bu sene şampiyon yapmamak için uğraşıyor.'' 
     
     ''BİZİ KİMSE YIKAMAYACAK'' 
     Ahmet Dursun, siyah-beyazlı takımın Elazığspor ile yaptığı maçın ardından, takım arkadaşlarını suçlayıcı açıklamalarıyla ilgili olarak da şunları kaydetti 
     ''Elazığspor maçı sonrası bana uzatılan bir mikrofona, 'İstediğim pasları bir türlü alamıyorum. Bu nedenle de gol yollarında etkili olamıyorum'' dedim. Muhabir, 'Kasti mi pas alamıyorsun' diye sordu. Ben de 'Kasti mi, değil mi, bilemeyeceğim, ama bir türlü istediğim gibi olmuyor' dedim. Akşam televizyonda programı izleyince neye uğradığımı şaşırdım. Muhabirin sorusu atılmış ve iki cümle birleştirilmişti. Ortaya çıkan anlam beni bile kızdıracak türdendi. Sanki ben arkadaşlarımı suçluyormuşum gibi bir intiba oluşturulmuştu. Halbuki ben böyle bir şey demek istememiştim. Arkadaşlarımı suçlamak gibi bir niyetim yoktu. Ertesi gün bütün gazeteler de yorumlarını hep olumsuz yönde yapmıştı. 
     Her birimiz ile ayrı ayrı uğraşılıyor. Ama ne kadar uğraşırlarsa uğraşsınlar, başaramayacaklar. Şunu buradan haykırmak istiyorum Bizi kimse karıştıramayacak. 
     Biz takım olarak çok iyi bir takımız. İyi arkadaşlıklarımız var. Saha içinde ve saha dışında çok uyumluyuz. Önce İlhan ile bir sorunum varmış gibi gösterilmek istenildi. Olmadı. Sonra yönetim ile ters düşmüşüm gibi gösterilmek istenildi. Yine olmadı. Şimdi takım ile problemim varmış gibi gösterilmek istiyorlar. Bunda da başarılı olamayacaklar. Ben size işin özünü söyleyeyim. Bizim birlikteliğimiz, beraberliğimiz neticede bütün engelleri yıkacak ve bize şampiyonluğu getirecek. Böylece bütün bunlara en güzel yanıtı vermiş olacağız.'' 
     
     NOUMA KONUSU 
     Beşiktaş'a en çok zarar verenlerin başında medyayı gösteren Ahmet Dursun, artık yapılanların kasıtlı olduğunu düşünmeye başladığını belirtti. 
     Ahmet, Nouma'ya PFDK tarafından verilen 7 aylık cezayla ilgili de ''Söyleyecek kelime bile bulamıyorum. Bu bir anlamda yargısız infaz gibi bir şey'' dedi. 
     




</TEXT>
</DOC>
