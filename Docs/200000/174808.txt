<DOC>
<DOCNO> 174808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/yazar/pulur.html </URL>
<DATE> 2003/08/10/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kıssadan hisse... 
</HEADLINE>
<TEXT>

   
   ADAMLAR banka soyuyor, Hazine'yi soyup soğana çeviriyor, atıyla, yatıyla, itiyle hiçbir şey olmamış gibi yaşıyor, ama Erzurumlu muhtarlar birkaç kuruş "kenef parası" yediler diye neredeyse ipe çekilecekler. 
   Özel İdare "her köye bir kenef" kampanyası açmış, muhtarlara demir vermişler, çimento vermişler, herhalde tuğla da vermişlerdir, onlar da bunları satıp "Nataşalar"la yemişler... 
   Laf Erzurumlulardan ve "Nataşalar"dan açılınca bazısı fıkra, bazısı da fıkra gibi olan bir şeyler yazalım... 
   
   ERZURUM'un köy ağalarından biri, şehre gelmiş, bir "Nataşa"ya takılmış, bir, üç, beş, derken bir gece otelde basılmış... Baskın sırasında ağanın fotoğrafını da çekmişler, ertesi gün gazetede hikayesi 
   "Karısına ihanet eden ağa " 
   Ağa çok kızmış, fotoğrafı çeken gazeteciyi bulmuş 
   "Ola insafsız merhametsiz herif Sen benim karının yüzünü görsen, iki tane Nataşa da sen gönderirsen " 
   Kıssadan hisse... 
   İşin aslını bilmeden, onu, bunu suçlamayın... 
   
   ERZURUMLU delikanlı, İstanbul'da okumuş, bir kıza aşık olmuş, almış getirmiş, evlenmişler... 
   Gelin, elini sıcak sudan, soğuk suya sokmuyor, ya roman okuyor, ya televizyon seyrediyor, ya da süsleniyor, bütün iş yaşlı kaynanada... 
   Kadın, bir gün oğluna şikayet etmiş, oğlu da bunun farkında ama, karısına bir şey söylemiyor, şöyle bir plan yapmış 
   "Ana, sen yarın sabahtan odaları süpürmeye başla, ben gelir, süpürgeyi bana ver, derim, bir gün sen, bir gün ben süpüreyim, o da utanır, olmaz öyle şey, der, süpürgeyi alır " 
   Ertesi gün plan uygulanmış, oğlan süpürgeyi istiyor, anası "Olur mu öyle şey, erkek evi süpürür mü " diyor, gelin bakmış, laf uzuyor, okuduğu romandan başını kaldırmış 
   "Amma uzattınız, bir gün sen süpürürsün, bir gün de annen " 
   Kıssadan hisse... 
   Gelini CHP'li sayın, ne demek istediğimizi anlarsınız... 
   
   ERZURUMLU, Ankara'da kafayı çekmiş, elinde bıçak Gençlik Parkı'na dalmış, nara atıyor 
   "Gan gohiram, gan " 
   Yani karşısına çıkanı vuracak, burnuna kan kokuyor. 
   Erzurum'da da bulunmuş bir polis yanına yaklaşmış 
   "Ne gohursan, ne gohursan " 
   Delikanlı başına gelecekleri anlamış 
   "Heç bişe ağabeyi, ne gohacam, poh gohiram poh " 
   Kıssadan hisse... 
   Bugün ona, buna güvenip, sağa sola efelenenlere bakmayın. 
   
   DURAK Ağa, Erzurum'un sözü geçen ağası... 
   Vali paşa ziyaretine gelmiş, laf arasında padişahın bir isteğini iletmiş, büyük oğlunu askere çağırmış, "Durak Ağa" ferman padişahın deyip, oğlunu göndermiş, üç, beş ay sonra acı haber gelmiş 
   "Şehit oldu " 
   Arkadan padişahtan bir emir daha, ortanca oğlu da cepheye gitmiş, o oda şehit 
   "Durak Ağa"nın bir oğlu kalmış, üzerine titriyor, vali gelip, onu da isteyince "Durak Ağa" şöyle bir doğrulmuş 
   "Vali paşa, git padişaha söyle, ben artık elden ayaktan düştüm, yaşlandım, benim şeyime güvenip ona, buna savaş açmasın " 
   Kıssadan hisseye gerek var mı 
   
      
   
</TEXT>
</DOC>
