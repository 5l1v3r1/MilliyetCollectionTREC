<DOC>
<DOCNO> 185954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/yazar/uras.html </URL>
<DATE> 2003/10/02/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ankara'da 'silah pazarı' kuruldu 
</HEADLINE>
<TEXT>

   
   Sebze pazarı, kitap fuarı, antika panayırı olur da, "silah pazarı, silah fuarı, silah panayırı" olmaz mı Günümüzde "silah pazarı"nın kibar adı "savunma sanayii fuarı"dır. Ankara'da 1993 yılından bu yana "silah pazarı" kuruluyor. Bu pazarda yabancı ve yerli silah satıcıları, silah beğendirmek için yarışıyor. 
   Bu yılın pazarı "Altıncı Uluslararası Savunma Sanayii, Havacılık ve Denizcilik Fuarı IDEF 2003 " adını taşıyor. Türk Silahlı Kuvvetleri'nin himaye ve desteğinde, Türk Silahlı Kuvvetleri Güçlendirme Vakfı'nın yönetim ve sorumluluğunda, özel sektöre ait bir fuar organizasyon firması olan, "CNR Fuarcılık" firmasınca düzenlendi. 
   30 Eylül'de açılan ve 3 Ekim'de kapanacak olan silah pazarında 90 yerli 205 yabancı, silah satıcısı mallarına alıcı bulmak için yarışıyor. 
   
   Silah pazarı 300 milyar dolar 
   Dünya silah pazarının hacmi 300 milyar dolar. Türkiye'nin savunma bütçesi 9 milyar dolar dolayında. Silahlı Kuvvetler'in silah araç ve gereçlerinin yüzde 80'i dışarıdan, yüzde 20'si içeriden sağlanıyor. İçeriden sağlanan silah araç ve gereçlerinde yerli girdi oranının yüzde 38 dolayında olduğu tahmin ediliyor. 
   Dünya silah pazarında ABD'nin payı yüzde 45, İngiltere'nin yüzde 18, Fransa'nın yüzde 16, Rusya'nın yüzde 5, İsrail'in yüzde 4 dolayında. Bizim silah sanayii üreticilerimizin payı şimdilik yüzde 0.1'den binde birden bile küçük. 
   Savunma Sanayicileri Derneği'nin SADER verdiği bilgilere göre, Türkiye'de 300 firma savunma sanayii için üretim yapıyor. Bunların 60 kadarı "NATO Kalite Güvence Belgesi"ne sahip. 70 firma nihai ürün üretiyor. Savunma sanayii için üretim yapan firmaların toplam yatırımları 3 milyar dolar dolayında. Bunların yıllık üretimleri ise 1.5 milyar dolar ile 2.0 milyar dolar arasında. Yerli üreticilerin toplam satışları içinde ihracatın payı yüzde 8 - 10'u geçmiyor. SADER üyesi firmaların 2002 yılı ihracatları 110 milyon dolar. Yerli üreticiler genelde Türk Silahlı Kuvvetleri'ne satış yapıyor. 
   Ankara'daki silah pazarı nedeniyle "Savunma Sanayii Müsteşarı"nın yaptığı açıklamaya göre, Türk Silahlı Kuvvetleri'nin modernizasyonu ve ihtiyaçlarının giderilmesi için 1986 yılında başlatılan 93 projenin 35'i bitirilmiş durumda. Bugüne kadar tamamlanmış projelere 5.2 milyar dolar, bugüne kadar kontrata bağlanmış olan 8.7 milyar dolarlık projeye 3.3 milyar dolar ödeme yapılmış. 93 projenin toplam maliyeti 14.0 milyar dolar olarak tahmin ediliyor. 
   Gezemediğim, göremediğim için Ankara'daki silah pazarına gelen 263 yabancı silah üreticisinin bize neler satmak istedikleri ve de satacakları silahların değeri hakkında bilgi veremedim. Sadece bizimkilerden söz ettim. 
   Gezemesek de, göremesek de "silah pazarı"nda satılan malların faturasını, ben ödeyeceğim, siz ödeyeceksiniz, halkımız ödeyecek... Halkımızın olan bitenden haberi olsun diyerek bunları yazıyorum. 
   
      
   
</TEXT>
</DOC>
