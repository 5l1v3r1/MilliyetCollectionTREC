<DOC>
<DOCNO> 173335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/soneko04.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DPT açıkladı Büyüme için sermayemiz yetersiz 
</HEADLINE>
<TEXT>

     Türkiye ekonomisinde gerek firma ve sektör gerekse de ulusal düzeyde mevcut kaynak yapısının, uzun dönemli sağlıklı ekonomik büyümeyi sağlamaktan uzak olduğu bildirildi. 
     DPT tarafından gerçekleştirilen "Bilgi Ekonomisine Geçiş Sürecinde Türkiye Ekonomisinin Dünyadaki Konumu" başlıklı çalışmada, üretim, yatırım ve dış ticaret göstergeleri esas alınarak Türk ekonomisinin bilgi ekonomisine geçiş sürecindeki konumu ve gelişimi diğer OECD ülkeleri ile kıyaslamalı olarak inceleniyor. 
     Çalışmanın ortaya koyduğu bulgulara göre, yatırım ve rekabet gücü göstergelerinde Türkiye ekonomisi OECD ülkelerinin önemli bir bölümünde gözlenen bilgiye dayalı ekonomiye geçiş sürecinin gerisinde kalıyor. 
     Bilgi ekonomisine geçiş sürecinin temel dinamiklerini oluşturan fiziki yatırım, eğitim, ar-ge faaliyeti, patent, doğrudan yabancı sermaye yatırımları ve bilişim ile iletişim teknolojileri alanlarında Türkiye ekonomisi oldukça yetersiz konumda bulunuyor. 
     İmalat sanayi ihracatında düşük teknoloji grubunda yer alan geleneksel sektörlerin ağırlığı devam ederken, yüksek ve orta-yüksek teknoloji grubu sektörlerinin ihracat içindeki payında sınırlı bir iyileşme yaşandı. 
     Ortaya konan bulgular, Türkiye'de firmalarının belirsizliklerin yüksek olduğu, uzun vadeli strateji ve ciddi kaynak ve deneyim birikimi gerektiren teknolojik yenilik faaliyetlerden uzak durduğunu gösteriyor. 
     Diğer yandan, ithal edilen teknolojinin etkin kullanılmasını sağlayacak eğitim ve ar-ge faaliyetleri gibi tamamlayıcı alanlarda yeterli gelişme de sağlanamıyor. 
     
</TEXT>
</DOC>
