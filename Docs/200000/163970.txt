<DOC>
<DOCNO> 163970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo27.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'den itiraf Artık büyük transfer yapmak zorlaştı 
</HEADLINE>
<TEXT>

     Galatasaray Teknik Direktörü Fatih Terim, tüm dünyada olduğu gibi, Türkiye'de de büyük transferler yapılmasının zorlaştığını söyledi. 
     Basın mensupları ile Florya Metin Oktay Tesisleri'ndeki Galatasaray Kafe'de sohbet eden Terim, medyanın ''uçuk isimler'' gündeme getirdiğini ifade ederek, ''Bu transferleri her gün 'bitti' gibi yazıyorsunuz, ondan sonra da olmadığını söylüyorsunuz. Sonra da bunun mali krizden kaynaklandığını iddia ediyorsunuz. Ama dünyanın her yerinde, şu anda transfer durgun vaziyette. Kimse transfer yapamıyor'' dedi. 
     Real Madrid'in dünyanın en büyük transferlerini yaptığını, ancak Şampiyonlar Ligi'nde final dahi oynayamadığını kaydeden Terim, ''Demek ki her şey para değil. Biz elimizdeki kadroya takviyelerle, hedefimizde yine ilerleyeceğiz'' diye konuştu. 
     Terim, henüz sonuçlandırdıkları bir transfer bulunmadığını, ancak bu konudaki çalışmalarının sürdüğünü bildirdi. 
     Fenerbahçe kalecisi Rüştü'nün Barcelona'ya transferinin gurur verici olduğunu da ifade eden Terim, Avrupa'da top koşturan Türk futbolcuların başarılarından mutluluk duyduğunu söyledi. 
     Fatih Terim, FIFA Konfederasyon Kupası'nı izlemek için Fransa'ya gitmeyi düşünmediğini sözlerine ekledi. 
     
</TEXT>
</DOC>
