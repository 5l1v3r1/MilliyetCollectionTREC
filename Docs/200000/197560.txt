<DOC>
<DOCNO> 197560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/yasam/yas03.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İhmal öldürdü 
</HEADLINE>
<TEXT>

   Ermenek'teki grizu patlamasında 10 madenci yaşamını yitirdi. Kömür ocağının kuralları yerine getirmediği açıklandı 'ihmalleri var' denilen 2 kişi gözaltına alındı 
      MEHMET BÜYÜKARI-KEREM PULGAT-İSMAİL ÇAKIR Karaman DHA 
   
   Ermenek yakınlarındaki Özsayın Madencilik'e ait kömür ocağında önceki akşam meydana gelen grizu patlamasında yaşamını yitiren 10 madencinin de cesedi çıkarıldı. 
   Olaydan bir süre sonra işletmedeki kurtarma ekipleri üç cesede ulaşırken, yedi madencinin kömürleşen cesedini Zonguldak'tan gelen kurtarma ekibi 355 metre derinlikteki galeride buldu. Olayda ihmali görülen iki kişi gözaltına alınırken, Karaman Valisi İsmet Metin kömür ocağının nizamnamelerin tüm gereklerini yerine getirmediğini söyledi. 
   
   Helikopterle geldiler 
   Ermenek girişindeki ocakta önceki gün saat 18.00 sıralarında meydana gelen patlama sırasında ocakta bulunan 13 işçiden 3'ü kurtuldu 10 işçi ise göçük altında kaldı. İlk çalışmalar sonucu üç kişinin cesedine ulaşılırken, Zonguldak'taki Türkiye Taşkömürü Kurumu'nda oluşturulan iki kurtarma ekibi dün saat 06.30'da helikopterle Ermenek'e ulaştı. 14 kişilik iki ekip, saatler süren çalışmalar sonunda 7 işçinin kömürleşen cesetlerine ulaştı. 
   
   Soruşturma başlatıldı 
   Olayla ilgili soruşturma başlatıldı ihmali görülen şirket yetkilisi Mahmut Yılmaz ile görevli mühendis Zeki Demir de gözaltına alındı. 
   Sağ kurtulan madencilerden Ahmet Doğan ve Hacı Mehmet Arı, şirket yetkililerini önlem almamakla suçlarken, Vali Metin, şu bilgiyi verdi 
   "Bu ocakların çalışma prensipleriyle ilgili nizamnameler var. Fakat burası söz konusu nizamnamelerin tüm gerekleri yerine getirilerek açılmış bir ocak değil. Olayın o yönüyle savcılık ilgilenecek". 
   
   İşte patlamada yaşamını yitiren madenciler...    Eyüp Göker, Yusuf Şahin, Abdullah Şengül, Ali Başar, Hidayet Gürbüz, Ali Şenkal, Mustafa Aygün, Ahmet Bilgin, Sebahattin Ersoy ve Hasan Çelik. 
   
   
</TEXT>
</DOC>
