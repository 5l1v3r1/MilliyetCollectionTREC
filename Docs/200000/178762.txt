<DOC>
<DOCNO> 178762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur05.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Butona bastı, arkadaşı parçalandı.. 
</HEADLINE>
<TEXT>

     BİLECİK, DHA 
     

BİLECİK'in Söğüt İlçesi'nde fabrika işçisi, 32 yaşındaki Halim Deniz, temizliğini yapmak için girdiği mikser makinasında arkadaşının butona yanlışlıkla basması sonucu parçalanarak öldü. 
     Olay, Söğüt İlçesi Dereboyu Köyü yakınlarındaki demir-çelik fabrikalarına ateş tuğlası üreten SÖRMAŞ Fabrikası'nda dün saat 05.00 sıralarında meydana geldi. Halim Deniz, temizlik yapmak amacıyla mikser makinasının içine girdi. Fabrika işçisi Halim Deniz makinayı temizlediği sırada komuta merkezinde bulunan iş arkadaşı 27 yaşındaki Burak Mutlu yanlışlıkla butona basıp makinayı çalıştırdı. Mikser makinasının içinde kalan Halim Deniz makinanın bıçaklarına kapılıp parçalanarak öldü. 
     Arkadaşının ölümüne neden olan Burak Mutlu'yu, jandarma gözaltına aldı. Mutlu, olay sırasında makinaların çalıştırıldığı komuta kontrol merkezinde bulunduğunu, mikser makinasının butonuna yanlışlıkla bastığını söyledi. Burak Mutlu, Ölüme sebebiyet vermek suçundan tutuklandı. Jandarma, işyerinde gerekli güvenlik önlemlerini almadıkları gerekçesiyle endüstri mühendisi 50 yaşındaki Pir Ali Yılmaz, kimya mühendisleri 29 yaşındaki Cenk Dövyap ve 30 yaşındaki Bahadır Ayran hakkında işleme başladı. 
     
</TEXT>
</DOC>
