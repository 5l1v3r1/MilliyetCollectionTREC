<DOC>
<DOCNO> 172255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/spor/spo02.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Roket uçmaya hazır 
</HEADLINE>
<TEXT>

   Christoph Daum, Sarı-Lacivertli takımı NASA'ya benzetti, "Yörüngeye oturtulmuş, boyanmış, şıkır şıkır bir roket hazırladık. Yakıtımız da inanç ve tutku olacak" dedi 
      
   'İmajımız yenilendi' 
   TEKNİK Direktör Christoph Daum, hazırlık maçlarında aldıkları sonuçların kimseyi yanıtmamasını istedi, "Lig çok farklı olacak" dedi. Alman hoca, "Belli bir noktaya geldiğimizi düşünenler hata yapar. Daha çok çalışıp, ön hazırlıklarımıza bir şeyler katmalıyız. Kondisyon açısından iyi bir ortam bulduk. Fenerbahçe'nin yeni yüzü ve imajını taraftara tanıttık" diye konuştu. 
   'Çimler değişmeli' 
   BASINDA yer alan pozitif manşetlerden memnunluk duyduğunu söyleyen Daum, "Ayrıca Başkan Yıldırım için de sevinçliyim. Çünkü o yüreği ve kalbiyle birlikte parasını harcıyor. Başarıyı fazlasıyla hak ediyor" yorumunu yaptı. Saracoğlu Stadı'nda savaşmaları gerektiğini belirten Alman hoca, "Başkan bu yüzden bozulan zemini altı ayda bir değiştirmek zorunda kalmalı" ifadesini kullandı. 
   'Sorunlar çıkabilir' 
   DURUMLARINI NASA'ya benzeten tecrübeli çalıştırıcı şöyle devam etti "Yörüngeye oturtulmuş, boyanmış, şıkır şıkır bir roket var ortada. Keyifle, şarkılarla herkes bizi izliyor. Roketin çıkışı başladıktan sonra sorunlar yaşanacaktır. Ancak roketin en önemli yakıtı inanç ve tutku olacaktır. Hedef iyi bir iniş yapabilmektir. Bunu başaracağız. İnanan insanlar her zaman başarır." 
   'Misyonunu bilmeli' 
   FENERBAHÇE adına çalışan herkesin misyonunu iyi bilmesi gerektiğini belirten Daum, "Şu ana kadar her şeyin pozitif olduğunu söylemeliyim. Türkçe'de bir laf vardır Her şey yalan bu doğru diye. Bizim için de doğru olan lige iyi durumda girmek" dedi. Alman hoca, hazırlık maçlarında bilinçli bir şekilde sakin durduğunu, ancak İstanbul'da durumun farklı olacağını da sözlerine ekledi. 
   
   Daum'un analizi 
   SERHAT Özel durumu yüzünden üzerine sürekli titredim. Sakatlığının geçmesi takım için büyük kazanç olacak. 
   ÜMİT ÖZAT İyi bir dönem geçirdi. Takımı iyi yönetti. Karakteri düzgün bir oyuncuya sahip olduğumu gördüm. 
   YUSUF Çok iyi oyuncu. Neler yapabileceği- ni biliyorum. Rakibi oyundan düşürüyor ve pozisyonlar hazırlıyor. 
   FATİH AKYEL Sorumluluk almalı. Son maçta da uyarılarımı dinledi. Tecrübesi ile takımı sürükleyecek. 
   TUNCAY Kanatlarda daha iyi olacak. Oyunu çevirebilecek bir isim. Yerini yadırgadı, ama ben memnunum. 
   İSMAİL GÜLDÜREN Ona güveniyorum. Kampta iyileşmesine sevindim. Kendisinden en iyi şekilde yararlanacağız. 
   LUCİANO Çabuk ayak uydurdu. Takıma büyük güç kazandıracak. Onu daha tam anlamıyla göremediniz. 
   MAHMUT Fenerbahçe forması elbette Sakarya'dan daha ağır. Zaman tanımalıyız. Sabırlı hareket etmeli. 
   AURELİO O da beklemediği bir kanatta oynuyor. Ama her geçen gün aşama kaydediyor ve düzeliyor. 
   SELÇUK Göbekte gerektiğinden fazla efor sarfediyor. Taktik olarak olgunlaşmış oyuncuları severim. 
   HOOIJDONK Tartışmasız bir isim. Sorunsuz bir futbolcu. Gol noktalarında çok başarılı. Yararı olacak. 
   KEMAL Mükemmel mücadele ediyor. Ama ritmini dengelemesini öğreteceğiz. Orta alan için çok önemli oyuncu. 
   
   Son idmanda teşekkür    Daum tüm oyunculara teşekkür edince, futbolcular tezahürat yaptı 
   
   Son idman 
   SARI - Lacivertli futbolcular, Almanya kampındaki son idmanı dün sabah yaptılar ve ormanda koştular. Daum, bu çalışma öncesi futbolcularla yaptığı konuşmada, çabalarından ötürü herkese teşekkür etti. 
   Enke geliyor 
   TEKNİK Direktör Christoph Daum'un bu konuşmasını alkışlayan oyuncular, "En büyük Fener" diye tezahürat yaptılar. Yeni kaleci Enke'nin de bugün öğleden sonra İstanbul'da olacağı bildirildi. 
   
   Çiftetelliyle döndüler    Almanya'daki 14 günlük kampı sona eren Fenerbahçe dün akşam saatlerinde İstanbul'a geldi. Sarı-Lacivertliler'i getiren uçak Atatürk Havalimanı'na inerken futbolcular hep birlikte çiftetelli oynadı ve alkışlarla, "En büyük Fener, şampiyon Fener" tezahüratı yaptı. Uçakta bulunan diğer yolcular bu duruma önce şaşırdı sonra Fenerbahçeli futbolculara destek verdi. Bugünü izinli geçirecek olan Sarı-Lacivertliler yarın 18.00'de çalışmalarına yeniden başlayacak. 
   
   Kocaelispor sınavı    FENERBAHÇE hazırlık maçlarına Türkiye'de devam edecek ve 2 Ağustos Cumartesi günü Kocaelispor ile deplasmanda karşılaşacak. Körfez ekibinin sezon açılışı için yapılacak maç 19.00'da başlayacak. Bu arada Sarı - Lacivertli takım, Almanya kampında yaptığı 5 maçın 4'ünü kazanıp, bir beraberlik alırken, 9 gol attı, 2 gol yedi. Hooijdonk ise 4 gole imza attı. 
   
   
</TEXT>
</DOC>
