<DOC>
<DOCNO> 177521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur30.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kritik MGK toplantısı başladı... Gündem Irak 
</HEADLINE>
<TEXT>

     Türk askerinin Irak'a gönderilmesinin ağırlıklı olarak görüşülmesinin beklendiği kritik MGK toplantısı başladı. Toplantının bir başka özelliği de emekliye ayrılan üç komutanın son kez katılması. 
     12 Ağustos'ta Çankaya Köşkü'nde yapılan ve Irak'a asker gönderilmesi kararına 
     "olumlu" bakılan toplantının ardından gözler bugünkü MGK toplantısına çevrilmişti. Ve Milli Güvenlik Kurulu Ağustos Ayı Olağan Toplantısı için Cumhurbaşkanı Ahmet Necdet Sezer'in başkanlığında Çankaya Köşkü'nde saat 13 30'da toplandı. 
     Toplantıda, Genelkurmay'ın daha önce ABD'ye gönderdiği sualnameye gelen yanıtın değerlendirilmesi, Irak'a asker gönderilmesi durumunda alınacak önlemler, ortaya çıkabilecek riskler, gönderilecek kuvvetin büyüklüğü ve görev bölgesi konularının konuşulması bekleniyor. 
     Toplantıda ayrıca diğer iç ve dış gelişmeler değerlendirilecek. 
     
     ÜÇ KOMUTAN SON KEZ KATILIYOR 

     Yüksek Askeri Şura'nın YAŞ 30 Ağustos 2003 tarihinden itibaren yürürlüğe girecek kararları uyarınca emekliye ayrılacak olan Deniz Kuvvetleri Komutanı Oramiral Bülent Alpkaya, Hava Kuvvetleri Komutanı Orgeneral Cumhur Asparuk ile MGK Genel Sekreteri Orgeneral Tuncer Kılınç, son kez MGK toplantısında yer alıyor. 
     
     BAŞBAKAN, KURUL ÜYESİ BAKANLARLA GÖRÜŞTÜ 

     Öte yandan Başbakan Recep Tayyip Erdoğan, MGK toplantısı öncesi kurul üyesi bakanlarla bir toplantı yaptı. Başbakanlık Merkez Binası'ndaki toplantı, yaklaşık 2 saat sürdü. 
     Toplantıya, Dışişleri Bakanı ve Başbakan Yardımcısı Abdullah Gül, Devlet Bakanı ve Başbakan Yardımcıları Abdüllatif Şener ve Mehmet Ali Şahin, Adalet Bakanı Cemil Çiçek, İçişleri Bakanı Abdülkadir Aksu ve Milli Savunma Bakanı Vecdi Gönül katıldı. 

     
</TEXT>
</DOC>
