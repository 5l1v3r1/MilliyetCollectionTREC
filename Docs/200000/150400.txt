<DOC>
<DOCNO> 150400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/yazar/zbirand.html </URL>
<DATE> 2003/04/17/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Rauf Beye, ağlıyarak sarılmak isterdim 
</HEADLINE>
<TEXT>

     Orada Rauf Denktaş'ı da görmek isterdim. 
     Yok olmak üzereyken, Türkiye'nin müdahelesi sayesinde kurtarıp ayağa diktiği ve Devlet konumuna getirdiği Türk Toplumunu AB üyeliğine yükseltişini seyretmenin gururunu paylaşacaktık. Fakirliğin geride kalmasını, küçük bir toprak parçasına sıkışmanın, ambargo altında yaşamanın güçlüklerinden kurtulmayı birlikte kutlayacaktık. 
     Lefkoşa sokaklarında insanların coşkusunu, genç Kıbrıs'lıların önlerine açılan pırıl pırıl bir geleceği kucaklamalarının heyecanını Televizyonlar'dan canlı yayınlarda görecektik. 
     En büyük arzum, AB'ye katılma imzasını attıktan sonra Rauf beyin yanına gitmek, heyecandan titreyen sesimi gizliyerek "35 yıldır bu mücadelede farklı konumlarda dahi olsa birlikte olduk. Onca emek, onca eziyet, onca şehit ve sonunda bugün siz kazandınız. Bana neler hissettiğinizi anlatın" diyebilmekti. 
     Eminim Rauf bey gözyaşlarını tutamayacak ve bana "artık ölsem de gam yemem" diyecekti. Birbirimize sarılacak ve belki de başkalarına ayıp olmasın diye, içimizden ağlayacaktık. 
     O gece Atina'da o da ben de doktor tavsiyelerini gözardı edip içki içecek, dans edecek, sabahlara kadar konuşacak, eski anılarımızı tazeleyecektik. Hava ağarırken, hepimizin çoğu zaman gururla, kimi zaman yorgunlukla paylaştığımız olayları, birbirimize kırgınlıklarımızı, hatalarımızı unutup, yepyeni ve bembeyaz bir sayfa açıp ayrılacaktık. 
     Rauf Denktaş Atina'da Türk toplumu adına imza atarken eski EOKA'cıları da mutlaka görmek isterdim. Yaptıkları hataları düşünüp kafalarını taştan taşa vuruşlarını "Türkleri silmek isterken, şu hale bakın adamlar Kıbrıs'ın yarısını elimizden aldıkları gibi, bir de AB üyeliğine bizimle eşit konumda girmeyi başardılar" demelerini duymaktan çok keyif alırdım. 
     Ne yazık ki bunların hepsi rüya oldu. 
     Hiçbirini yaşayamadık. 
     Ne Kıbrıs Türkleri sokaklarda dans edebildiler, ne genç kuşaklar önlerinin açıldığını görmenin çoşkusu yaşayabildiler. 
     Rumlar pupa yelken AB denizine doğru açılırken, Kıbrıs Türk'ü yarınının ne olacağının hesaplarını yapıyor. Ambargodan nasıl kurtulabileceğini, Ankara'nın vermeyi taahüt edip bir türlü yollayamayacağı paraların yolunu gözlüyor. 
     Rauf bey beni görünce sinirleniyor. 
     Ben ise hala ona sarılıp ağlayacağım günleri düşlüyorum 
     
     
     
KIBRIS ÇIKMAZINDAN YİNE DE KURTULABİLİRİZ      Kıbrıs konusunda bu noktaya gelmemizin en temel nedeni, Türkiye'yi yönetenlerin bir türlü karar verememeleridir. Türkiye'yi yönetenler derken, iktidar partisini, askeri, Cumhurbaşkanlığını, kararları dışardan etkileyen medya ve düşünürleri kastediyorum. 
     Yol boyunca o kadar çok zigzak yaptık, o kadar çok tutum değiştirdik ki, sonunda tam bir karmaşa ile karşı karşıya kaldık. 
     Bugün gelinilen noktada, kendi kendimizi gereksiz biçimde köşeye sıkıştırdık ve Rumların istediklerini elde etmelerine yol açtık. 
     Önceleri 1980-1990 Federasyon olsun dedik. Ardından, vazgeçtik ve Konfederasyon tezini ortaya attık. 
     "Rumlar tek başlarına AB üyesi olurlarsa, Kuzey'i ilhak ederiz, birleşme sürecini hızlandırırız", dedik. Hiçbir şey yapamadık. 
     AKP iktidara gelince Belçika modelinden söz ettik, ardından "İsviçre modelinden de yararlanılmalı" dedik. 
     Erdoğan AB turunun ilk bölümünde "Paket çözüm" önerdi. Yani, "Annan planını bazı değişikliklerle kabul edelim, AB'de bize Mayıs 2003'te müzakereleri başlatma tarihi versin" diye ortaya çıktı. Bu formül, ABD-İngiliz-Alman-Fransız cephesine çarpınca vazgeçtik. 
     AKP önce Annan planına destek verdi, "çözümsüzlük çözüm değildir" dedi, sonra Cumhurbaşkanı- Asker cephesinden itiraz gelince tornistan etti. 
     Sonuç ortada... 
     Rumlar istediklerini elde ettiler. 
     Atina doruğunda gösterilen katılmama protestosu, eğer sürdürülecekse, bu Türkiye'nin kendi kendini izole etmesi anlamına gelecek. Bu mantıkla Ankara'nın BM, Avrupa Konseyi, AGİT gibi Uluslararası tüm kurumlardan de çekilmesi gerekecek. Habitat konferansında, AGİT doruğunda Kıbrıs Rum bayrağını direğe çektiren ve Klerides'i "Cumhurbaşkanı" sıfatıyla kabul eden Türkiye'nin, bugün AB doruğuna katılmaması çelişki değil mi 
     Şimdi önümüzde iki seçenek var 
     1. Rumları tam üye aldığımıza göre, biz de Kuzey ile birleşmeye gider ve aynı anlaşmaları yaparız. 
     Bu seçenek, Türkiye'nin AB ile birleşmesini imkansızlaştırır ve Kıbrıs sorununun Uluslararası açıdan daha da büyümesine neden oluruz. Türkiye giderek Saddam'ın durumuna düşer ve kendi kendini daha büyük zora sokar. 
     2. Biran önce bir Kıbrıs politikası saptar ve zararın neresinden dönüleceğini iyi hesap edip, önümüzdeki kısa sürede bir çözüme gideriz. 
     Eğer bunlardan hiçbirini yapmaz ve eski kararsızlıklarla yolumuza devam eder , bir gazete manşetinden korkup yaklaşım değiştirir, şu veya bu kurumdan gelen baskıya göre tutum saptar ve Denktaş'ın politikalarına kendimizi teslim edersek, 70 milyonluk bu ülkenin önünü kapatırız. 
     Buna da kimsenin hakkı yoktur. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







</TEXT>
</DOC>
