<DOC>
<DOCNO> 173676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun15.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD... Homoseksüel papazın atanması tartışmaları sürüyor... 
</HEADLINE>
<TEXT>

     Amerikan Episkopal Kilisesi, homoseksüel olduğunu açıklayan Gene Robinson'un piskopos olarak atanmasını teyit niteliği taşıyacak oylamayı askıya aldı. 
     ABD'nin Minneapolis kentinde Episkopal Kilise'nin yıllık toplantısına başkanlık eden Frank Griswold, 56 yaşındaki Robinson'un atanmasına ilişkin oylamanın, aleyhinde yapılan suçlamalar nedeniyle askıya alındığını söyledi ve oylamanın ne zaman yapılacağından piskoposları haberdar edeceğini belirtti. 
     Amerikan Episkopal Kilisesi'nin laik koleji ve piskoposları, pazar günü oyların 3'te 2'sini alan Robinson'un New Hampshire'a piskopos olarak atandığını doğrulamıştı. Bu atamaya kesinlik kazandıracak oylamanın dün yapılması planlanıyordu, ancak muhafazakarların karşı çıkması üzerine oylama askıya alındı. 
     13 yıldır erkek partneriyle birlikte yaşayan Robinson, 1990'da homoseksül olduğunu kamuoyuna açıklamıştı. 
     ABD'nin 38 eyaletinde faaliyetlerini sürdünen 2.1 milyon üyeli Amerikan Episkopal Kilisesi, ABD'nin, üye sayısı bakımından en büyük 10. Protestan Kilisesi konumunda bulunuyor. 
     
</TEXT>
</DOC>
