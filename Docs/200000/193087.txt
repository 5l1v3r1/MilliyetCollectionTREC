<DOC>
<DOCNO> 193087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo24.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya basını Ağlar delik deşik oldu, Nihat parıldamadı 
</HEADLINE>
<TEXT>

     İspanya 1. Futbol Ligi'nin La Liga 10. haftasında oynanan ve 3-3 biten Real Sociedad-Barcelona maçını haftanın en zevkli karşılaşması olarak gösteren İspanyol basını, Nihat Kahveci için ''parıldamıyor'' yorumunu yaptı. 
     İlk 11'de sahaya çıkıp 83 dakika oyunda kalan Nihat'ın kendisinden beklenen performansı sergileyemediğini yazan gazeteler, Türk futbolcuya düşük not verdi. 
     ''Mükemmel bir maç ağlar delik deşik oldu'' değerlendirmesini yapan Marca gazetesi, Real Sociedad'tan De Pedro, Barcelona'dan da Ronaldinho'nun sahanın en iyileri olduklarını savundu. Bask Bölgesi gazeteleri ise Real Sociedad'ın sahasında oynadığı maçlarda bile Nihat ve Kovaçeviç'in geriye dönerek defansa yardım etmek zorunda kalmalarına dikkat çekti. 
     Bu arada, Real Sociedad'ın teknik direktörü Clemente, takım olarak problemlerinin çok gol yemek olduğunu söyledi. 

     
</TEXT>
</DOC>
