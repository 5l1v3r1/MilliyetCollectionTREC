<DOC>
<DOCNO> 183414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sonspo01.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahkim Kurulu'ndan Denizlispor'a "RET"... 
</HEADLINE>
<TEXT>

     Futbol Federasyonu Tahkim Kurulu, Denizlispor Kulübü'nün sahasının 1 maç kapatılmasına yaptığı itirazı reddetti. 
     Kurul, Futbol Federasyonu'nun Levent'teki binasında bu akşam yaptığı toplantıda, Denizlispor'un başvurusunu da görüştü. Profesyonel Futbol Disiplin Kurulu'nun PFDK cezasını yerinde bulan Kurul, itirazı reddederek cezayı onadı. 
     Birinci Süper Futbol Ligi'nin 4. haftasında Denizli'de oynanan ve Beşiktaş'ın 3-2 kazandığı maçta çıkan olaylar nedeniyle Denizlispor Kulübü'ne, PFDK tarafından 1 maç saha kapatma ve 500 milyon lira para cezası verilmiş, çirkin ve edebe aykırı tezahürat üzerine hakemin 1 nolu anonsu yaptırmış olması nedeniyle Denizlispor Kulübü ayrıca ihtar cezası almıştı. 
     Denizlispor bu cezası nedeniyle Bursaspor ile bu hafta sahasında oynaması gereken lig maçını, 21 Eylül Pazar günü İzmir Atatürk Stadı'nda yapacak. 
     
</TEXT>
</DOC>
