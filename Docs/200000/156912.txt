<DOC>
<DOCNO> 156912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo35.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilkentli Güçlüler, Ankaragücü'nü ağırladı... 
</HEADLINE>
<TEXT>

     Bilkent Üniversitesi'nde okuyan Ankaragücü taraftarlarının kurduğu ''Bilkentli Güçlüler'' grubu, Teknik Direktör Tevfik Lav, kulüp yöneticisi Reşat Kılıç ve futbolculardan kaptan Hakan Kutlu, Hakan Keleş, Zafer Özgültekin ve Levent Kartop'u ağırladı. 
     İktisadi ve İdari Bilimler Fakültesi amfisinde düzenlenen konferansta konuşan Teknik Direktör Lav, ''Başarı benim için sonuç değil, bir süreç ve alışkanlık'' dedi. 
     Futbolun da artık bilimin içine giren bir dal olduğunu, yıllarca bunun sıkıntısını çektiklerini ifade eden Tevfik Lav, ''Futbol, bilimsel çalışma anlamında çok geri kalmıştı. Branşımızda bilimin önemi artık anlaşıldı ve giderek de gelişiyor. Bilginin de ilaçlarda olduğu gibi son kullanım tarihi var. Sürekli yenilenmesi gerekli'' diye konuştu. 
     
     HEDEFLER 
     Teknik Direktör Lav, Ankaragücü ile büyük hedeflerinin olduğunu ve kulüpte yalnız olmadığını söyledi. 
     UEFA Kupası'na katılıp, Türkiye Kupası'nı kazanan takımların, bugün düşme potasında olduğunu hatırlatan Lav, ''Başarının da bir bedeli var. Esas olan başarıda süreklilik. Hayallerim arasında Galatasaray, Fenerbahçe ve Beşiktaş'ın olup olmadığını çok düşündüm. Yoktu. Milli takım ya da Avrupa'da bir ekibin veya milli takımının çalıştırıcılığı veya bir Anadolu kulübünü başarıya taşımak hep hedeflerim arasında oldu. Ankaragücü'nde 3-4 yıl kalıp, başkent ekibiyle başarıdan başarıya koşmak istiyorum'' dedi. 
     
     UEFA KUPASI 
     Lav, Trabzonspor'un ligdeki durumunun, UEFA Kupası yolunda ligi 5. sırada tamamlama sorumluluklarını artırdığını söyledi. 
     Ligde kalan son 3 maçlarında, başta Galatasaray ve Gaziantepspor maçlarından kesinlikle galibiyetle çıkmaları gerektiğini belirten Lav, ''Trabzonspor ile aramızdaki 13 puanı kapatıp önlerine geçtik. Malatyaspor'dan 7 puan gerideydik, şimdi 3 puan öndeyiz. Fenerbahçe ile 15 puanlık farkı 1 puana indirdik. Son 3 maçımızdan da istediğimizi alacağımıza inanıyorum'' diye konuştu. 
     
     HAKEMLER VE TARAFTARLAR 
     Tevfik Lav, hakemlerin de yanılabileceğini belirterek, saha içinde herkesin kendi işine bakması gerektiğini savundu. 
     Türk hakemlerinin, Avrupalı meslektaşlarına oranla çok daha iyi bir eğitime ve antrenmana tabi tutulduğunu iddia eden Lav, ''Hakemlikleri de diğer ülkelerinkine göre çok daha iyi. Ancak, Türkiye'de hakemlerin üzerinde büyük baskı var'' dedi. 
     Galatasaray-Ankaragücü maçının hakemi olan İsmet Arzuman'ın da iyi hakem olduğunu belirten Lav, ''İncelendiğinde, Arzuman ile deplasman takımlarının puan alabildiği görülür. Ona güveniyoruz. Galatasaray da kazansa biz de kazansak, bilinsin ki iki takım da hakkıyla puan almış olacak'' diye konuştu. 
     Ankaragücü taraftarından olumlu mesajlar aldığına dikkati çeken Lav, şunları söyledi 
     ''Yenilgiyle ayrıldığımız Gençlerbirliği maçı sonrasında bile gruplar bize gelerek güven tazeledi. Hiçbir maçta seyirci ortalamamız düşmüyor. Taraftar profilimiz, lig ve Avrupa kupaları şampiyonluklarını kaldıracak bir yapıda.'' 
     
     GELECEK SEZON EN AZ BİR KUPA 
     Ankaragücü Yönetim Kurulu Üyesi Reşat Kılıç da hedeflerin gelecek sezon bir bir yakalanacağını ifade ederek, ''Gelecek sezon en az bir kupa Ankara'ya gelecek'' dedi. Birçoğunun sözleşme süresinin dolmamasına karşın, tüm futbolcuların boş mukavelelere imza atarak Ankaragücü'nde kalmak istediklerini resmi olarak ifade ettiklerini hatırlatan Kılıç, ''Gelecek sezon daha büyük hedeflere koşacak Ankaragücü'nü yaratmak için çalışmalara başladık. Takımdaki eksik yerlerimizle ilgili çalışmalarımız sürüyor. Transfer döneminde maddi problemimiz olmayacak'' diye konuştu. Kaptan Hakan Kutlu da hafta sonu Galatasaray'ı yeneceklerine inandıklarını belirtirken, Hakan Keleş, UEFA hedefleri için hem Galatasaray'ı hem de Gaziantepspor'u yenmek zorunda olduklarını söyledi. 
     Kaleci Zafer Özgültekin ise UEFA Kupası'na katılmak için ilk basamağın Galatasaray galibiyetinden geçtiğini vurgularken, Levent Kartop büyük bir çıkışla ligde önemli bir yere geldiklerini, bu dakikadan sonra da yakaladıkları avantajı bırakmaya niyetli olmadıklarını ifade etti. 
     
</TEXT>
</DOC>
