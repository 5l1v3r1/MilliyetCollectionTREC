<DOC>
<DOCNO> 156219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo31.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın 'Avrupa Şampiyonu' yıldızları döndü... 
</HEADLINE>
<TEXT>

     Nike Premier Cup Avrupa Şampiyonası'nda, Portekiz'in Porto takımını yenerek şampiyon olan Galatasaray Yıldız Futbol Takımı yurda döndü. 
     İsviçre'nin Basel kentinde düzenlenen şampiyonadan başarılı bir sonuçla dönen futbolcularla Galatasaray Altyapı Sorumlusu Ali Yavaş, Atatürk Havalimanı Dış Hatlar Terminali'ndeki Akfen Konferans Salonu'nda basın toplantısı düzenledi. 
     Yavaş, takımın İstanbul ve Türkiye şampiyonluğunun ardından Avrupa şampiyonu olmasının çok büyük bir başarı olduğunu belirterek, ''Oyuncularımız emeklerinin karşılığını aldılar'' dedi. 
     Elde edilen başarıyı Galatasaray Kulübü Başkanı Özhan Canaydın ve teknik direktör Fatih Terim'e armağan ettiklerini kaydeden Yavaş, önlerinde ABD'de düzenlenecek Nike Premier Cup Dünya Şampiyonası olduğunu ifade ederek, takımın orada da başarılı olacağına inandığını söyledi. 
     Antrenör Halim Fıçıcı da, teknik direktör Fatih Terim'in koordinatörlüğünde, elbirliğiyle ve canla başla çalışıp başarılı olduklarını ifade etti. 
     
     TURNUVA 
     İsviçre'nin Basel kentindeki şampiyonada, Galatasaray ilk gün maçlarında İsveç'in Jönköping takımını 2-1, Danimarka'nın Brondby takımını 2-0, Lüksemburg'dan Etzella'yı 8-0 yenerek çeyrek finale yükseldi. 
     Çeyrek finalde Rusya'nın Spartak Moskova takımını 2-0'la geçen Galatasaray, yarı finalde İsviçre'nin Servette Geneve takımına 3-1'lik bir üstünlük sağlayarak finale çıktı. 
     Galatasaraylı yıldızlar, finalde Portekiz'in Porto takımıyla karşılaştı. Porto'yu 3-1 gibi net bir skorla yenen Galatarasay, Nike Premier Cup Avrupa Şampiyonu oldu. 
     Galatasaray'ın da katılacağı Nike Premier Cup Dünya Şampiyonası, 14-21 Temmuz tarihlerinde ABD'de yapılacak. 
     
</TEXT>
</DOC>
