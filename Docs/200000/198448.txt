<DOC>
<DOCNO> 198448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sonspo21.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, 1.5 yıllık hasreti bitirmek istiyor... 
</HEADLINE>
<TEXT>

     Bursaspor Kulübü Teknik Asbaşkanı Nurettin Karayaka, Elazığspor'u yenerek, 1,5 yıldır süren deplasman galibiyeti hasretine son vermek istediklerini söyledi. 
     Karayaka, yarın deplasmanda Elazığspor ile zorlu bir karşılaşmaya çıkacaklarını belirterek, tüm hesapların 3 puan üzerine kurulduğunu bildirdi. 
     Sakatlıkları süren Erol Bulut, Sertan, Mustafa Er, Frasineanu, Metin Depe ile trafik kazası geçiren genç oyuncu Hüseyin'in Elazığ'a götürülmediğini bildiren Karayaka, ''Bizim kadromuz geniş. Bu oyuncuların yerine forma giyecek arkadaşlarımızın ellerinden geleni yapacağından şüphemiz yok. Tek hedefimiz galibiyet'' dedi. 
     Karayaka, yeşil-beyazlı takımın 1,5 yıldır deplasmanda galip gelemediğini hatırlatarak, şöyle konuştu 
     ''Geçtiğimiz yıldan beri bir türlü deplasmanda galip gelemiyoruz. Teknik direktörümüz Ümit Kayıhan, hafta içinde yapılan çalışmalarda oyuncularımızı bu yönde hazırladı. Üst üste 2 maçımızı deplasmanda oynayacağız. Ligde yenemeyeceğimiz takım yok. Elazığspor'u yenerek, 1,5 yıldır süren deplasman galibiyeti hasretine son vermek istiyoruz. Bursaspor artık sürprizlerin takımı olacak.'' 
     
</TEXT>
</DOC>
