<DOC>
<DOCNO> 199594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur10.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yasa teklifi... Kadın memurlara, 4 ay doğum izni... 
</HEADLINE>
<TEXT>

     CHP Adıyaman Milletvekili Şevket Gürsoy, kadın memurların da işçiler gibi 4 ay süre ile doğum izni yapmasına olanak sağlayacak bir yasa teklifi hazırladı. 
     Gürsoy ve CHP'li kadın milletvekillerinin imzalarıyla TBMM Başkanlığı'na sunulan yasa teklifinde, kadın memurlara doğum öncesi ve sonrası 8'er hafta olmak üzere 16 hafta süre ile aylıklı izin verilmesi hükme bağlanıyor. Teklif, çoğul gebelik durumunda doğumdan önceki 8 haftaya 2 hafta daha eklenmesini öngörüyor. Teklifin yasalaşması durumunda kadın memurlara bir yaşından küçük çocuklarını emzirmeleri için günde toplam bir buçuk saat süt izni verilecek. Süt izninin kullanımında saati anne seçecek. 
     Doğum yapan memurlara istemeleri durumunda aylıklı izinlerinin bitiminin ardından 12 aya kadar aylıksız izin verilecek. 
     Teklifin genel gerekçesinde, kadınların annelik görevini, sağlıklarını ve iş olanaklarını kaybetmeden sürdürebilmelerini sağlayabilmek için bu özel dönemlerinde yeterince korunmaları gerektiği kaydedildi. 
     
</TEXT>
</DOC>
