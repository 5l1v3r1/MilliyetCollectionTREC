<DOC>
<DOCNO> 199073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo28.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da taşlar yerine oturuyor... 
</HEADLINE>
<TEXT>

     Samsunspor'da, deplasmanda Adanaspor karşısında alınan 3 puanın sevinci yaşanırken, basın sözcüsü Ercan İnce, ''Taşlar yerine oturmaya başladı'' dedi. 
     İnce, Samsunspor'un Adana'ya kazanma hırsıyla gittiğini ve bunu da başardığını söyledi. 
     Sonuçtan son derece memnun olduklarını ve oyuncuları yönetim kurulu olarak kutladıklarını belirten İnce, şunları kaydetti 
     ''Fenerbahçe karşısında sergilenen yürekli oyun, bizi gerçekten umutlandırdı. Takımımız, bu beklentiler içinde Adana'ya gitti. Kazanacağımıza inanıyorduk. Maç kalitesi olarak beklenen olmadı ama, sonuçtan çok memnunuz. Zaten bizim için de skor önemli. Üst sıralara hızla yükselişimiz devam ediyor. Samsunspor'da taşlar yerine oturmaya başladı.'' İnce, bu hafta Samsun'da yapacakları Akçaabat Sebatspor maçına odaklandıklarını, tek hedeflerinin ise galibiyet olduğunu söyledi. 
     Öte yandan Samsunspor, bir günlük iznin ardından yarından itibaren çalışmalara başlayacak. 
     
</TEXT>
</DOC>
