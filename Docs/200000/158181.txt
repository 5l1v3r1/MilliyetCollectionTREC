<DOC>
<DOCNO> 158181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/yazar/cemal.html </URL>
<DATE> 2003/05/22/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Barışın önkoşulu Filistin'de çözümdür 
</HEADLINE>
<TEXT>

     Amerika, Saddam'ı savaşla niçin yıktı, Irak'ı niye işgal etti Bu soruyu iki hafta boyunca Irak'ta birçok kez sordum. Yanıtların özeti genellikle aynıydı 
     "Birincisi, petrolümüzün üstüne oturmak için... Bağdat'ta yağmaya dur demeyen Amerikalıların ilk iş olarak Petrol Bakanlığı'nı korumaya almasını düşünün. İkinci olarak da İsrail'in güvenliği için Irak'ı işgal etti Amerika. Demokrasi falan değil dertleri. Jeopolitik haritayı kendi petrol çıkarlarıyla İsrail'in askeri güvenliğini sağlamak için değiştirmek istiyor Amerika..." 
     Petrol ve İsrail 
     Amerika ve savaş deyince, yalnız sokaktaki adam değil, üniversitedeki öğretim üyesinden öğrencisine, işadamından devlet memuruna kadar birçok Iraklının aklına petrolle İsrail geliyor. 
     Tersine dönebilir mi bu 
     Amerika değiştirebilir mi bunu 
     Saddam'lı yıllar boyunca savaşa, silahlanmaya harcanan olağanüstü petrol zenginliğinin bundan sonra Irak'ın kalkınması ve yaraların sarılması için harcanacağını öncelikle göstermesi gerekiyor Amerika'nın. 
     Bu belki daha kolay... 
     Güç olana gelince 
     İsrail ve Yahudi konusu. 
     Amerika eğer Filistin sorununun çözümü için bastırmaz, Filistin'le İsrail arasında 'iki devletli çözüm'e açılan yolda Şaronizm'i geriletemezse, Irak'ta da, Ortadoğu'da da istikrar ve demokratik değişim hayal olur. Yeni Ortadoğu Kaf Dağı'nın arkasında kalır. 
     Şöyle denebilir 
     Irak'taki İsrail ve Yahudi düşmanlığı insanların iliklerine işlemiş. Bu konudaki duygu ve düşünceleri ne yazık ki güzel bir Bağdat sabahında, bir bahçenin yemyeşil çimenleri üstünde ve beyaz gardinya çiçeklerinin iç bayıltıcı kokuları arasında dinledim. 
     Bir Filistinli Iraklı dedi ki 
     "Ben Bağdat'ta doğdum, Filistin'i görmedim. Annem babam Hayfa'da doğmuşlar. 1948 savaşıyla birlikte Irak'a göç etmişler. Bir gün İsrail askerleri gelmiş evlerine, en çok sekiz saatte terk edin gidin buraları demişler. Annem ve ailesi altınlarını bahçenin bir köşesine gömmüş. Bir gün Hayfa'ya, evimize gidersen, orayı kazıp altınları bul demeyi unutmaz hala... Abu Mazen, Filistin'in yeni başbakanı... Onu İsrail ve Amerika destekliyor, güvenmem. Barıştan umudum yok. Yazın bir kenara Filistin'de olsam hiç düşünmem intihar komandosu olurdum." 
     Genç bir Iraklı Türkmen 
     "Düne kadar Galatasaraylı idim. Ama Revivo'yu transfer ettiler, ben de Galatasaray'ı bıraktım. Bir Yahudi görsem, öldürürüm." 
     Genç bir Şii Arap 
     "Bir değil on Yahudi'yi görsem öldürürüm." 
     Yaşlı Türkmen 
     "Biz böyle yetiştirildik Yahudi ve İsrail düşmanlığı içimize işledi." 
     Kafalardaki duvarlar böyle. 
     Herhalde bu yalnız Irak'ta değil, bütün Arap dünyasında böyle. 2000 yılı temmuz ayında, Şam - Beyrut - Güney Lübnan - Amman - Kudüs turumda olduğu gibi, bu kez de Araplardaki Yahudi ve İsrail düşmanlığının ne kadar derinlere gittiğine tanık oldum. 
     Bunun değişmesi zaman alır. 
     Kafalardaki duvarlar kolay yıkılmaz. 
     İsrail ve Yahudi düşmanlığının değişebilmesinin önkoşuluna gelince... Filistin sorununun çözülmesi ve İsrail'in yanında bir Filistin devletinin kurulmasıdır. 
     İlk adım budur. 
     Bu ilk adım atılamazsa, demin belirttiğim gibi, yeni Irak da, yeni Irak'tan bölgeye esecek değişim rüzgarları da, Ortadoğu'da yeni düzen de Amerika'nın hayal hanesinde kalır. 
     Kuzey Irak'ta, Talabani'nin yerel Kürt yönetiminin Başbakanlık koltuğunda oturan Barham Salih'le geçen hafta Süleymaniye'de sohbet ederken şöyle dedi 
     "11 Eylül dünyası başka bir dünya, Amerika bir başka Amerika... 11 Eylül'ün öfkesi ve şimdi Irak'ın verdiği güven ile Amerika Ortadoğu'da yoluna devam edecek. Kafasına koyduğunu yapacak. Böyle bir öfke ve güvenle her şeyi yapabilir Amerika. Bölgede kimsenin bu bakımdan hesap hatası yapmamasında yarar var. Bunu ben birkaç gün önce Şam'daki dostlara da söyledim." 
     Suriye değişecek mi 
     Celal Talabani'ye göre 
     "Suriyeliler akıllı insanlardır. Amerika onlara Golan'ı verir ve iş biter. Teröre desteklerini kesip yeni duruma kendilerini uydururlar. Daha şimdiden 'Filistin ne kabul ederse, bizim de kabulümüz' demeye başladılar ki, bu büyük bir tutum değişikliği... Şaron'la, arka planda hala oturan Arafat'la barış nasıl olur bilemem. Ancak Şam'daki değişim, Filistin sorununun çözümünü kolaylaştırır. Suudi Arabistan'da değişim kaçınılmaz. Amerika oradan askeri olarak çekilmeye başlıyor. Saray içi darbe, saray içi değişim kapıyı çalacak gibi..." 
     İran ne yapabilir 
     Amerika, İsrail'deki bazı odakların istediği gibi İran'daki nükleer hedefleri vurabilir mi 
     Sorular çok... 
     Amerika, İslamcı radikalizmin, Talibanizm'le Ladinizm'in, Vahhabizm'in, İslam coğrafyasından kaynaklanan terörün köklerini sulayan kaynakları gerçekten kesmek istiyorsa, önce Filistin sorununu çözmelidir. 
     Çünkü İslamcı radikalizmin, Arap dünyasında geriliğin kalesi olan rejimlerin korkulu rüyasıdır, Filistin sorununun çözümü. İsrail'in yanı başındaki bir Filistin devletiyle barış içinde yaşaması, Ortadoğu'daki tüm gerici, otoriter rejimlerin kabusudur. 
     Amerika eğer İslam ve Arap coğrafyasında, laik orta sınıfı, iş dünyasını, akademiya ve kamuda çalışan elitleri de demokrasiye kazanmak istiyorsa, bunun yolu da Filistin'de çözümden geçer. 
     Yarın da Irak yorumları - 4... 
     
     

</TEXT>
</DOC>
