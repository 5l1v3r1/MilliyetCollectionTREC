<DOC>
<DOCNO> 175285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo19.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Pakistan'dan gelen hediyeyi aldı... 
</HEADLINE>
<TEXT>

     Beşiktaş'ın 100. yılındaki lig şampiyonluğu nedeniyle Pakistan Devlet Başkanı General Pervez Müşerref tarafından hediye edilen futbol topu şeklindeki dev kupa, Pakistan Savunma Ateşesi Tuğgeneral Sacit Habip tarafından kulüp başkanı Serdar Bilgili'ye teslim edildi. 
     Akaretler'deki kulüp binasında gerçekleşen buluşmada kupayı, Sacit Habip'in elinden alan Serdar Bilgili, Müşerref'in kulüp kongre üyesi ve iyi de bir taraftar olduğunu söyledi. 
     Müşerref'in her fırsatta Beşiktaş takımına olan desteğini dile getirdiğini anlatan Bilgili, ''O'nun sayesinde Beşiktaş herhalde dünyanın en fazla taraftara sahip takımı oldu. Çünkü tüm Pakistan Beşiktaşlı. Pakistan ile dostluğumuzun daha da gelişmesi için Pakistan Milli Takımı ile özel bir maç yapmak için Beşiktaş olarak oraya gitmeyi planlıyoruz. Bunun tam tarihi henüz kesinlik kazanmadı'' diye konuştu. 
     Pakistan Askeri Ateşesi Sacit Habip ise, devlet başkanı Pervez Müşerref adına, Beşiktaş'ın 100. yılındaki şampiyonluğunu kutladığını ve yeni başarılar bekledilerini kaydederek, ''Devlet başkanımız, Beşiktaş'a ve Türk Milli Takımı'na sevgilerini yolladı'' dedi. 
     Habip, sözlerini, ''Yaşasın Türkiye, yaşasın Pakistan, yaşasın Türkiye ile Pakistan'ın dostluğu'' diyerek tamamladı. 
     
</TEXT>
</DOC>
