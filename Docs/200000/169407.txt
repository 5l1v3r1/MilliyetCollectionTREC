<DOC>
<DOCNO> 169407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/dunya/dun03.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam Hatipli Türk Belçika Meclisi'nde 
</HEADLINE>
<TEXT>

     GÜVEN ÖZALP Brüksel 

     Belçika'da ilk kez Türk asıllı bir politikacı Federal Meclis'e girdi. Belçika'da yeni koalisyon hükümetinde bakan olarak görev alan Freya Van Den Bossche'un yedeği olan 37 yaşındaki Cemal Çavdarlı dün yemin ederek milletvekili oldu. Flaman Sosyalist Partisi'nin SPA listesinden seçimlere giren Çavdarlı, Belçika siyaseti açısından da ilginç bir manzara oluşturuyor. Çavdarlı, İmam Hatip kökenli bir sosyalist olmasıyla dikkat çekiyor. Çavdarlı'nın hedeflerinden birini, kendi ifadesiyle, "Belçika'da İslam dininin gerçek ve çağdaş yüzünü tanıtmak" oluşturuyor. 
     
     'İmam olduğu' iddiasını reddetti 
     Eskişehir İmam Hatip Lisesi mezunu olan Çavdarlı, "İslamiyet'in güzel bir din olduğunu, terörle alakası bulunmadığını, demokratik ve medeni yollardan anlatmayı hedeflediğini" belirterek bu konuda Belçikalıların içlerindeki korku ve endişeyi gidermek istediğini söylüyor. 
     Gent Merkez Camii Başkanlığı, Belçika İslam Temsil Kurulu üyeliği gibi görevlerde bulunan, Belçika liselerinde İslam tarihi ve kültür felsefesi dersleri de veren Çavdarlı'nın Federal Meclis'e girmesi kültürel çeşitlilik açısından da önem taşıyor. Belçika basınına yansıyan "imam olduğu" iddialarını da yanıtlayan Çavdarlı, "imam olmadığını" ifade etti. Çavdarlı'nın Belçikalı Türkler açısından öncelikleri ise ırkçılıkla mücadele, eğitim ve işsizlik olarak belirginleşiyor. 
     

</TEXT>
</DOC>
