<DOC>
<DOCNO> 163511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sonspo16.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu'dan ilginç talimat ''5-0 yeter yavaşlasınlar.. '' 
</HEADLINE>
<TEXT>

     Birinci Süper Futbol Ligi'nin 2002-2003 sezonunu şampiyon olarak tamamlayan Beşiktaş'ta, antrenör Feyyaz Uçar, futbolcuları değişik şekilde motive ederek başarıya ulaştıklarını söyledi. 
     Beşiktaş Kulübü'nün resmi dergisine açıklamalarda bulunan Uçar, maçlar sırasında futbolcuları motive etmek için fazla birşeye ihtiyaç duymadığını belirterek, ''Futbolcularımızı 'Haydi Aslanım' diye motive etmiyordum. Onlara hep 'Haydi Kartalım' diyordum'' dedi. 
     Feyyaz Uçar, teknik direktör Lucescu'nun taktiklerini oyunculara tercüme ederken, ne fazla, ne de eksik birşey söylemediğini vurgulayarak, ''Oyuncularımızı fazladan birşey söyleyerek motive etmeye ihtiyaç duymuyorduk. Onlar zaten Türkiye'nin en büyük kulübünde oynuyorlar. Onlara sadece 'Haydi Kartalım' diyordum, asla 'Haydi Aslanım' demiyordum'' diye konuştu. 
     BJK İnönü Stadı'nda yaptıkları maçta motivasyon konusunda hiç zorlanmadıklarını kaydeden Uçar, ''Futbolculara stadın atmosferi, taraftarın coşkusu yetti. Fazla birşey söylemeye gerek kalmıyordu'' dedi. 
     
     ''LUCESCU'NUN RAKİPLERE DEĞİŞİK BİR SAYGISI VAR'' 

     Feyyaz Uçar, Mircea Lucescu'nun rakiplerine karşı değişik bir saygısı olduğunu söyledi. 
     Ligde deplasmanda Kocaelispor ile yaptıkları maçta 5-0 öndeyken, Rumen çalıştırıcının davranışına değinen antrenör Uçar, şunları söyledi 
     ''Maçın bitimine 20 dakika vardı ve 5-0 öndeydik. Lucescu, bana 'Söyle yavaşlasınlar, beş gol yeter' dedi. Biz 10-0'lık skorlara alışık olduğumuz için, Lucescu bu talimatı verince şaşırdım. Beni sezon içinde en çok şaşırtan olay bu oldu. Oyunculara sakin oynamalarını söylüyorum, ama bunu istemeden söylüyorum. Lucescu, 'Yeter rakibi çok zor durumda bırakmasınlar' dedi. Bu bakımdan Lucescu'nun rakibe karşı değişik bir saygısı var.'' Sezona tedirgin başladıklarını ifade eden genç antrenör, 8. haftadan itibaren takımın rayına oturduğunu kaydetti. 
     
     ''SORUNLARIMIZI KAPALI KAPILAR ARDINDAN HALLEDERİZ'' 

     Feyyaz Uçar, takımda yaşadıkları sorunları da kapalı kapılar ardından halletiklerini dile getirdi. 
     Teknik direktör Lucescu hakkında görüşlerini de anlatan Uçar, şöyle konuştu 
     ''Lucescu, sakin gözükür, ama gözüktüğü kadar da sakin değildir. Son derece doğru olanı, yapılması gereken şeyleri yapıyor. Biz kendi sorunlarımızı kapalı kapılar ardında hallederiz. Bazı şeyler takımın içinde kalmalı. Hocamız tepkilerin büyük çoğunluğunu, soyunma odasında futbolculara saklar. Bazen futbolcuyu bağırarak, çağırarak kazanıyoruz. Bazen sesimizi yükseltmemiz gerekiyor.'' Feyyaz Uçar, Türkiye şartlarının üzerinde bir futbol oynayarak şampiyon olduklarını da sözlerine ekledi. 
     Bu arada Beşiktaş Kulübü'nün resmi dergisinin Haziran-Temmuz sayısı satışa çıkarıldı. Derginin bu sayısında özellikle şampiyonlukla ilgili yazılara yer verilirken, taraftarlara da bir de Şampiyonluk Özel Sayısı hazırlandı. 

     
</TEXT>
</DOC>
