<DOC>
<DOCNO> 179815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sonspo12.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'dan Galatasaray'a ceza... 
</HEADLINE>
<TEXT>

     Avrupa Futbol Federasyonları Birliği UEFA , Galatasaray'a, Avrupa Şampiyonlar Ligi 3. ön eleme turunda Bulgar rakibi CSKA Sofya ile 13 Ağustos'ta İstanbul'da yaptığı ilk maçta sahaya atılan yabancı ve yanıcı maddelerden dolayı 30 bin İsviçre Frangı yaklaşık 30 milyar lira para cezası verdi. 
     UEFA Kontrol ve Disiplin Komitesi'nden geçen yılki UEFA Kupası'nın Şampiyonu Portekiz'in FC Porto takımı ise İskoçya'nın Celtic takımıyla İspanya'nın Sevilla kentinde yaptığı final maçınının biletlerinin karaborsada satılmasına izin verdiği için 50 bin İsviçre Frangı ceza aldı. 
     UEFA'nın diğer ceza verdiği ekipler ise İspanya'nın Real Madrid ve İngiltere'nin Manchester United takımları oldu. Real Madrid, Manchester United'ı 3-1 yendiği geçen sezonun Avrupa Şampiyonlar Ligi çeyrek final maçındaki yetersiz organizasyon, Manchester United da seyircilerinin davranışları nedeniyle 30'ar bin İsviçre Frangı ceza aldı. 
     Makedonya Ligi takımlarından FK Vardar'a da CSKA Moskova ve AC Sparta Brag ile yaptığı Avrupa Şampiyonlar Ligi ön eleme maçlarında sahaya atılan yabancı ve yanıcı maddeler, seyirci davranışları ve güvenlik ihlalleri dolayısıyla toplam 60 bin İsviçre Frangı ceza verildi. 
     
</TEXT>
</DOC>
