<DOC>
<DOCNO> 184697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/siyaset/siy11.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet polisini bulamadı 
</HEADLINE>
<TEXT>

   İşkence suçundan 12 yıl aranan sanık polisi bulamayan polisler hakkında takipsizlik kararı verildi 
   GÖKÇER TAHİNCİOĞLU Ankara 

   
   Hacettepe Üniversitesi öğrencisi Birtan Altınbaş'ın işkenceyle öldürülmesine ilişkin davanın sanıklarından emekli polis memuru Ahmet Baştan'ı 12 yıldır bulamayan polis memurları için takipsizlik kararı verildi. 
   Ankara 2. Ağır Ceza Mahkemesi, 1991'de gözaltına alınan Altınbaş'ı işkenceyle öldürdükleri iddiasıyla yargılanan 10 polisten Naim Kılıç ve Baştan'a ulaşamayınca, iki polisin dosyasını ayırdı. Ancak Altınbaş ailesinin avukatları, emekliye ayrılan iki polisin adreslerini öğrenerek mahkemeye bildirdi. Davada sekiz polisten dördü hapis cezalarına mahk m edilirken, dördü beraat etti. Ancak Yargıtay kararı usul yönünden bozdu. 
   Sekiz polis hakkında 2002'de tekrar başlayan davada mahkeme, bulunamayan iki polisin İstanbul ve Ankara'daki adreslerini emniyete bildirerek yakalanmalarını istedi. Mahkemenin defalarca bu adresleri emniyete iletmesine rağmen polislerin bulunamadığı yanıtı geldi. Bir süre sonra kayıp polislerden Kılıç, avukatların mahkemeye bildirdiği adreste yakalandı. Ankara ve İstanbul'da kayıtlı iki adresi bulunan Baştan ise emniyet tarafından bir türlü "bulunamadı." Mahkeme, Ağustos 2003'teki duruşmada Baştan'ı bulamayan polisler hakkında savcılığa suç duyurusunda bulundu. Savcı polisler hakkındaki soruşturmasını, bugün yapılacak duruşmadan önce tamamlayarak takipsizlik kararı verdi. Dava 2006'ya kadar bitirilemezse, Altınbaş dosyası rafa kalkacak. 
   
</TEXT>
</DOC>
