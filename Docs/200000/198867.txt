<DOC>
<DOCNO> 198867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur04.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibor'a 1.6 trilyon lira kaçak inşaat cezası... 
</HEADLINE>
<TEXT>

     Kütahya'nın Emet İlçe Belediyesi, Eti Holding'e ait Etibor A.Ş'ye, deneme üretimine başlayan Borik Asit Fabrikası'nın ruhsat almadan inşa ettiği gerekçesiyle 1 trilyon 642 milyar 844 milyon lira para cezası uyguladı. 
     Emet Belediyesi Fen İşleri Müdürlüğü, Etibor A.Ş tarafından ilçede 1998 yılında yapımına başlanan ve 789.5 bin metrekaresi kapalı alan olmak üzere 2 milyon 57 metrekarelik alana sahip olan, 46 bina ve atık barajından oluşan kompleks hakkında, Belediye'den inşaat ruhsatı alınmadığı için tutanak hazırladı. 
     Belediye Encümeni de her bina için ayrı hazırlanan tutanaklar karşılığında Etibor A.Ş'ye toplam 1 trilyon 642 milyar 844 milyon lira para cezası kesilmesini kararlaştırırken, Etibor'un cezayı ödememesi üzerine Belediye yetkilileri, cezayı tahsil edebilmek için hukuki yollara başvurmayı kararlaştırdı. 
     Belediye yetkilileri, Etibor yöneticilerinin, ''kamu kuruluşu oldukları için Belediye'den inşaat izni alma zorunlulukları bulunmadığını'' öne sürerek, cezayı ödemeyeceklerini bildirdiklerini kaydettiler. 
     Yapımı tamamlanan ve deneme üretimine başlayan fabrika için kesilen cezaları tahsil etmekte kararlı olduklarını anlatan yetkililer, para cezalarını tahsil etmek için hukuki yollara başvurduklarını söylediler. 
     
     BORİK ASİT FABRİKASI DENEME ÜRETİMİ YAPTI... 
     Bu arada, üretime geçtiğinde dünyanın en büyük 3 borik asit fabrikasından biri olacağı bildirilen Borik Asit Fabrikası'nın deneme üretiminin başarılı olduğu, fabrikanın tam kapasiteyle çalışmaya hazır olduğu bildirildi. 
     Fabrika yetkilileri, atık barajıyla birlikte 11 trilyon liraya mal olan tesisin resmi açılışının önümüzdeki aylarda yapılmasının planlandığını, 213 kişiye iş imkanı sağlayacak fabrikanın, yıllık 100 bin ton bor madeni işleme kapasitesine sahip olacağını söylediler. 
     Fabrikanın tam kapasiteyle üretime geçmesiyle, il dışından gelecek sülfürik asit tankerleriyle, fabrikaya yakıt taşıyacak LPG tankerlerinin, ilçenin dar ve virajlı yolları nedeniyle sıkıntı yaratabileceğini belirten yetkililer, bu nedenle Tavşanlı-Emet yolunun bir an önce genişletilmesi gerektiğini söylediler. 
     Yetkililer, fabrikada üretilen borik asidin ihracatının İzmir Limanı'ndan yapılacağını hatırlatarak, asidin Emet-Gediz üzerinden İzmir'e nakli sırasında da yolların dar olması nedeniyle sorunlar yaşanabileceğine dikkati çektiler. 
     
</TEXT>
</DOC>
