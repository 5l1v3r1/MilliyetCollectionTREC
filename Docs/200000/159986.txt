<DOC>
<DOCNO> 159986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko43.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault Mais Hurda araçların çekilmesiyle, araç satışı artacak 
</HEADLINE>
<TEXT>

     Renault Mais Genel Müdürü İbrahim Aybar, hurda araçların trafikten çekilerek, yerlerine yeni araç alımına ilişkin hazırlanan kanunun yürürlüğe girmesinin, piyasada tetikleme etkisi yapacağını belirterek, ekstradan 20-30 bin araç satışının gerçekleşmesini beklediklerini bildirdi. 
     Aybar, Renault Mais'in bu yıla ilişkin beklenti ve çalışmalarını paylaşmak için düzenlediği basın toplantısında, faiz oranlarındaki gelişmelerin pazar beklentilerini olumluya ittiğini kaydetti. 
     20 yaş ve üzerindeki araçların hurdaya çıkarılmasına ilişkin hazırlanan tasarının kanunlaşmasının çok yakında gerçekleşeceğini ifade eden Aybar, bunun piyasaya bir hareketlilik getireceğini söyledi. Aybar, şunları kaydetti 
     ''Tasarının önümüzdeki hafta kanunlaşmasını bekliyoruz. Bu durumda piyasada ekstradan 20-30 binlik bir araç satışı gerçekleşecek. Bu kriterlere uygun 793 bin 567 otomobil var. Eğer kanun Ocak ayı başında çıksaydı devlet 133 milyon Euro vergi toplayacaktı, şimdi çıkması durumunda bu rakam 70 milyon Euro olacak.'' Aybar, fenni muayene istasyonlarının özelleştirilmesinin de bu yıl sonuna kadar gerçekleşmesinin planlandığını bildirdi. 
     Renault Mais olarak bu yıl için hem binek otomobilde hem de hafif ticari araçta toplam yüzde 22-23'lük bir büyüme amaçladıklarını belirten Aybar, ''Pazar liderliğini hedefliyoruz'' diye konuştu. 
     Aybar, piyasada çok düşük fiyatlı araçların olmasına ilişkin bir soru üzerine, pazar liderliğinin ön koşulunun sadece otomobil fiyat dengesi olmadığını kaydederek, satış ve satış sonrası hizmetlerin önemini dile getirdi. 
     Renault Mais'in KKTC'ye yapılacak ihracattan ümitli olduğunu ifade eden Aybar, yaşanan gelişmelerin ve iki toplum arasında gidiş gelişlerin başlamasının da ihracatı olumlu etkilemesini beklediklerini söyledi. Aybar, özellikle bireysel otomobil satışlarında hareketlilik yaşandığını, Mayıs ayı itibariyle 15 bin otomobil satışı gerçekleştirdiklerini kaydederek, yılbaşından Nisan sonuna kadar satılan araç sayısının 35 bini bulduğunu bildirdi. 
     Kriz nedeniyle sektörde bir daralma yaşandığına işaret eden Aybar, bu dönemde insanların iki işi birarada yapmak için binek aracı yerine hafif ticari araçları tercih ettiğini anlatarak, bu durumun piyasalara gelen moral nedeniyle değişmeye başladığını kaydetti. 
     
     MEGANE II HATCHBACK 
     Renault Mais Genel Müdürü İbrahim Aybar, 2003 yılının otomobili seçilen ve bağımsız kuruluş Euro NCAP tarafından güvenlik konusunda beş yıldız ile ödüllendirilen Megane II Hatchback'in de piyasaya sunulduğunu bildirdi. 
     Aybar, Megane II Hatchback'ın 29 milyar 167 milyon liradan başlayan anahtar teslim fiyatlarıyla, 4 farklı motor ve iki farklı ekipman seviyesiyle Türkiye pazarına sunulduğunu belirterek, ''Bu otomobilin piyasaya yeni bir soluk getireceğine inanıyorum'' dedi. 
     
</TEXT>
</DOC>
