<DOC>
<DOCNO> 158114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/ekonomi/eko01.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
150 işçiye kantin zorunluluğu komünizm tartışması yarattı 
</HEADLINE>
<TEXT>

AKP'li Karapaşaoğlu, kendi partisinin önergesiyle kabul edilen işçi kantinine işverenin yer sağlamasına ilişkin düzenlemeyi "Komünist görüntü" diye eleştirince tartışma çıktı 
     ANKARA Milliyet 

     İş yasa tasarısına AKP'nin önergesiyle 150'den fazla işçi çalıştırılan yerlerde işverenin işçi kantinlerine yer sağlamasına ilişkin bir madde eklendi. 
     AKP Milletvekili Altan Karapaşaoğlu, tasarının Genel Kurul'daki görüşmesinde bu düzenlemeye, "İşçi kantinleri komünist ülkelerde kaldı. Bu komünist görüntüden kurtulalım. Bir tek esnaf kaldı, onu da karşımıza alıp bitirmeyelim" diye karşı çıktı. CHP milletvekillerinden Bayram Meral sayının 50'ye indirilmesini önerirken, İzzet Çetin, 'komünist' nitelemesinin gülünç olduğunu söyledi. Madde AKP'lilerin oylarıyla kabul edilirken CHP'liler "Eyvah komünizm geliyor" diye laf attı. 
     
     Ödünç işçilik yeniden görüşülecek 
     Tasarı üzerinde dün gece son üç maddeye kadar gelinen görüşmeler sırasında hükümetin, yasayla getirilen tanımlar, istisnalar, ödünç iş ilişkisi, belirli ve belirsiz süreli iş sözleşmesi ile cezalarla ilgili maddelerin yeniden görüşülmesi doğrultusundaki önergesi de okundu. Tekrir - i müzakerenin tasarının tümü görüşüldükten sonra yapılacağı bildirildi. 
     
     Gazeteciye de güvence 
     Dün gece kabul edilen maddelere göre, kapıcıların çalışma koşullarına ilişkin esas ve usüller yönetmelikle belirlenecek. Çalışma hayatıyla ilgili mevzuat ve uygulamaların izlenmesi için hükümet, işveren, memur ve işçi sendikaları arasında danışmayı sağlamak üzere, üçlü temsile dayalı danışma kurulu oluşturulacak. 
     Tasarının 116'ncı maddesi olarak, iş güvencesini düzenleyen madde hükümlerinin gazetecilere de kıyasen uygulanması kabul edildi. CHP'nin iş yasasının ''işçinin haklı feshi'' maddesi hükümlerinden gazetecilerin de kıyasen yararlanmalarına ilişkin önergesi ise reddedildi. 
     

</TEXT>
</DOC>
