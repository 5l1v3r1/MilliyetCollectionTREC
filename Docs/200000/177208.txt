<DOC>
<DOCNO> 177208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/soneko26.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı Formula 1 için temel atma töreni 10 Eylül'de 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, Formula 1 organizasyonunun yapılacağı tesislerin temel atma töreninin 10 Eylül'de Başbakan Recep Tayyip Erdoğan'ın katılımıyla gerçekleştirileceğini bildirdi. 
     Mehmet Yıldırım, Formula 1 İstanbul Projesi'ndeki son gelişmelerle ilgili düzenlediği basın toplantısında, proje için arazi bulma sürecini anlatarak, yapıların yüzde 65'inin ruhsatsız olduğu bir ilde arazi bulmanın kolay olmadığını belirtti. Yıldırım, şunları kaydetti 
     ''Arazi bulmak çok zor, hele hele 2 bin-2 bin 500 dönüm olacak, bu işe uygun olacak... Havaalanına, denize, tren yoluna yakın olacak, bunların hepsini birarada bulmak çok zor ama biz 8-9 aydır çalışmaları sürdürüyoruz. Şu anda 176 imzayı geçti, 300'ü bulacak imza sayısı. Her imzanın bir bedeli var, biz bedelsiz aşmaya çalıştığımız için daha titiz davranıyoruz. Basında arazi ile ilgili tartışılıyor. Bu arazinin, arazi kapatmaya fırsat verecek bir yapısı yok. İki grup da bizim üyemiz, dolayısıyla birer ticari kurum olarak onların Türkiye'ye yararı olacak bir projede birbirlerini itham etmelerine katılmıyorum. Bahsedilen araziyle bizimki arasında 15-16 kilometre var, arada Ömerli Gölü var, bin 200 villalık site var, binlerce parsel var. Bazı insanların söylediği gibi arsa spekülatörlüğüne imkan yaratacak bir yapısı yok.'' 
     
     ''KELEBEK DE OLUR KURT DA ÇAKAL DA...'' 
     Projenin çevreye olumsuz etkilerinin olacağı görüşünü de eleştiren Yıldırım, toplam arazi içinde yapılaşma oranının yüzde 5'i geçmediğini kaydederek, ''Sanayi artığı çıkaracak bir yapı değil. Efendim orada kelebekler varmış, 2 bin 500 dönüm arazi, kelebek de olur kurt da çakal da. Bu kelebek dediğin sabah doğuyor akşam ölüyor. Bunu yaşatmak bizim elimizde de değil'' diye konuştu. 
     Çalışmalar sırasında yatırımcıların ne çektiklerini anladıklarını belirten Mehmet Yıldırım, ''Alma imkanı olmadığı için ruhsatsız, iskansız yapı ön plana çıkıyor'' dedi. 
     Mehmet Yıldırım, tesislerin Formula yarışı dışında başka yarış ve organizasyonlara da açık olacağını kaydederek, ''Burası boş kalacak değil. Çünkü ben tüccarım, yatırdığımı almaya bakarım. Üyelerim sorar sonra parayı alabildin mi diye...'' şeklinde konuştu. 
     İTO olarak projede zaman zaman yaşanılan zorluklara karşın bulunulan noktadan memnun olduklarını ifade eden Yıldırım, bir soru üzerine, teminat mektubunun alındığını söyledi. 
     Yıldırım, temel atma töreninin 10 Eylül Çarşamba günü Başbakan Recep Tayyip Erdoğan'ın katılımıyla gerçekleşeceğini bildirdi. 
     Orman vasfını yitirmiş arazilerin satışını öngören yasaya ilişkin görüşlerini de açıklayan Yıldırım, ''2B'yi destekliyoruz ama yeniden 2B'lere neden olacak yasaların düzeltilmesini de istiyoruz'' dedi. 
     Toplantıya katılan Türkiye Otomobil ve Motor Sporları Federasyonu Başkanı Mümtaz Tahincioğlu da tesislerin Formula 1 yarışları dışında uluslararası organizasyonlar için de kullanılacağını söyledi. 
     
</TEXT>
</DOC>
