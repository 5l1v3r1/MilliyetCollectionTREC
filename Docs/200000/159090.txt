<DOC>
<DOCNO> 159090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sontur04.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçağın kara kutusu aranıyor... 
</HEADLINE>
<TEXT>

     Trabzon Valisi Aslan Yıldırım, düşen Ukrayna uçağının kara kutusunun bulunması ve deşifresi için Sivil Havacılık Genel Müdürlüğü'nden eleman gönderildiğini bildirdi. 
     Vali Yıldırım, Kırgızistan'ın Bişkek kentinden havalanarak İspanya'nın Zaragoza kentine giden, İspanyol Barış Gücü askerlerini taşıyan Ukrayna'ya ait uçağın saat 04.15'te Trabzon'da görüldüğünü belirtti. 
     Uçağın bir saat önce yakıt ikmali yapacağı konusunda Trabzon Havaalanı yetkililerine bilgi verdiğini ifade eden Vali Yıldırım, ''Uçak yakıt ikmali için kule ile irtibata geçti. İniş için 2 kere alçaldı ancak, inemedi. Daha sonra da uçakla irtibat kesildi'' dedi. 
     Uçakla irtibat kesildikten sonra gerekli çalışmaların başlatıldığını belirten Vali Yıldırım, emekli bir öğretmenin, uçağın düştüğüne dair ihbarda bulunduğunu, bunun üzerine çalışmaların bu bölgede yoğunlaştığını ve uçağın düştüğünün belirlendiğini söyledi. 
     Sivil Havacılık Genel Müdürlüğü'nden kara kutunun bulunması ve deşifresi için eleman gönderildiğini ifade eden Vali Yıldırım, uçağın düşüş nedeniyle ilgili en sağlıklı ve detaylı bilginin, kara kutunun deşifresinden sonra söylenebileceğini söyledi. 
     Vali Yıldırım, uçak, İspanyol Barış Gücü askerlerini taşıdığı için ilgili devletlerin askeri makamlarının Türk askeri makamlarıyla irtibata geçerek Trabzon'a gelebileceklerini de kaydetti. 
     Öte yandan, uçak ile kule arasındaki telsiz görüşmelerinin incelenmek üzere muhafaza altına alındığı bildirildi. 
     
</TEXT>
</DOC>
