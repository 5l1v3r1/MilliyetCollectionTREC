<DOC>
<DOCNO> 169117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/soneko01.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazır giyimciler, ABD kotalarını dolduramıyor... 
</HEADLINE>
<TEXT>

     Türk hazır giyimciler, ABD'ye yaptıkları ihracatta hassas kategorilere ilişkin kotaları doldurmakta zorlanıyor. 
     İstanbul Hazır Giyim ve Konfeksiyon İhracatçıları Birliği İHKİB Başkanı Süleyman Orakçıoğlu, ABD'ye yönelik konfeksiyon ihracatında hassas kategorilerde bu yıl kotaların dolmadığını belirtti. 
     Daha önceki yıllarda siparişler fazla olduğu için kotaların yetmediğini ve kotalarda esneklikler talep ettiklerini, bu yıl tam tersi durum yaşandığını ifade eden Orakçıoğlu, ''Firmalarımız maliyet artışı ve kur nedeniyle fiyat tutturamadığı için Amerika'dan sipariş alamıyorlar değil almıyorlar. İster istemez hassas kategorilerde bu yıl kotalarda bir sıkışıklık olmayacak'' dedi. 
     ABD'ye ihracat yapılan hassas kategori ürünleri arasında örme üst giysiler, basic t-shirt, pantolon, gecelik ve pijama, yatak çarşafları ve suni ipliklerin bulunduğunu açıklayan Orakçıoğlu, şunları söyledi 
     ''Şu anda en hassas kategoride bile doluluk yüzde 50'yi aşmamış durumda. Bunlardan en önemlisi mesela pantolon geçen yıl 2 Temmuz'da kota olarak bitmişti. Gecelik ve pijama Eylül'de, yatak çarşafı Mayıs ayında bitmişti. Bu yıl ise bunlarda hiçbir problem yaşanmayacağı görülüyor.'' Yıl sonuna kadar kotaların dolmasına ilişkin bir iyileşme beklemediğini bildiren Orakçıoğlu, Türkiye'nin ABD'ye 1.5-1.7 milyar dolar hazır giyim ihracatı bulunduğuna dikkat çekti ve ''Göstergeler bu yıl kotaların dolmaması yüzünden 400-500 milyon dolarlık kaybın olacağını ortaya koyuyor'' dedi. 
     
     SİPARİŞ ALMA KAPASİTESİ YÜZDE 50'LERE DÜŞTÜ 
     Bu yılın ilk yarısında enflasyon yüzde 12-13 oranında gerçekleşirken, Euro'da yüzde 6 ve dolarda yüzde 14'lere varan kayıplar yaşandığına dikkat çeken Orakçıoğlu, şöyle dedi 
     ''Kur düşerken, maliyetlerimiz yükseliyor. Şu anda firmalarımız maliyet artışı ile kur arasındaki dengesizlikler yüzünden, fiyat tutturamıyor. Siparişler başka ülkelere kayıyor. Çok büyük emekler sarf ederek kazanılmış pazarlarda siz ayağınıza kadar gelen müşterinin vermek istediği siparişi fiyat tutturamadığınız için alamıyorsunuz. Alıcılar yüzde 5-10 fiyat farkını belki kabullenebiliyorlar ama şu andaki fiyat farkı yüzde 30-40'lara varıyor.'' Bu yıl hazır giyim ihracatında yaşanan artışın Aralık ve Ocak aylarında alınan siparişlerin yüklenmesinden kaynaklandığını ifade eden Orakçıoğlu, ''Mayıs, Haziran ayında ihracatçının sipariş alma kapasitesi yüzde 50-60'lara düştü. Bunun da rakamsal düşüşü Ekim, Kasım ayına yansıyacak'' diye konuştu. 
     Orakçıoğlu, bu yıl hazır giyim ihracatında 2-3 milyar dolarlık kaybın söz konusu olabileceğini bildirdi. 
     İHKİB Başkanı Süleyman Orakçıoğlu, Hazine, Merkez Bankası ile ekonomide karar verici tüm birimlerin biraraya gelip, maliyetler ve kur konusunda ortak politika izlemesi gerektiğini kaydetti. 
     
</TEXT>
</DOC>
