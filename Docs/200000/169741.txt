<DOC>
<DOCNO> 169741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sondun11.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta güvensizlik ortamı tecavüzleri patlattı.. 
</HEADLINE>
<TEXT>

     İnsan Hakları İzleme Örgütü Human Rights Watch , Irak'ın başkenti Bağdat ve diğer kentlerde hüküm süren güvensizlik ortamının tecavüz ve kaçırma vakalarını kolaylaştırdığını bildirdi. 
     Örgüt, yayınladığı 17 sayfalık raporunda, Iraklı kadınlar ve ailelerin korku içinde olduğunu belirterek, ''Bağdat'ta kadınlar ve genç kızlar şimdilerde korku içinde. Birçoğu işe ya da okula gitmekten vazgeçmiş. Kadınların yeni toplumun hazırlanmasına katılımı için güvenliklerinin sağlanması acilen bir öncelik haline getirilmelidir'' yorumunu yaptı. 
     Raporda en az 25 kaçırma ve tecavüz vakasından örnekler verilirken, Irak polisinin bu tür suçlamalara çok az önem atfettiği, Amerikan askeri polisinin ise bunları değiştirmek için şimdiye kadar hiçbir şey yapmadığı belirtildi. 
     Örgüt, Amerikan-İngiliz koalisyonundan, Irak polisinin sorumluluğu alabilme noktasına gelene kadar, kadınlara karşı işlenen suçlar konusunda uzman araştırmacıları devreye sokmasını da istedi. 
     
</TEXT>
</DOC>
