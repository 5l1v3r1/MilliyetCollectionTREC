<DOC>
<DOCNO> 198689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur25.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyeti Zanlı DGM'ye sevk edildi... 
</HEADLINE>
<TEXT>

     İstanbul Emniyet Müdür Yardımcısı Halil Yılmaz, Şişli'deki Beth İsrael Sinagogu'na yönelik bombalı saldırının başlama talimatını verdiği anlaşılan kişinin DGM'ye sevk edildiğini bildirdi. 
     Yılmaz, İstanbul Emniyet Müdürlüğü'nde yaptığı basın açıklamasının ardından, basın mensuplarının sorularını yanıtladı. 
     ''Basına sınırlı bilgi verilmesi ve basında yer alan bazı haber ve görüntülere'' ilişkin sorular üzerine Yılmaz, ''Olması gerekeni, batılı ülkelerde olduğu gibi ilkelerimize bağlı olarak yapacağız. Tabii ki zaman zaman sizler de, biz de zor durumda kalıyoruz'' dedi. 
     Soruşturmanın ayrıntılarını bilmediğini belirten Yılmaz, ''Ben soruşturmayı yapan kişi kadar biliyor olsam, bilen kişinin bilgiyi sınırlandırabilmesi mümkün değil. Kendi görevimi iyi şekilde yapabilmenin gayreti içerisindeyim. Buna sizlerin de katkı sunmanızı istiyorum'' diye konuştu. 
     Yılmaz, ''haberlerin sağlıklı bir şekilde elde edilip kamuoyuna aktarılması sistemini birlikte, fedakarlık yaparak oluşturmak istediklerini'' kaydetti. 
     Emniyet Müdür Yardımcısı Yılmaz, ''Şimdi elde ettiğiniz bilgiler yeterli olmayabilir. Bu konuda sizlerin fedakarlık yapmak, yöneticilerinizin de durumu anlayışla karşılamak ve sistemin oturmasına hep beraber katkı sunmak durumundayız'' dedi. 
     Halil Yılmaz, bugün İstanbul DGM'ye sevk edilen 6 kişi arasında, Beth İsrael Sinagogu ile ilgili istihbarat çalışması yaptığı ve diğer eylemcilerle birlikte olay yerine giderek eylemin başlama talimatını verdiği anlaşılan, bu sabah olay yerinde tatbikat yaptırılan kişinin de bulunduğunu sözlerine ekledi. 
     
</TEXT>
</DOC>
