<DOC>
<DOCNO> 168168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/guncel/gun13.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a gönül veren Çelik Gülersoy'un vasiyeti yerine getirildi 
</HEADLINE>
<TEXT>
Ölünce hatırlandı 
     SERHAT OĞUZ İstanbul 

     İstanbul'a gönül veren Çelik Gülersoy 73 , hayat verdiği köşkleri elinden alanların da gözyaşlarıyla uğurlandı. Gülersoy, Recep Tayyip Erdoğan'ın Büyükşehir Belediye Başkanlığı döneminde kaybettiği köşklerine Ali Müfit Gürtuna döneminde de kavuşamadı. 
     Ve dünkü cenaze töreninde Gürtuna, "Daha yakın bir çalışma ortamına girecektik, ama ömrü vefa etmedi. Kaybı acı oldu" dedi. 
     Pankreas kanserine yenik düşen Gülersoy için ilk tören, 38 yılını verdiği Türkiye Turing ve Otomobil Kurumu'nda yapıldı. Türk Bayrağı'na sarılı naaşı önünde saygı duruşunda bulunulurken, bazı yakınları gözyaşlarını tutamadılar. Kurum Başkan Vekili Ferit Epikmen, Türkiye'nin bir vatanseverini, İstanbul'un da sevgilisini kaybettiğini söyledi. 
     Şişli Belediye Başkanı Mustafa Sarıgül, sağlığında adına bir park yaptırmak istediği Gülersoy'un bunu kabul etmediğini belirterek, şimdi büyük bir parkı onun adına düzenleyeceklerini söyledi. 
     
     'Çalışacaktık, ömrü yetmedi' 
     Fikret Gülersoy ise kardeşinin çok haksızlıklara uğradığını ve engellendiğini, bundan dolayı kalbinin kırık öldüğünü kaydetti. 
     Teşvikiye Camii'nde kılınan cenaze namazına ise, İstanbul Valisi Muammer Güler, İstanbul Büyükşehir Belediye Başkanı Ali Müfit Gürtuna, yakınları ve sevenleri katıldı. Gürtuna, Gülersoy'un sağlığında üretebilen nadide insanlardan ve tam bir İstanbul beyefendisi olduğunu belirterek, "Kaybı, İstanbul için bir kayıptır. Daha yakın bir çalışma ortamına girecektik, ama ömrü vefa etmedi. Kaybı acı oldu" dedi. 
     Gülersoy, Kilyos Demirciköy Mezarlığı'nda annesinin yanına defnedildi. 
     

</TEXT>
</DOC>
