<DOC>
<DOCNO> 159992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sonspo02.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Collina ''Terim İtalya'da büyük işler yaptı'' 
</HEADLINE>
<TEXT>

     Dünyaca ünlü futbol hakemi Pierluigi Collina, Roma'daki Yabancı Basın Merkezi'nde ''2002 yılının En İyi Atleti'' ödülünü aldı. 
     Ödül töreni için Roma'daki Yabancı Basın Merkezi'nde düzenlenen gecede gazetecilerin sorularını yanıtlayan Collina, ''Kariyerimde, dünyanın her yerinden birçok ödül aldım, ama hiçbir zaman en iyi atlet ödülünü almadım. Bu yüzden çok memnunum. Çünkü bu hakemlerin gerçekten bir atlet gibi çalıştıklarını ve buna layık olduklarını gösteriyor'' dedi. 
     Juventus-Milan arasında yapılan Şampiyonlar Ligi finalini izlediğini ve özelikle ilk yarı büyük zevk aldığını anlatan Collina, Alman hakem Marko'nun da çok iyi bir yönetim sergilediğini kaydetti. 
     Dünya çapında bir hakem olmasından dolayı birçok reklam filminde oynayan İtalyan hakem, ilk reklam filmini yardım amaçlı bir kampanya için çevirdiğini ve hakemlerin reklamlarda yer almasının normal olduğunu söyledi. 
     Aynı zamanda finans danışmanı olan Collina, İtalyan futbolunun yaşadığı ekonomik krizle ilgili olarak da, ''Birkaç İtalyan kulübü zaten bazı adamlar atmaya başladı. İtalyan Futbol Federasyonu da bu konuda ciddi çalışıyor. Futbol dünyasını kurtarmak için katedilmesi gereken yol kesinlikle bu'' açıklamasında bulundu. 
     Collina daha sonra, ''Sizce Fatih Terim İtalya'da bir kez daha antrenörlük yapabilir mi '' sorusuna, ''Fatih Terim, İtalya'da çok iyi işler yaptı. Gerek Fiorentina'da gerek Milan'da. Futbol artık çok global. İtalyan antrenörler Türkiye'ye gidiyor. Türk futbolcular İtalya'ya geliyor...'' cevabını verdi. 

     
</TEXT>
</DOC>
