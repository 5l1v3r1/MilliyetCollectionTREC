<DOC>
<DOCNO> 169779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/soneko22.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Vehbi Koç'un damadı Erdoğan Gönül vefat etti... 
</HEADLINE>
<TEXT>

     Koç Topluluğu kurucusu Vehbi Koç'un damadı ve Koç Holding A.Ş. Yönetim Kurulu Üyesi Erdoğan Gönül 70 , vefat etti. 
     Vehbi Koç'un kızı ve Koç Holding A.Ş. Yönetim Kurulu Üyesi Sevgi Gönül ile evli olan Erdoğan Gönül, Koç Holding A.Ş. Yönetim Kurulu Üyeliği görevini sürdürüyordu. 
     Bir süredir kanser tedavisi gören Gönül, bu sabah Amerikan Hastanesi'nde hayatını kaybetti. 
     
     CENAZE TÖRENİ CUMA GÜNÜ 

     Erdoğan Gönül'ün cenazesi, 18 Temmuz Cuma günü İstanbul'da toprağa verilecek. 
     Koç Holding'den yapılan açıklamaya göre, Erdoğan Gönül için Cuma günü ilk olarak saat 10.30'da Koç Holding Nakkaştepe tesislerinde bir tören düzenlenecek. 
     Gönül'ün cenazesi, aynı gün Teşvikiye Camii'nde kılınacak öğle namazının ardından Zincirlikuyu Mezarlığı'na defnedilecek. 
     
     GÖNÜL'ÜN ÖZGEÇMİŞİ 

     1933 yılında doğan Erdoğan Gönül, iş hayatına 1959 yılında Koç Topluluğu şirketlerinden Otosan A.Ş.'de İstihsal Kontrol Müdürü olarak başladı, 1962 yılında merhum Vehbi Koç'un kızı, Koç Holding Yönetim Kurulu Üyesi Sevgi Gönül ile evlendi. 
     Koç Topluluğu'nda 44 yıl süren hizmeti boyunca Türk otomotiv sanayinin ve özellikle Otosan A.Ş.'nin gelişmesine katkılar sağlayan Gönül, Otosan'da 1963-1974 yılları arasında Genel Müdür Yardımcılığı, 1974-1986 yılları arasında ise Genel Müdürlük görevlerinde bulundu. 
     27 yıl görev yaptığı Otosan'daki başarılı hizmetlerinin ardından 1986 yılında Koç Holding A.Ş. Otosan Grubu Başkanlığı'na atanan Gönül, 1992-1994 yılları arasında Otosan Grubu Başkanlığı ve vefatına dek Koç Holding Yönetim Kurulu Üyeliği görevini yürüttü. 
     Koç Holding'in açıklamasında, ''Deniz ve klasik otomobil tutkusunun yanı sıra geniş dost çevresi olan Erdoğan Gönül, esprileri ve sevecenliği ile gönlümüzde yaşamaya devam edecektir'' denildi. 
     
</TEXT>
</DOC>
