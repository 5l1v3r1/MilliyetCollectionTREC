<DOC>
<DOCNO> 152994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/soneko21.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı Cansızlar Bütçenin yarısına yakını faize gidiyor 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, ''Bütçenin yarısına yakın bölümü faize gidiyor. Dolayısıyla faizle mücadele yöntemlerini yeni baştan düşünmemizde büyük yarar var'' dedi. 
     Cansızlar, Ekonomi Muhabirleri Derneği EMD üyeleri ile yaptığı sohbet toplantısında, yüksek reel faizin ulusal bir sorun haline geldiğini belirtirken, Türkiye'nin, Arjantin, Meksika, Brezilya gibi benzer konumundaki ülkelere göre en yüksek reel faizi verdiğine dikkati çekti. 
     Merkez Bankası'nın gecelik fonlama faizini yüzde 41'e indirdiğine, ancak bunun bileşik yıllk faizinin yüzde 50.6'ya geldiğine işaret eden Cansızlar, şöyle devam etti 
     
     REEL FAİZDE TÜRKİYE BAŞI ÇEKİYOR 

     ''Enflasyonda TÜFE'de hedef yüzde 20, reel faiz yüzde 25.5. Bizimle aynı kategoride olan Arjantin'de gecelik fonlama maliyeti yüzde 19, en yüksek Brezilya'da yüzde 26.5, Meksika'da yüzde 8.4, Türkiye'de 41... Reel faize baktığınızda bu kadar yüksek faiz veren ülke yok.'' Savaş, doğal afetler gibi olağanüstü dönemlerde, ''piyasada oluşan yüksek faizin köpüğünün alınması'' açısından Merkez Bankası ve Hazine'nin, IMKB bünyesindeki Tahvil Bono Piyasası'sında kesin alım-satım pazarında işlem yapmasının yararlı olacağı görüşünü açıklayan Cansızlar, bunun için herhangi bir mevzuat değişikliği gerekmediğini, piyasaya doğrudan müdahale de sayılmayacağını söyledi. 
     Hazine'nin daha profesyonel ''dealing room benzeri'' bu piyasaları yakından izleyerek, gerektiğinde alım satım işlemlerine girmesinde büyük yarar olduğunu vurgulayan Cansızlar, şunları kaydetti. 
     ''Zaman zaman bu tür piyasalarda köpükler oluşur. O köpüğün alınması, gerçek fiyatın belirlenmesi açısından yarar var. Yoksa hazine borçlanmasından birkaç gün önce köpük yaratılıp, referans faiz olarak orda oluşan faizi borçlanma maliyeti olarak dikkate almak, ülke açısından da zarar verici olur. Çünkü bunun yükü vatandaşların üzerinde kalıyor. Bütçenin yarısına yakın bölümü faize gidiyor. Dolayısıyla faizle mücadele yöntemlerini yeni baştan düşünmemizde büyük yarar var. 
     Borçlanıyorsanız, borcun bir maliyeti var. Hazine bu maliyeti dikkate almadan, istediğim gibi borçlanırım mantığında olmaması lazım. Bu, basında yazıldığı gibi sopa göstermek değil. Fakat siz borçlanıyorsunuz, maliyetler sizin dışınızda olşuyor. Böyle bir borçlanma felsefesi yanlış olsa gerek, çünkü siz olayın tarafısınız. Borç vericisiniz. O bakımdan gerektiğinde piyasadan kağıtları satın alacaksınız, gerektiğinde de satacaksınız, piyasayı regüle edeceksiniz. Yoksa piyasanın içine girip manipüle etmek değil. Dövize nasıl zaman zaman müdahale ediliyor, aynı şekilde faizlerin çok aşırı, gereksiz dalgalandığı dönemlerde biz burada varız demesinde büyük yarar var.'' 
     
     MALİ PİYASALAR ÜST KURULU 

     SPK Başkanı Doğan Cansızlar, BDDK ile SPK'nın birleştirilmesi niyetiyle ilgili soruyu yanıtlarken de, ''bu birleştirmenin, Türkiye'nin gerçeklerine uygun olmayacağı'' görüşünü dile getirdi. 
     Kamu Yönetimi Reform Tasarısı Taslağı'nda ''BDDK ile SPK'nın birleştirilebileceğinin'' öngörüldüğünü hatırlatan Cansızlar, gelişmiş ve gelişmekte olan bazı ülkelerde, İngiltere'de Japonya'da, bazı eski Doğu Bloku ülkelerinde, bu tür birleştirilmiş üst mali kurul örneklerinin bulunduğuna dikkati çekti. 
     Uluslararası düzeyde yapılan toplantılarda bu konunun tartışıldığını anlatan Cansızlar, ''bu tür piyasa düzenleyicilerinin birleştirilmesinde, tek çatı altında toplanmasında çok sorunlar yaşandığı, hantal bir sisteme dönüştüğü, bürokratik bir yapı oluştuğu, bu konunun her ülkenin koşullarına göre ayrı değerlendirilmesi gerektiğinin'' ortaya konduğunu kaydetti. 
     Türkiye'de de mali piyasaların bankacılık, sermaye piyasası ve sigortacılık olmak üzere üç sektörden olştuğunu, SPK'nın 21 yıllık, BDDK'nın 2-3'lık olduğunu, sigortacalğın da Hazine bünyesinde bulunduğunu hatırlatan Cansızlar, şöyle devam etti 
     ''Böyle gelişmişlik düzeyi açısından farklı üç sektörü yanyana getirdiğinizde, uzmanlaşma anlamında, çıkar çatışmalarını engellleme anlamında pek uygun olacağını tahmin etmiyorum. Birleştirilmiş bir yapının Türkiye gerçeklerinde pek uygun olacağını sanmıyorum. Bankacılık, devlet borçlarının çok yüksek olması nedeniyle, çok dominant bir konumda. Sigortacılık yeni gelişiyor. Eşit olmayan parçalardan oluşan şeyi birleştirmek, sakıncalı olur.'' Cansızlar, faktoring, finansal kiralama gibi bankacılıkla ilgili birimlerin BDDK'ya gitmesinin yararlı olacağını, IMF'ye verilen niyet mektubunda bu konunun öngörüldüğünü belirtirken, ''Eğer ayrı bir üst kurul kurulmayacaksa, sigortacılığın, fon yönetimi olması nedeniyle, SPK ile birlikte yürütülmesinde yarar var. Hazine bünyesinde kalması pek olumlu değil'' dedi. 
     
     ZORUNLU TASARRUF ÖDEMELERİ 

     SPK Başkanı Doğan Cansızlar, ''Zorunlu Tasarruf''taki nema ödemelerinde sermaye piyasası enstrümanlarının kullanılabileceğine de işaret etti. 
     Hazine arazilerinin bu amaçla kullanılabileceğini belirten Cansızlar, şöyle konuştu 
     ''Nema alacak tasarruf sahiplerine, ilgili enstrümanları da sunmak lazım. İlla nakit para değil, sermaye piyasası araçlarından bir demetin de kendilerine opsiyonel olarak sunulması lazım. Özelleştirme kapsamındaki hisse senetlerinden verilebilir, yatırım fonu kurulabilir, Onların katılma belgesi verilebilir, gayrimenkul yatırım ortaklığı kurulabilir. Bu hisse senetleri ve katılma belgelerine sahip olanlar, isterlerse bunu peşin paraya çevirebilirler, isterlerse beklerler. Sermaye piyasalarında, mali sektörlerde hiç bir zaman nakit parayla iş yapılmaz. Finans mühendisliği diye birşey var. Çeştli enstüremnaları devreye sokmak lazım. Hazine arazileri u amaçla kullanılabilir. Emekli olacak memurların emekli ikramiyelerinin mahsubu da yapılabilir.'' KARDEMİR ile ilgili incelemelerin devam ettiğini belirten Cansızlar, aracı kurumlarla ilgili denetimlerin, incelemelerin uzun sürmesinin de normal olduğunu kaydederken, yakın denetim ve tavizsiz uygulamalar sayesinde, son iki krizde bu sektörde aşırı bir dalgalanma olmadığına dikkati çekti. 
     Cansızlar, ''Aracı kuruluşlarla ilgili münferit olayların tamamen sektöre yansıtılması doğru değil, her sektörde bu tür münferit olaylar olur. Aracı kuruluşlarla ilgili denetimler devam ediyor, herhangi bir sıkıntı yok'' dedi. 

     
</TEXT>
</DOC>
