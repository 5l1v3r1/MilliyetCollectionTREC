<DOC>
<DOCNO> 175823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/spor/aspo.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
HÜZÜNLERİ EVDE BIRAKTI 
</HEADLINE>
<TEXT>

   CSKA Sofya maçından önce annesinin ölümünü öğrenen ve kampta gözyaşlarına boğulan Batista'nın, Terim'in uyarısına rağmen, sahaya çıkması tüm takıma örnek oldu 
      HALİL ÖZER 

   
   Haber öğlen geldi 
   GALATASARAY, önceki günkü CSKA Sofya maçı öncesi ve sonrası dramla zaferi bir arada yaşadı. Florya'da çarşamba günü yapılan kamp sırasında takımda bulunan tüm futbolcular karşılaşma saatini bekliyorlardı. Öğle saatlerinde Batista odasında dinlenirken, birden cep telefonu çaldı. Arayan Rio De Janerio'dan bir akrabasıydı. Konuşma çok kısa sürdü ve Brezilyalı futbolcu telefonu bırakıp, hıçkırıklarla ağlamaya başladı. 
   
   Herkes şoke oldu 
   BATİSTA'NIN sesini duyan arkadaşları hemen odaya doldu. Arkasından Fatih Terim de geldi. Yıldız oyuncu hem ağlıyor, hem de annesinin öldüğünü söylüyordu. Bir anda herkes buz gibi oldu. Fatih Terim odayı boşalttıktan sonra Batista'ya "Oğlum bu maçta oynama, hemen Brezilya'ya git" dedi. Ancak Galatasaraylı futbolcu hiç düşünmeden gözyaşları içinde "Hayır mutlaka oynayacağım"dedi. Terim, Batista'ya sarılıp öptü. 
   
   Tek tek öptüler 
   SOYUNMA odasında suratlar asıktı. Batista gözyaşlarını silmiş, formasını giyerken, futbolcular yanına gelip, tek tek onu öptü, "Hepimiz annen ve senin için oynayacağız" dedi. Terim de maç bitiminde Batista'ya "Seninle gurur duyuyorum" diyerek duygularını ifade etti. Brezilyalı oyuncu maçtan sonra uçağına bindi ve yönetimin cebine koyduğu harçlık ile annesine son görevini yapmak üzere ülkesine gitti. 
   
   Rol arkadaşı Kaptan Bülent    Frank de Boer, defansta tecrübeli oyuncuyla daha iyi anlaştığını açıkladı 
   
   'İşini biliyor' 
   CİM - Bom'un savunmadaki yıldızı Frank de Boer, Bülent Korkmaz'a övgüler yağdırırken, tecrübeli oyuncuyla daha iyi anlaştığını açıkladı. De Boer, Bülent'in yıllardır Galatasaray savunmasının yükünü çektiğini belirterek, "Ne yapacağını çok iyi biliyor. Birlikte oynadığımız zaman çok iyi anlaşıyoruz. CSKA maçında da bunu en iyi şekilde gösterdik" diye konuştu. 
   
   Fener sevinci 
   GALATASARAY - Fenerbahçe rekabetinin havasına kısa sürede giren başarılı oyuncu, ezeli rakiplerinin ilk maçta İstanbulspor'a yenilmesinin sevindirici olduğunu dile getirdi. Frank de Boer şunları söyledi "Galatasaray'a geldiğim için çok mutluyum. İlk başlarda biraz sıkıntılar yaşadık. Ancak her geçen gün daha iyi gidiyoruz. Yakında herşey daha güzel olacak." 
   
   Hakkını veriyor ama    CSKA Sofya maçında oynadığı başarılı futbolla yeniden eski günlerine dönen Hasan Şaş ilginç açıklamalar yaptı. Formasının hakkını vermek için elinden geleni yaptığını söyleyen yıldız futbolcu, hakkının ne kadar olduğunu bilmediğini söyledi. Hasan, "Boş mukaveleye imza attım ve bugüne kadar alacağım parayı hiç sormadım. Sofya maçında ne kazandım haberim yok" dedi. 
   
   
</TEXT>
</DOC>
