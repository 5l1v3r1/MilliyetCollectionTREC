<DOC>
<DOCNO> 179492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sondun08.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Straw eski telden çalmaya devam ediyor... 
</HEADLINE>
<TEXT>

     İngiltere Dışişleri Bakanı Jack Straw, son şiddet olaylarının ardından İngiltere ve ABD'nin Irak'ta kontrolü kaybettiğini inkar etti. 
     Straw, BBC televizyonuna dün verdiği demeçte, Irak'ın güneyindeki Necef kentinde cuma günü düzenlenen ve Irak İslam Devrim Yüksek Konseyi lideri Muhammed Bagır El Hekim'in de aralarında bulunduğu 125 kişinin ölümüyle sonuçlanan saldırıyı ''gerçekten korkunç'' diye nitelendirdi ve koalisyonun hiçbir şeyi ''yüzüstü bırakmadığını'' söyledi. 
     Ağustos ayının Irak'ta güvenlik bakımından çok kötü bir ay olduğunu belirten Straw, Amerikan ve İngiliz birliklerine yönelik saldırılarla 19 Ağustos'da Bağdat'taki BM binasına yönelik saldırının istisnai olduğunu ve Irak'ta normal yaşama dönülmesini sabote etme amaçlı olduğunu kaydetti. 
     Kesin kanıt olmamasına karşın bu terör eylemlerinin devrik Irak Devlet Başkanı Saddam Hüseyin'e bağlı güçlerle suç çeteleriyle hareket eden ve ülkeye sızan dış unsurların eylemi olduğunu düşündüklerini ifade eden Straw, BM'nin Irak'taki rolünün güçlendirilmesine yönelik yeni karar tasarısı konusunda uzlaşılacağına da inandığını belirtti. 
     
</TEXT>
</DOC>
