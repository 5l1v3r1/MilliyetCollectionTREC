<DOC>
<DOCNO> 158170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/yasam/yas06.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Örümcek Adam'ı Metin yaratacak 
</HEADLINE>
<TEXT>

Amerika'da görev yapan Türk bilim adamı Metin Sitti, düz yüzeye kolayca tutunmayı sağlayan tüyleri laboratuvarda geliştirdi 
     ŞENOL ÇALABAKAN Frankfurt 

     Amerika'daki Berkeley Üniversitesi'nde görevli Metin Sitti adlı Türk bilim adamı, 'Örümcek Adam'lar yaratmaya hazırlanıyor. İngiltere'de yayımlanan New Scientic dergisinin haberine göre Sitti, el ve ayaklarındaki milyonlarca tüy sayesinde düz yüzeye rahatlıkla tutanabilen Gecko isimli tropikal kertenkele türünün sahip olduğu tüyleri yapay olarak geliştirdi. 
     
     Şimdilik birkaç kilo 
     Elektrik ve bilgisayar bölümünde Prof. Ronald S. Fearing ile çalışan Sitti, döküm yöntemiyle elde edilen "polymer" tüylerin şu an için bir insanı kaldıracak güçte olmadığını belirtti. Tüylerin şimdilik birkaç kilo kaldırabildiğini belirten Sitti, denemeleri sürdürdüğünü kaydetti. Boğaziçi Üniversitesi Elektronik Mühendisliği mezunu Sitti'nin tüylere direnç kazandırması halinde, insanlar özel giysilerle her yüzeye tutunabilecek. 
     Gecko kertenkelesinin el ve ayaklarında binlerce demet halinde milyonlarca tüy bulunuyor. Geçen yıl Kellar Autumn liderliğindeki bir ekip, Gecko kertenkelesinin "zayıf intermoleküler güce" sahip küçük yastıkçıklar sayesinde her yüzeye tutunabildiklerini saptamıştı. 
     
     

</TEXT>
</DOC>
