<DOC>
<DOCNO> 161716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur08.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Son viraj dönülürken ÖSS önerileri... 
</HEADLINE>
<TEXT>

     Öğrenci Seçme Sınavı'na ÖSS bir hafta kala heyecan artarken, üniversite adaylarının kendilerine güvenip olumlu düşünerek, iyi bir moral hazırlıkla gerçek güçlerini sınava taşıyabilecekleri bildirildi. 
     MEF Dershaneleri Rehberlik ve Araştırma Birimi Müdürü Erdem Kaya, ÖSS'de uzun bir hazırlık maratonunun sonuna gelindiğini belirtti. 
     Kalan sürede fiziksel ve moral olarak sınava hazır olmalarının adayları başarıya taşıyacağını ifade eden Kaya, ''Son haftayı tekrarlar, sınav provaları, eksikleri giderecek çalışmalar ile tamamlayın. Bilgi bakımından yaptığınız hazırlığı, moral olarak da iyi bir noktaya getirerek, istenilen sonucu alacaksınız'' diye konuştu. 
     
     BİR HAFTA KALA 
     Kaya, kalan zaman diliminde sınava hazırlık için adaylara şu önerilerde bulundu 
     ''Öncelikle sınav sözcüğünün sizde yarattığı negatif çağrışımların yerine, sınavın sadece bir ölçme yöntemi olduğunu, hayatın sonu olmadığını düşünün. 
     Kendinize güvenip olumlu düşünerek bu dönemi iyi bir moral hazırlıkla geçirirseniz, gerçek gücünüzü sınava taşıyacaksınız. 
     Kalan süre içinde öğrendiğiniz bilgileri pekiştirerek, süreniz elverdiğince deneme sınavları yapın. 
     Bu dönemde dengeli beslenin. Sınav günü zinde olmanızı etkileyecek olan uyku düzeninizi önceden oluşturun. Fazla yorucu olmayan egzersizler, derin ve dinlendirici nefes açma hareketleri yapın. 
     Sınava giriş belgeniz geldiğinde son güne bırakmadan sınava gireceğiniz yeri gidip görün. 
     Bu dönemde bir heyecan ve hafif bir geriliminiz olabilir. Bu performansınızı sergilemenize katkıda bulunacak bir uyarıcı duygudur. Heyecanı kendinize yasaklamamalısınız. Bunu, sınava girecek diğer öğrencilerin de yaşadığı doğal bir durum olarak görmelisiniz.'' Kaya, adayların sınavdan bir gün öncesini de diğer günler gibi sürdürmelerini isteyerek, günü pozitif elektrik aldıkları kişilerle açık havada dinlenerek, eğlenerek geçirebileceklerini söyledi. 
     Adaylara, sınav öncesi gece çok geç olmayan bir saatte uyumalarını öneren Kaya, bir süre uyku tutmamasının da doğal olduğunu belirtti. 
     
     SINAV GÜNÜ 
     Kaya, sınav günü yapılması gerekenleri ise şöyle sıraladı 
     ''Sınav günü biraz daha erken kalkıp dengeli bir kahvaltı yapın. Sınav belgelerinizi kontrol ederek yanınıza alın. 
     Kafanızda sınava ilişkin senaryolar yaratmadan 'Bu sınav gibi onlarca sınava girdim, bu da nihayet bir sınav, elimden geleni yapacağım' deyin. 
     Sınav öncesi başkalarıyla sınavla ilgili konuşmayın. 
     Dağıtılan cevap kartındaki bilgilerin size ait olup olmadığını kontrol edin. Yazılması ve kodlanması gereken yerleri yazıp kodlayın. 
     Heyecanlanırsanız bunun doğal olduğunu ve her adayın benzer duygular yaşadığını hatırlayın. 
     Soru kitapçıkları dağıtıldıktan sonra kitapçık türüne dikkat edin ve yanıt kağıdındaki ilgili yerleri kodlayın. Soru kitapçığının kapağındaki ad, soyad ve ÖSYM no bölümlerini doldurun, kitapçığın sayfalarını kontrol edip eksik, hatalı sayfa olup olmadığına bakın. 
     Sınava güçlü olduğunuz bölümden başlayın. Her soruya gerektiği kadar zaman ayırın. Yanıtından emin olmadığınız soruları boş bırakıp turlayarak sonra bakmaya çalışın. Bir soru ile aşırı zaman kaybetmeden diğerine geçmeye çalışın. Soru ile inatlaşmayın. 
     Yanıtlarınızı tamamladıktan sonra, yanıt kağıdında kodlamanız ve doldurmanız gereken yerleri bir kez daha kontrol edin. Zamanınız varsa boş bıraktığınız ve yanıtından tam emin olmadığınız sorulara bir kez daha göz atın.'' 
     
</TEXT>
</DOC>
