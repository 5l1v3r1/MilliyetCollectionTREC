<DOC>
<DOCNO> 173114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/siyaset/siy04.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Vetoya 110 imza 
</HEADLINE>
<TEXT>

   Sezer'in olası vetolarına karşı Erdoğan önlemlerini artırdı. Erdoğan, Meclis'i olağanüstü toplamak için milletvekillerinden 110 imza toplattı 
      ABDULLAH KARAKUŞ Ankara 

   
   Başbakan Recep Tayyip Erdoğan, Cumhurbaşkanı Ahmet Necdet Sezer'in 7. Uyum Paketi ve orman arazilerine ilişkin anayasa değişikliğini veto etmesi halinde TBMM'nin olağanüstü toplanması için, AKP milletvekillerinden tatile çıkmadan önce 110 imza toplattırdı. 
   Hükümetin büyük önem verdiği yasaların Çankaya Köşkü'nden geri dönmesi halinde Meclis'i olağanüstü toplamayı kararlaştıran ve 110 imzayı tamamlayan Erdoğan, kurmaylarıyla yaptığı değerlendirmede de, 7. Uyum Paketi'nin mutlaka çıkması gerektiğini söyledi. 
   
   Pepe, Sezer'e gitti 
   Avrupa'dan da paketle ilgili övgü aldıklarını dile getiren Erdoğan, vasfını yitirmiş orman arazilerinin satışına ilişkin anayasa değişikliği konusunda ikna etmek için de Çevre ve Orman Bakanı Osman Pepe'yi Sezer'e gönderdi. Yarım saat süren görüşmede Pepe, hükümetin görüş ve düşüncelerini anlatırken, hedeflenen geliri Sezer'e iletti. 
   Erdoğan tatile giden milletvekillerinden de, orman arazileriyle ilgili değişiklik için referandum kulisi yapmalarını istedi. Anayasa değişikliğinin referanduma gitmesi olasılığını dikkate alan Erdoğan, vatandaşlara bu değişikliğin öneminin ayrıntılı olarak anlatılması talimatı verdi. Milletvekillerinin de seçim bölgelerine giderek, "Türkiye ekonomisinin düze çıkması için 25 milyar dolar gelir beklenen orman arazilerinin satışının mutlaka gerçekleşmesi gerektiği" üzerinde duracağı kaydedildi. 
   
   
</TEXT>
</DOC>
