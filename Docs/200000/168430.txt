<DOC>
<DOCNO> 168430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/yasam/yas06.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanınmamış gençlerin romanı 
</HEADLINE>
<TEXT>

Perihan Mağden'in 'İki Genç Kızın Romanı' adlı kitabını filme çekecek olan Kutluğ Ataman, Handan ile Behiye'yi 'ünsüzler' arasında arıyor 
     PINAR AKTAŞ İstanbul 

     Karanlık Sular' ile 'Lola ve Bilidikid' filmlerini yazıp yöneten Kutluğ Ataman, Perihan Mağden'in 'İki Genç Kızın Romanı' adlı kitabını sinemaya aktarmaya hazırlanıyor. Baş karakterler Handan ve Behiye'yi tanınmış isimler oynamayacak. Bu iki karakter, yaklaşık 300 genç kızla yapılan deneme çekimleriyle belirlenecek. 
     
     Bilinmeyen yüzler 
     Yalan Dünya yapım şirketinin imzasını taşıyacak olan 'İki Genç Kız' adlı filmin ana karakterleri Handan ve Behiye'yi bulmak için casting ajanslarından ve gazetelerde filmle ilgili yayımlanan haberlerden faydalanıldı. Önceki gün başlayan çekimlerin ilk gününde 50'yi aşkın genç kız denendi. 14 Temmuz'a kadar sürecek olan çekimler sonucunda, isim yapmamış iki genç kız, filmin başrol oyuncusu olacak. 
     Ataman, 16-18 yaşlarında kızlar aradıklarını belirterek, "Öyle bir oyuncu olur ki, hiç uymadığı halde alır götürür. Karizma arıyorum" diyor. Ataman, "Geçenlerde Perihan Mağden, Üsküdar-Beşiktaş vapurunda bir kıza rastlamış. Demiş ki 'Bu tam Behiye'. Ama henüz karar vermedik" diye konuşuyor. 
     
Kızlar çekimde      Deneme çekimine katılan genç kızlardan Mimar Sinan Üniversitesi Tiyatro Bölümü mezunu olan Ayça Aykut 24 , "İstiklal Caddesi'nde yürürken bir arkadaşımı gördüm. 'Perihan Mağden'in kitabına film çekiliyormuş. Küçük gösteren kızlar aranıyormuş' dedi. Ben de başvurdum" diyor. 
     Kendisini teşvik eden babası Sait Polat'la Kocaeli'nden gelen İlknur Polat 20 ise "Ciddi bir şeyler yapmak istiyorum. O yüzden geldim" dedi. 
     

</TEXT>
</DOC>
