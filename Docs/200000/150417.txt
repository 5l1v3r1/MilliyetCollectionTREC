<DOC>
<DOCNO> 150417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun17.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan, Irak'ın yeniden yapılanması için taslak yayınladı 
</HEADLINE>
<TEXT>

     AB Dönem Başkanı Yunanistan, AB'nin Irak'ın savaş sonrası yeniden yapılanması çalışmalarında BM'nin önemli rol oynaması talebini dile getiren taslak bildiri yayınladı. 
     İspanya, İngiltere, Almanya ve Fransa'nın, dün gayrı resmi AB zirvesi ve genişleme imza töreni için biraraya gelen AB liderleri nezdindeki temasları sonucu, 15'lerin Irak'ta savaş sonrası dönemi konu alan bir açıklama yapma kararı aldıkları ve hazırlanan taslak bildirinin, günün ilerleyen saatlerinde AB liderlerinin onayına sunulacağı açıklandı. 
     Taslak bildiride, BM'nin Irak halkının kendi kendisini yönetme sürecinde merkezi rol oynaması gerektiği vurgulandı. 
     Irak'a komşu ülkelerin Irak'ın ve bölgenin istikrarının korunmasına destek vermeleri istenen bildiride, AB'nin Irak'ın yeniden yapılanması çerçevesinde siyasi ve ekonomik alanlarda önemli rol oynama taahhüdünü tekrarladığı kaydedildi. 
     Washington'da yapılan G-7 toplantısında alınan ''uluslararası finans kuruluşlarının Irak'ın yeniden yapılanması çalışmalarına katılmaları'' kararının çok olumlu karşılandığı belirtilen bildiride, BM Genel Sekreteri Kofi Annan'ın Irak için özel temsilci atama kararının da BM'nin Irak'taki, başta insani yardımın koordine edilmesi olmak üzere, çalışmalara katılımını güçlendirmesi açısından olumlu bulunduğu ifade edildi. 
     AB'nin, bölgesel istikrar çerçevesinde İsrail ile Filistin arasında barış sağlanması konusunda aldığı yükümlülüğün teyit edildiği bildiride, bunun için 4'ler tarafından hazırlanan yol haritasına belirlenen zaman dilimleri içinde uyulmasının gereği dile getirildi. 
     
     CHİRAC'IN AÇIKLAMASI 
     Bu arada, Fransa Cumhurbaşkanı Jacques Chirac, BM'nin Irak'ın yeniden yapılanmasında ve bölge istikrarının korunması çalışmalarında merkezi rol oynaması gerektiği kanısında olduğunu söyledi. 
     Chirac, BM Genel Sekreteri Annan ile bu sabah Atina'da yaptığı görüşmenin ardından, Fransa'nın meseleleri pragmatik bir bakış açısıyla ele aldığını belirtti. 
     Chirac, gazetecilerin, ''Irak'ı işgal eden güçler olarak nitelediği ülkelerle nasıl işbirliği yapacağı'' sorusuna ise ''İşbirliği yönteminin BM tarafından belirleneceği'' yanıtını verdi. 
     ABD Başkanı George Bush'un Irak'a uygulanan yaptırımların kaldırılması çağrısını da sorular üzerine değerlendiren Chirac, Fransa'nın bunu uzun zamandan beri istediğini söyledi. 
     





</TEXT>
</DOC>
