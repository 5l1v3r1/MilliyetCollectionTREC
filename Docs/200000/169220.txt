<DOC>
<DOCNO> 169220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/siyaset/siy02.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
5 bakana Yüce Divan yolu 
</HEADLINE>
<TEXT>

Batan bankalarla ilgili zamanında önlem alınmaması nedeniyle Taner, Uluğbay ve Önal, Banco Turco Romano operasyonu için de Özkan ve Yalova hakkında Meclis soruşturması istendi 
     SALİHA ÇOLAK Ankara 

     TBMM Yolsuzlukları Araştırma Komisyonu, batan bankalarla ilgili olumsuz raporlara rağmen zamanında önlem alınmaması nedeniyle eski bakanlar Güneş Taner, Hikmet Uluğbay ve Recep Önal Kamuran Çörtük'e ait Banco Turco Romano'nun kurtarılması için 25 milyon dolar aktarılması operasyonu nedeniyle de Hüsamettin Özkan ile Yüksel Yalova hakkında Meclis soruşturması istedi. 
     
     Zarar bile bile büyütüldü 
     Komisyonun dünkü toplantısında bankacılık alt komisyonu raporunun görüşmelerine devam edildi. Fona devredilen bankalarla ilgili raporları görüşen komisyon, İnterbank, Etibank, Yaşarbank, Eskişehir Bankası, Sümerbank, Egebank ve Yurtbank'ın batışa gittiğini gösteren raporlara rağmen zamanında müdahale edilmediğini ve fon garantisi kapsamında devletin karşılamak durumunda kaldığı zararın bile bile büyütüldüğünü tespit etti. 
     Egebank'a ilişkin raporda 31.12.1998 itibariyle 115 trilyon lira zararda olan bankanın bu tarihlerdeki müfettiş raporlarının dikkate alınmayarak bankaya müdahalede bulunulması nedeniyle 21.12.1999'da zararın 640 trilyon liraya çıktığı belirlendi. Fona devredilen diğer bankalarda da benzer tabloyla karşılaşan komisyonun, gecikme nedeniyle devleti zarara soktukları gerekçesiyle İnterbank, Etibank, Sümerbank ve Egebank'ta Önal Yurtbank'ta Uluğbay Yaşarbank'ta Taner, Uluğbay ve Önal, Eskişehir Bankası'nda Önal ve Uluğbay hakkında Meclis soruşturması açılması istenmesi kararı aldı. 
     Yahya Murat Demirel'e ait Egebank'ta, devletin bankada yaşanan krize müdahalesinin engellendiğini saptamayan komisyon, banka yöneticilerinin imza yetkisinin kaldırılması gerektiği yönündeki raporların dokuz ay bekletildiğini ortaya çıkardı. Komisyon, banka yönetimine bu yolla müdahale edilememesi sonucu zararın büyük oranda arttığını tesbit etti. Bu nedenle Önal hakkında soruşturma istendi. 
     
     Al firmayı ver parayı 
     Komisyon, Banco Turco Romano'nun kurtarılması operasyonuna ilişkin saptamalarda da bulundu. Bankaya 25 milyon dolar aktarılması planlanırken Vakıfbank'ın kredi alacaklarına karşılık Çörtük'ün iki firmasının değerinin üzerinde fiyatlarla aldığını belirledi. 118 milyon dolara alınan iki firma karşılığında 93 milyon dolarlık kredi borcu silinirken 25 milyon dolar da Romanya'ya gönderildi. Komisyon, bankanın bağlı olduğu bakan Yalova ve denetimle görevli Özkan hakkında Meclis soruşturması istedi. 
     

</TEXT>
</DOC>
