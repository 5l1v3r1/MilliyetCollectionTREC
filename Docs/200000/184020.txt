<DOC>
<DOCNO> 184020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/spor/aspo.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaşırdık kaldık 
</HEADLINE>
<TEXT>

   Kavgasız, gürültüsüz, futbolun öne çıktığı bir derbi seyretmeyeli çok olmuştu doğrusu. Hem unutmuş hem de özlemiştik uzun süredir. Beş dakikaya karşılıklı dört golün sığdığı bir derbi zaten hiç görmemiştik 
      TAMER BAĞLAN 

   
   Haftaya damgasını vuran, Galatasaray - Fenerbahçe karşılaşması son senelerin en ilginç derbisiydi. Maç öncesinde, sırasında ve sonrasında tansiyonun fazla yükselmemesi, spor dışı etkenlerin karşılaşmanın önüne geçmemesiyle çok da özeldi. Mücadelesi ve golleriyle ise, hem ilginç hem güzeldi... 
   Alınan yeterli güvenlik önlemleriyle iki taraftarı birbirinden yeterince ayırmaya müsait bir statta ve uygun bir zamanda oynanınca derbi spora ters düşecek görüntüler öne çıkmadı bu kez. Yalnızca, locaların bulunduğu bölümdeki şerefli bir gazeteci için alınması gereken önlemler son derece yetersizdi. 
   Konyaspor yenilgisinden sonra, Juventus ve Fenerbahçe maçlarından önce "Neme lazım" diyerek, Terim'in ekibini eleştirmek yerine "En iyisi beklemek" demiştik. Görünen o ki, fazla iyi niyetli davranmışız bu konuda. Heyhat Terim'in o efsanevi kadrosu mazide kaldı artık. Yenisinin durumu, birbuçuk sezondur ortada Tek puanın gelir hanesine yazılmasına şükretmek yerine, kayıp puanları son dakikada çalınmayan penaltı düdüğünde ararsa Galatasaray, daha çok canı yanar bu sezon. Çünkü iyi değil Terim'in ekibi ve pek umut da vermiyor gelecek için. Eskiden fırtınalar koparan takımın yerinde, Olimpiyat Stadı'nın rüzgarından bile ılıman yeller esiyor. Futbol, güç, nefes, tam saha pres yok ve son üç maçta iki yenilgi, bir beraberlik... Anlaşılan maziyi arayanlar boşuna bekliyor 
   Fenerbahçe'nin genç ve yeni kadrosunun suküneti ve artan uyumu ümit veriyor gelecek için. Ekip olma yolunda sağlam adımlarla ilerliyorlar. Eskiyle en belirgin farklılıkları ise, kendileri için değil takımları için oynuyor Daum'lu Kanaryalar. Daha fazla koşuyor ve yardımlaşıyorlar. Ne var ki, çoklarına göre hakettikleri ancak, atar atmaz karşılık gördükleri derbiyi kazanmak için, 90 2'de gol atmak zorundaydılar. Muhittin Boşat ve yardımcısı Bülent Gökçü'de, Luciano'nun elini görebilecek göz olsa belki yenik de ayrılabilirlerdi sahadan. Ancak, bir gerçek var artık zirve için daha bir iddialılar. Çünkü, son sezonlarda boş geçtikleri Trabzon, Diyarbakır ve Galatasaray deplasmanlarından tam 7 puan çıkardılar. 
   İstanbulsporlu onur savaşçılarının son vuruşları, yürekleri ve futbolları kadar yeterli olsaydı hiç şüphe yok haftayı lider kapatırlardı. Beceriksizlik, şanssızlık ve Cordoba'nın hatalarını örten kurtarışları sayesinde, Kartal'ın 'Yenilmez' unvanı yerinde kaldı. Üst üste 13. maçını da kazanıp kendi rekorunu egale edecekken gelen bu beraberlik, "Beşiktaş'a nazar değdi" şeklinde algılanmamalı. Unvanını korumak ve Şampiyonlar Ligi'nde bir üst tura çıkmak istiyorsa Beşiktaş, kaybolmak üzere olan heyecanını yeniden yakalamalı. Ülkenin en önemli derbisinden dolayı uzayan yazı nedeniyle bu hafta yer veremediklerimiz ise, bize hak verip, alınmamalı... 
   
   Bayramlıklar eksikti    Önce güvenlik güçlerine, sonra da onlara hiç iş düşürmeyen, centilmenliğin en güzel örneklerini veren taraftarlara... Son olarak da, duyarlı davranışlarından dolayı iki kulübe binlerce, milyonlarca teşekkür... Dünya'nın en önemli rekabetlerinden biri olan derbiyi sizler kazandınız, tribünlere ekilen dostluk tohumlarını çiçeğe dönüştürdünüz. Akbabalara fırsat tanımayıp, özlediğimiz tablonun en nadide eserini oluşturdunuz. Orada olamayanlar hayıflandı, 70 bin kişilik koro Olimpiyat Stadı'nda bayramlaşmanın mutluluğunu yaşadı. 
   
   Yarın değil, şimdi    Atanmışlar ve seçilmişlerin tartışıldığı ülkemizde, futbolun en tehlikeli çizgisi üzerinde dans etmeyi sürdürüyor MHK. Düşünceleri hiçe sayan otoriter zihniyetle çözüm üretmekten aciz bir şekilde sabır katsayılarını zorluyor. Ülkenin dört bir yanından isyan sesleri yükseliyor. Maç öncesi medyanın "ağırlığı kaldıramaz" konusunda fikir birliği yaptığı Muhittin Boşat, en "dost" derbide "postu" deliyor. Sormak lazım, acaba kendisine kefil olan Bülent Yavuz şimdi ne düşünüyor. Başkan, bilmelisin ki, rüzgarı tersine çeviremezsen, tren kaçıyor. 
   
   Haftanın takımı 
   DENİZLİSPOR Haftalardır bağcıyı dövmüş, ancak üzümü bir türlü yiyemeyerek, iyi futbolunun karşılığını alamamıştı. Yenilgiye mazereti bulunmayan Bursa gibi bir ekibe patladı. Cezası nedeniyle İzmir'de oynadığı mücadeleyi şenlik havasına dönüştürmeyi bildi, peş peşe gelen gollerle güzel bir resital verdi. 
   
   Haftanın hocası 
   GİRAY BULAK DENİZLİ Hırsını, kendisine olan güvenini takımına aşılayıp, sahada 90 dakika boyunca sürekli yer değiştiren, pozisyon kovalayan bir ekip oluşturdu. Bursa karşısındaki göze hoş gelen futbol ve atılan goller, yıllardır mücadele içinde kendisine rota çizen Bulak'ın birikiminin izlerini taşıyordu. 
   
   Haftanın hakemi 
   SERDAR TATLI Denizli-Bursa Hakemlerin üstlendiği sorumlulukların altında ezildikleri haftada, çaldığı düdüklerde en tatlı melodiyi kullanan isimdi. Tartışmaların gölgesinden uzak kaldı. Pozisyonları yakından takip etti, tecrübesi ve isabetli kararlarıyla oyunun hızını kesmeden, takdir alan yönetim gösterdi. 
   
   Gol krallığı Futbolcu Takım Maç Gol T.Şanlı Fenerbahçe 5 6 S.Youla Gençlerbirliği 6 6 Effa Owana Elazığspor 6 5 Hooijdonk Fenerbahçe 6 5 
   
   Gol pası Futbolcu Takım Maç Gol Pası A.Yordanov İstanbulspor 6 6 M.Yozgatlı İstanbulspor 6 4 İ.Yattara Trabzonspor 5 3 Cenk İşler Konyaspor 6 3 
   
   Altın eldiven Futbolcu Takım Maç Gol Hasan Sönmez Trabzonspor 4 2 Oscar Cordoba Beşiktaş 5 4 O.Dağlaroğlu İstanbulspor 6 5 Recep Biler Fenerbahçe 5 5 
   
   Cezalılar 
   Kırmızı kart Mustafa Macit Akçaabat Sebat , Hasan Şaş Galatasaray 
   Sarı kart Hakan Keleş Ankaragücü , Ali Tandoğan Gençlerbirliği , Kenan Yelek Samsunspor 
   
   Sonuçlar 
   Trabzonspor - Samsunspor 2 - 1 
   Serkan Dk.50 pen. , Fatih Dk.56 ve 60 
   İstanbulspor - Beşiktaş 1 - 1 
   İlhan Mansız Dk.40 , Boliç Dk.67 
   Gençlerbirliği - Konyaspor 4 - 0 
   Deniz Dk.10 , Mustafa Özkan Dk.27 ve 80 , Youla Dk.40 
   Malatya - Ankaragücü 1 - 0 
   Atilla Birlik Dk.57 - Pen. 
   Gaziantep - Adanaspor 1 - 0 
   Hasan Özer Dk.28 
   Galatasaray - Fenerbahçe 2 - 2 
   Kemal Dk.44 , Arif Dk.45 , 
   van Hooijdonk Dk.48 , Hakan Şükür Dk.50 
   Elazığspor - Çaykur Rize 1 - 1 
   Okan Dk.36 , Hacı Arif Dk.90 2 
   Diyarbakır - Akçaabat Sebat 1 - 0 
   Bakadal Dk.36 
   Denizlispor - Bursaspor 4 - 0 
   Ersen Martin Dk.4 ve 50 , 
   Kratochvil Dk.45 - Pen. , Ömer Rıza Dk.66 
   
   Haftanın maçları 
   ÇARŞAMBA Gençlerbirliği-B.Rovers, Malatya-Basel, Gaziantep-H.Tel Aviv, Villarreal-Trabzon, CUMA Adana-Galatasaray, CUMARTESİ Bursa-Konya, Samsun-Elazığ, Ankaragücü-İstanbulspor, Fenerbahçe-Gençlerbirliği, PAZAR Akçaabat Sebat-Gaziantep, Çaykur Rize-Diyarbakır, Denizli-Malatya, Beşiktaş-Trabzon 
   
   Haftanın portresi 
   KEMAL Fenerbahçe 
   Gaziantep'te geliştirip, Ümit Milli Takım formasıyla taçlandırdığı futbolunu, Galatasaray derbisinde zirveye taşıdı. İki kişilik oynadı, attığı gol ve yaptığı asistle takımının vitesini yükselten isimdi. Tuncay'ın bölgesi olan sol kanattaki yerini yadırgamadı, dört dörtlük futboluyla rakibin etkili silahı Prates'in hızını kesmeyi başardı. Müthiş bindirmeleri, bitmek tükenmek bilmeyen enerjisi ile formasını teriyle son damlasına kadar ıslattı, Fenerbahçe'de giriştiği kendisini ispatlama savaşından alnının akıyla ayrıldı. 
   
   
</TEXT>
</DOC>
