<DOC>
<DOCNO> 187934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/spor/spo15.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Bilgin'den 3 madalya    İSPANYA'NIN Valencia kentindeki Avrupa Gençler Halter Şampiyonası'nın ikinci gününde Emine Bilgin, 1 gümüş, 2 bronz madalya kazandı. Bayanlar 58 kiloda podyuma çıkan Bilgin, koparmada 85 kiloyla ikinci olurken, silkmede 105, toplamda da 190 kiloyla üçüncü sırayı elde etti. 
   
   Transfer arayışı    GÜREŞTE dünya şampiyonalarında alınan başarısız sonuçların ardından ithal sporcu arayışları başladı. Federasyon Başkanı Osman Şansal, "Öncelikle uyum sağlaması için Türk asıllı ve müslüman sporcuları düşünüyoruz. Bu doğrultuda, çoğu Rusya vatandaşı olan bazı isimlerle ön görüşmede bulunduk" dedi. 
   
   Eroğlu'nun teşhisi    PARİS'TEKİ Dünya Grekoromen Şampiyonası'nda hayal kırıklığı yaratan Şeref Eroğlu, yeniden yapılanmaya gidilmemesi halinde Atina 2004'te de işlerinin zor olduğunu söyledi. Eroğlu, "Bence yeni bir teknik kadro oluşturulmalı, çağdaş yeni bir çalışma sistemi benimsenmeli. Aksi halde başarı beklemek hayalcilik olur" dedi. 
   
   İki pehlivana ceza    GENÇLİK ve Spor Genel Müdürlüğü Ceza Kurulu, Kırkpınar Yağlı Güreşleri'nde doping yaptıkları belirlenen iki pehlivana ikişer yıl men cezası verdi. Küçük orta küçük boyda ikinci olan Edirne Bölgesi güreşçisi Hüseyin Cihan Topçu ile başaltı üçüncüsü olan Kocaeli Bölgesi'nden Mustafa Başdemir'e ceza kesildi. 
   
   Yavuz'un hedefi    MHK Başkanı Bülent Yavuz, dün İstanbul'da cooper testinden geçen, bugün de seminere katılacak olan A klasman hakemlerinin başarısını üst seviyeye çekmeye çalıştıklarını söyledi. Yavuz, "Bugüne kadar 1 - 2 müsabakada önemli hatalar oldu. Amacımız neticeye tesir etmeyen hatalarla ligi bitirmek ve hakem mazeretini ortadan kaldırmak" dedi. 
   
   Van Gaal döndü    LEO Beenhakker'ın yerine Ajax'ın başına Louis van Gaal getirildi. 52 yaşındaki ünlü hoca, 1 Kasım'dan itibaren görevine başlayacak. Ajax'ı daha önce de çalıştıran Van Gaal, 1995'te Şampiyonlar Ligi kupasını kazanmıştı. Gaal, eski yardımcısı olan şu anki teknik direktör Koeman'a danışmanlık yapacak. 
   
   Malatya umutlu    MALATYASPOR Teknik Direktörü Ziya Doğan, deplasmanda İsveç'in Basel takımı ile yapacakları rövanş maçı için tur umudunu koruyor. Teknik Direktör Ziya Doğan, "2-0'lık yenilgi deneyimsizlikten kaynaklanıyor. Ancak tur bizim için henüz bitmedi. Futbolda her şey olabilir" dedi. 
   
   Arıca'dan uyarı    SAMSUNSPOR Teknik Direktörü Erdoğan Arıca, rehavete kapılmamaları konusunda futbolcularının dikkatini çekti. Arıca, "Bu güzel havanın bozulmasını istemiyorum" dedi. Yağmur altındaki çalışmaya sakat Sinan, Serkan Aykut ve Da Silva katılmadı. Ağır tempoya dayanamayan Junior ise idmanı yarıda bıraktı. 
   
   
</TEXT>
</DOC>
