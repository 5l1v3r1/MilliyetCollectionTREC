<DOC>
<DOCNO> 191383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/soneko01.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Antikacılara gün doğacak... 
</HEADLINE>
<TEXT>

     Özelleştirme kapsamında tasfiye süreci başlatılan Sümer Holding'in Genel Müdürlük ve işletmelerinde, tarihi, kültürel ve sanatsal nitelik taşıdığı tahmin edilen yüzlerce eşya, belge tespit edildi. 
     Çoğu antika niteliğinde olduğu tahmin edilen, kültürel ve sanatsal değerlerinin tespiti için uzman çalışması yapılması gereken söz konusu yüzlerce eşyanın nasıl değerlendirileceği belli değil. 
     Sümer Holding Genel Müdürü Ahmet Kara, Türkiye'nin sanayileşmesinin izlenmesi açısından, söz konusu eşyaların ve belgelerin, kurulacak bir sanayi müzesinde değerlendirilmesini önerdi. 
     Kara, lus Meydanı'nda bulunan ve Cumhuriyetin ilk mimari eserlerinden biri olan Genel müdürlük binasının, özelleştirme kapsamında Kültür Bakanlığı'na devredileceğini hatırlatırken, bu binanın bir sanayi müzesine dönüştürülerek, antika niteliğindeki, kültürel ve sanatsal değer taşıyan eşyaların burada değerlendirilmesinin mümkün olabileceğini söyledi. Kara, ''Cumhuriyet'in ilk mimari eserlerinden biri olan binanın sadece bürokratik bir mekan olarak kullanılması yanlış olur'' dedi. 
     Edinilen bilgiye göre, Sümer Holding'de, işletmelerde ve Genel Müdürlükte bulunan kültürel, sanatsal ve tarihi nitelikteki eşyaların, belgelerin tespiti için, bu yıl bir envanter çalışması yapıldı. Bu envanter çalışması kapsamında söz konusu nitelikleri belirlenen eşyaların bir kısmı işletmelerden, fabrikalardan genel müdürlüğe getirildi. Ancak, genel müdürlükte bu eşyaları sergileme olanağı olmadığı, koruma olanaklarının da çok kısıtlı olduğuna dikkat çekiliyor. 
     
     TABLOLARIN, EŞYALARIN DEĞERİ BELLİ DEĞİL 
     Tablo, porselen, kilim-halı, madeni eşya ve diğer olmak üzere 5 kategoride yapılan envanter çalışması sonucunda, 9'u Atatürk portresi olmak üzere 99 kalem tablo ve fotoğraf belirlendi. Fotoğrafların çoğunu Atatürk'ün Sümerbank işletmelerini açarken veya gezerken alınmış görüntüleri oluşturuyor. 
     Çoğunluğu yağlıboya 50'den fazla yağlıboya tablonun ise sanatsal değeri konusunda bir değerlendirme yapılamıyor. Envanter çalışmasına katılan yetkililer, bu tabloların eksperler tarafından değerlendirilerek sanatsal değerlerinin ortaya konması gerektiğini vurguluyorlar. Çoğunda demirbaş numarası bile olmayan bu tabloların kaybolmasından veya değersiz tablolarla değiştirilmesinden endişe ettiklerini anlatan uzmanlar, bunu önlemek için, envanter çalışması sırasında, bu tablolara kendilerinin yeniden isim verdiklerini, ayrıca korumaya alınan birimin, odanın envantere işlendiğini belirttiler. Ancak, özelleştirme kapsamında binaların başka kurumlara devredilmesi nedeniyle, bu eserlerin korunma olanağının ortadan kalktığına dikkat çekiliyor. 
     Bu tabloların uzman gözüyle değerlendirilip sanatsal değerlerinin ortaya konması, ona göre korunma veya değerlendirme yöntemi belirlenmesi gerekiyor. 
     Tablolarda, Hikmet Onat, İvan Karsan, A. Rıza, Naim Göre, S. Vatsalle, N. Çekli, M. Balaban, V. Cerasin, Nuri Abaç, Turgut Atalay gibi imzalar tespit edildi. 
     Envantere dahil edilen eşyalar arasında, özelleştirme kapsamında Sümer Holding'e devredilen ve sonra kapatılan TZDK ve TURBAN'dan devreden eşyalar da bulunuyor. 
     Envanterin bir örneği, Özelleştirme İdaresi Başkanlığı'na da gönderildi. 
     
     PORSELENLER, HALILAR, 110-120 YILLIK DERİ AYAKKABILAR 
     Envanter çalışması sırasında, 26 kalem adı altında toplanan yaklaşık 70 parça porselen eşya belirlendi. TBMM Milli Saraylar Müdürlüğü'ne bağlanan Yıldız Porselen tarafından üretilen saray vazoları, çini ve porselen duvar tabakları, biblolar, ayrıca çini sobalar, şekerlikler, porselen tabaklar, tatlı takımı, çaydanlıklar bulunuyor. 
     Ayrıca, değerli olduğu tahmin edilen, TURBAN Genel Müdürlüğü'nden devir edilenler de dahil, 40 parça, halı, kilim tespit edildi. Hereke, Taşpınar, Niğde, Kula halıları, halen lojmanlarda veya genel müdürlükte kullanılıyor. 
     
     MADENİ EŞYA, MADALYALAR VE DİĞERLERİ 
     Envantere kaydedilen eşyalar arasında, Yunanistan Başbakanı Venizolos'un verdiği madalya dahil, Sümer Holding'e katıldığı, ulusal ve uluslararası fuarlarda verilen madalya ve beratlar, Atatürk'ün de bulunduğu, 1930'lu yıllara ait temel atma veya hizmete açma görüntülerinin ve bulunduğu filmler, Atatürk, İnönü ve Celal Bayar'ın yazılarının da bulunduğu fabrika şeref defterleri bulunuyor. 
     Antika değeri olduğu tahmin edilen çok sayıda gümüş tepsi, kase, şekerlik, çatal-kaşık takımları,servis takımları bakır panolar, bakır leğenler, güğümler, siniler, taslar, ibrikler 170 kalem altında toplanan yüzlerce parça metal eşya tespit edildi. 
     İşletmelerde kullanılan çok sayıda kollu hesap makinaları, daktilolar, manyetolu telefonlar, 6 tane piyano, 1860-80'li yıllarda üretilmiş 55 parça kösele ayakkabı, kristal bardak takımları, 2 adet horozlu tabanca, elişi bastonların da antika değeri taşıdığı tahmin ediliyor. 
     Fabrikalarda bulunan klasörler dolusu kumaş desen katalogları, Osmanlı dönemine ait kumaş katalogları, gaz lambaları da envantere kaydedildi. 
     Bu eşyaların tarihi, kültürel ve sanatsal değerlerinin belirlenerek, en uygun şekilde değerlendirilmesi veya koruma altına alınması gerekiyor. 
     
</TEXT>
</DOC>
