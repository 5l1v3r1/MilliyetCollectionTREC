<DOC>
<DOCNO> 173233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/guncel/gun01.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Orkidelerin nesli tükendi 
</HEADLINE>
<TEXT>

   Bodrum'da çıkan orman yangınlarıyla, sadece Türkiye'de yetişebilen 'Serapias Carica' türü binlerce orkide yok oldu 
      SELMAN EKİCİ Ankara 

   
   Muğla'nın Bodrum ilçesinde çıkan orman yangınlarında, sadece Bodrum Yarımadası'nda doğal olarak yetişebilen "Serapias Carica" türü orkidelerin ciddi şekilde zarar gördüğü ortaya çıktı. 
   Doğal Hayatı Koruma Vakfı Ankara Temsilcisi Tansu Gürpınar, "Son çıkan yangınlarda Türkiye'ye ve Bodrum'a özgü binlerce orkide yok oldu" dedi. Yangından zarar görmeyen ormanlık alanlarda halen Türkiye'ye özgü bu tür orkidelerin bulunduğuna dikkat çeken Gürpınar, yabani orkidelerin sahlep ve Maraş dondurması yapımında da kullanılan nadide bir çiçek olduğunu söyledi. 
   
   SADECE AĞAÇ KAYBI DEĞİL 
   Yanan ormanlık alanların yeşertilebileceğini bildiren Gürpınar, yangında zarar gören orkide çiçeklerinin tekrar kazanılmasınınsa mümkün olmadığını bildirdi. 
   Ormanların ağacıyla, bitkisiyle ve içinde yaşayan hayvanlarla bir yaşam birliği oluşturduğunu belirten Gürpınar, yangınların sadece ağaç kaybıyla eşdeğer görülmesinin yanlış olduğunu vurguladı. Hükümetten orman arazilerinin satışı yerine yangınların önlenmesi için çalışma yapmasını da isteyen Gürpınar, "Ormanlara kereste gözüyle bakılması çağdışı bir yaklaşımdır " diye konuştu. 
   Gürpınar, Bodrum ve Konacık'ta çıkan orman yangınlarında zarar gören orkide türlerini de şöyle sıraladı Ophrys Iricolor, Ophrys Amegaifera, Ophrys Blithopertha, Ophrys Iycia, Anacamptis Pyramidalis, Serapias Carica. 
   
   
</TEXT>
</DOC>
