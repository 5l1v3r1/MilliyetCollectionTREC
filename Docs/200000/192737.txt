<DOC>
<DOCNO> 192737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/guncel/gun02.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç günlük bebeğe 'Hayat' verdiler 
</HEADLINE>
<TEXT>

   Doğuştan kalp damarları sorunlu 'Zeybek Bebek' 6 saatlik ameliyatla kurtarıldı. Damarlarının yeri değiştirilen bebeğin ismi 'Hayat' olacak 
      
   Doğuştan gelen kalp sorunlarından en sık görüleni kalp damarlarının ters oluşuyla dünyaya gelen 2.5 kiloluk "Zeybek" Bebek, henüz üç günlükken geçirdiği açık kalp ameliyatıyla hayata döndü. Polis babayla muhasebeci bir annenin ilk bebeği olan Zeybek Bebek, Edirne Tıp Fakültesi'nde dünyaya geldi. Doktorlar, onun "mor" renk doğmasından şüphelendi ve elektrokardiyografi çekerek teşhisi koydu. Vücuda ve akciğerlere giden ana atardamarlar kalpten ters olarak çıkıyordu... Temizlenmek üzere akciğerlere gitmesi gereken kan vücuda pompalanıyor, akciğerlerden vücuda gitmesi gereken temiz kan da tekrar akciğerlere gidiyordu. Henüz üç günlüktü ve ismi bile konulmamıştı. Yaşaması için tek şansı ameliyattı. Doktorlar, deneyimli bir merkezde yapılması gerektiği için onu Acıbadem Hastanesi Bakırköy Çocuk Kalp Sağlığı Merkezi'ne sevkettiler. 23 Ekim gecesi ameliyata alındı ve 6 saat süren zorlu bir açık kalp ameliyatıyla kalp damarlarının yeri değiştirildi. Ameliyat bittiğinde saat, sabaha karşı 03.30'du. 
   
   İLK VE SON VAKA BİRLİKTE 
   Kalp cerrahisi ekibi için ameliyat gününü özel kılan bir olay daha vardı. Dünyanın ileri kalp merkezlerinde yapılabilen bu ameliyatın Türkiye'de 13 yıl önce yapıldığı ilk bebek, Tayyar Kaplan da aynı gün doktorlarını ziyaret etmek için hastanedeydi. Kaplan, Zeybek Bebek'in ailesi için de moral kaynağı oldu. 
   Kaplan'ın ameliyatını yapan Acıbadem Hastanesi Bakırköy Kalp Damar Cerrahisi Bölüm Başkanı Prof. Dr. Tayyar Sarıoğlu, o yıllarda Haseki Kardiyoloji Enstitüsü'nde çalışıyordu. Kaplan ailesi, bu ameliyatı ilk kez oğullarında başarıyla gerçekleştiren profesörün adını altıncı çocuklarına vermişti. 
   
   'Mikro' ameliyat    Türkiye'de her yıl 15 bin doğumsal kalp hastalıklı çocuğun dünyaya geldiğini söyleyen Prof. Sarıoğlu, Tayyar Kaplan ve Zeybek Bebek'teki 'Büyük damarların transpozisyonu' denilen bozukluğun doğumsal kalp hastalıkları içinde çok önemli bir grubu oluşturduğunu belirtti. 1990'dan beri bu sorunla doğan yaklaşık 200 bebeği yüzde 90 başarıyla ameliyat ettiklerini anlatan Sarıoğlu, Zeybek Bebek'in 2.5 kilo olması nedeniyle bugüne kadar ameliyatını yaptıkları en küçük bebek olduğunu söyledi. 
   Ameliyat ekibinden Dr. Ersin Erek de "Ceviz büyüklüğünde bir kalp ve 1 milimetre çapında incecik ipliklere benzeyen damarlar üzerinde çalışmak son derece meşakkatli. Bu bebeklere özel 'mikro' ameliyat gereçleri kullanıyoruz" diyerek ameliyatın zorluğunu anlattı. 
   
   Karanlıkta acı çikolata    TURGAY İPEK Erzurum DHA 
   Erzurum'da babaları Kerim Özbey'in getirdiği çikolatayı, dört günden beri çekilen enerji sıkıntısı nedeniyle karanlıkta paylaşmaya çalışan üç kardeşin üstüne kaynar su döküldü. Kardeşlerden Ömer ve Burak ağır, Selim Özbey de hafif yaralandı. Çocukların babaannesi Zernişen Özbey 56 , "Çikolatayı, ocağın ışığından yararlanarak paylaşmak istemişler. Kaynar su dolu demlik, üstlerine dökülmüş. 
   Elektriksiz kalmamız az daha ocağımızı söndürücekti" dedi. 
   
   'Robotik' deneme dana kalbine    BERİL ÖZCAN İstanbul 
   Genel ve kalp cerahisinde, Amerika ve Avrupa'da dokuz yıldır uygulanan robotik ameliyatların Türkiye'deki ilk örneği bir dana kalbi üzerinde gerçekleştirildi. İki hafta sonra insan üzerinde by - pass ameliyatı gerçekleştirmesi planlanan robotik cerrahiyle, normal ameliyatla 24 saat yoğun bakımda kalıp bir hafta sonra taburcu olan hastanın beş saat içinde yoğun bakımdan çıkıp iki gün sonra taburcu edileceği açıklandı. Memorial Hastanesi'nde başlatılacak olan Robotik Kalp Cerrahisi Programı dün hastanenin ameliyathanesinde tanıtıldı. Doktorun sesiyle İngilizce olarak verdiği belli komutları tanıyan ve el bileğinin her hareketini hatasız yapabilen robotun fiyatı 150 bin dolar. 
   
   
</TEXT>
</DOC>
