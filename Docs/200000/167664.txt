<DOC>
<DOCNO> 167664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur01.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz mevsimi kitap tercihini de değiştiriyor... 
</HEADLINE>
<TEXT>

     Sıcak havaların ve tatil atmosferinin kitap seçimini de etkilediği bildirildi. 
     DNR Alsancak Mağazası Müdür Yardımcısı Tüzün Bülbül, kış ve yaz aylarında satılan kitapların tarzlarının farklı olduğunu, yaz aylarında ''sayfa sayısı az, okuması kolay ve kafayı yormayacak nitelikte olan bestseller'' kitapların satışının daha fazla olduğunu belirtti. Şehirde yaşayan insanların hafta sonları tatil yörelerine gitmelerinden dolayı satışların salı ve cuma günleri daha yoğun olduğunu, hafta sonu ise azaldığını belirten Tüzün, şunları söyledi 
     ''Yaz aylarında satışlarımızın yoğun olduğu günler gibi, müşterilerin kitap seçimleri de değişiyor. Bu yaz en çok satanlar arasında yer alan kitaplar Maeve Binchy - Geri Döneceksin, Jean Cristoph Grange - Kurtlar İmparatorluğu, Pınar Altuğ - Pınarın Mutfağından, Buket Uzuner - Şirin Kız Kardeşi Öykü, Mine Kırıkanat - Bir Gün Gece, Gülse Birsel - Gayet Ciddiyim ve Ejderha Mızrağı serisinin yeni kitapları Karanlık Ve Işık ile Yeni bir Çağın Doğuşu, Stephen King - Buick 8, Gerald Messadie - Süleymanpaşa Sokak Numara 25, Jean Cristoph Rufin - Kralın kervanları.'' Psikolog Gülgün Shararat, yaz aylarında daha çok ''bestseller'' olarak tabir edilen ''hafif'' ve ''okuması kolay'' kitapların tercih edilme nedenini, zihin-beden bütünlüğü kavramını açıkladığını söyledi. 
     Psikolog Gülgün Shararat, ''Zihin-beden bütünlüğü dediğimiz bir kavram var. Buna göre, zihnimiz ne düşünürse, bedenimiz onu hissediyor. Bedenimiz ne hissederse, zihnimiz de onu düşünüyor. Yaz aylarında 'bestseller' olarak tabir edilen kitapların daha çok tercih edilmesini bu kavramla açıklayabiliriz'' dedi. 
     Sıcak havalarda bedenle birlikte zihnin de enerjik olmadığını vurgulayan Shararat, ''Bilindiği gibi, sıcak havalarda bedenimiz rahatlama, gevşeme arzusu içinde oluyor. Bu durum zihnimize de yansıyor. Bu gevşemeyi sağlamak için de daha hafif, okuması zihnimizi yormayacak kitapların seçimine yöneliyoruz. Tüm bunlar zihin- beden bütünlüğü kavramı ile açıklanır'' diye konuştu. 
     
</TEXT>
</DOC>
