<DOC>
<DOCNO> 163569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur36.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İçerenköy'de marketi soyup sahibini dolaba kilitlediler... 
</HEADLINE>
<TEXT>

     Kadıköy'de, bir marketi soyan kimliği belirsiz kişiler, sahibini dolaba kilitledikten sonra işyerini ateşe vererek kaçtılar. 
     İçerenköy Boyacı Sokak'ta bulunan Tez-Mar Market'e gelen ve kimlikleri henüz belirlenemeyen 1'i kadın 3 kişi, işyeri sahibi İbrahim Tezcan'ı silah tehdidiyle etkisiz hale getirdi. 
     Kasada bulunan 350 milyon lirayı aldıktan sonra Tezcan'ın ellerini bağlayarak et dolabına kapatan kişiler, marketi ateşe vererek kaçtılar. 
     İşyerinden yükselen dumanları fark eden vatandaşların ihbarı üzerine olay yerine gelen itfaiye ekibinin müdahalesiyle yangın kısa sürede söndürüldü. 
     Kapatıldığı dolabın camını kırarak kurtulan Tezcan da yoğun dumandan etkilendiği için PTT Hastanesi'ne kaldırıldı. Sağlık durumu iyi olduğu bildirilen İbrahim Tezcan'ın polise verdiği ilk ifadede, işyerine önce 1 kadının, ardından da kar maskeli 2 kişinin girdiğini ve silah tehdidiyle kasadaki paraları aldıklarını anlattığı belirtildi. 
     Kasadaki tüm parayı verdiğini dile getiren Tezcan'ın, elleri bağlanarak kapatıldığı et dolabının camını kırmayı başararak kurtulduğunu ifade ettiği öğrenildi. 
     Polis yetkilileri, soyguncuların yakalanmasına çalışıldığını kaydettiler. 
     
</TEXT>
</DOC>
