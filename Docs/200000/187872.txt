<DOC>
<DOCNO> 187872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/ekonomi/eko06.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Polonya'dan Irak için işbirliği daveti 
</HEADLINE>
<TEXT>

   Türk ve Polonyalı iş adamları Irak'ta işbirliği olanaklarını görüşmek üzere 17 Kasım'da bir araya gelecek 
      
   Irak'ın yeniden imarı konusunda görevli Polonya Özel Büyükelçisi Slawomir Cytrycki başkanlığındaki heyetle görüşen TOBB Başkanı Rifat Hisarcıklıoğlu toplantıdan sonra yaptığı açıklamada, Irak'ta hangi alanlarda işbirliği yapılabileceğini belirlemek üzere 17 Kasım'da Polonyalı işadamlarıyla bir araya geleceklerini söyledi. 
   Cytrycki de "Irak'ın yeniden yapılandırılması ve Irak halkının daha iyi bir yaşama kavuşturulması açısından Türkiye ve Polonya'nın sorumluluğu olduğuna inanıyoruz" dedi. Türk ve Polonyalı işadamlarının birlikte çalışarak yaratacağı sinerjinin, rekabetçi bir avantaj getirebileceğine inandıklarını kaydeden Cytrycki, "Bu sadece iş dünyasında iki ülkenin ekonomisine katkıda bulunmakla kalmayacak. Her şeyden önce Irak halkının yararına olacak" diye konuştu. 
   
   
</TEXT>
</DOC>
