<DOC>
<DOCNO> 178653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun05.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"BM'nin devrede olması Türkiye'nin asker yollamasını kolaylaştırır" 
</HEADLINE>
<TEXT>

     ABD'nin saygın gazetelerinden The Washington Post'un bugünkü Irak konulu başyazısında, ABD'nin Irak'ta BM'nin bir şekilde devreye girmesini kabulü durumunda, aralarında Türkiye'nin de bulunduğu bazı ülkelerin, onbinlerce ''yetenekli'' askerini Irak'a göndermesinin kolaylaşacağı belirtildi. 
     Gazetenin başyazısında, Başkan George Bush'un, savaştan sonra Irak'ın yeniden kurulması işleminin önceden sanıldığı gibi hiç de kolay ve ucuz olmayacağını sonunda fark ettiği, ancak bunun pratiğe dönüştürülmesi gerektiği vurgulandı. 
     The Washington Post'un başyazısında şöyle denildi 
     ''Bugün Iraklılardan Amerikan askerlerine ve ülkeyi ziyaret eden kongre üyelerine kadar hemen herkes, Irak'ın istikrara kavuşturulması için yeterli asker, polis ve sivil yönetici bulunmadığının farkında. Ancak Savunma Bakanı Donald Rumsfeld, bu gerçeği inkar ediyor. 
     Irak'ın Amerikalı yöneticisi Paul Bremer da kuşkuyla yetkimin bir bölümü BM'ye devredilse Irak'ta sokakta ne fark edecek ki diye soruyor. 
     Hemen bir yanıt verelim BM'nin Irak'ta devreye girmesi, Türkiye, Hindistan ve Pakistan'dan onbinlerce yetenekli askerin Irak'a gelmesini, Avrupa ve Arap ülkelerinden ülkenin yeniden imarı için milyarlarca dolarlık bağışın akmasını kolaylaştıracak. 
     Ancak ABD yönetimindeki bazı isimler için, acı veren Amerikan kayıpları artarken bile, Irak'ta istikrar ve demokrasiden çok ABD'nin tek yanlı kontrolü, temel hedef haline gelmiş durumda.'' Gazete, Başkan Bush'a, bu ortamda, yaratıcı politikalar ve ABD'nin çıkarlarını zedelemeyecek şekilde BM'nin bir şekilde Irak'ta devreye sokulması için çaba göstermesi çağrısında bulundu. 
     GELECEK HAFTA BM'DE GEÇEBİLİR 
     ABD ve İngiltere'nin, güçlü muhalefete rağmen, Irak'la ilgili tasarıyı gelecek hafta BM Güvenlik Konseyi'nden geçirmeye çalışacakları belirtildi. 
     Bu tasarı geçtiği takdirde, aralarında Türkiye'nin de bulunduğu çok sayıda ülkenin Irak'a asker göndermesinin kolaylaşacağı ifade ediliyor. 
     Tasarı, Irak'a uluslararası gücün yanı sıra polisleri eğitecek görevliler ve imar için gerekli para yollanmasına da olanak sağlayacak. Tasarının, Eylül ortasında başlayacak BM Genel Kurul çalışmalarından önce kabul edilmesine çalışıldığı kaydedildi. 
     GÜÇ BM'YE, KOMUTA ABD'YE AİT 
     Uluslararası güç fikrini destekleyen BM Genel Sekreteri Kofi Annan, ''Konseyin, ABD'nin önderlik edeceği yeni bir uluslararası güç kurulmasını kabul edebileceğini'' söyledi. ABD Dışişleri Bakan Yardımcısı Richard Armitage de ''Çokuluslu güç BM önderliğinde oluşturulabilir, ancak komutanı Amerikalı olmalıdır'' dedi. 
     BM'deki diplomatlar, komuta ve kontrol kesin olarak ABD'de olduğu takdirde, Irak savaşına karşı çıkan Fransa, Rusya ve Almanya gibi ülkelerin tasarıya sıcak bakmayacaklarını belirtiyorlar. 
     
</TEXT>
</DOC>
