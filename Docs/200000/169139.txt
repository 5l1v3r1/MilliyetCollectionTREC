<DOC>
<DOCNO> 169139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sonspo10.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk resmen Fenerli 
</HEADLINE>
<TEXT>

     Fenerbahçe Kulübü, tüm şartlarda anlaşarak dün İstanbul'a getirttiği Hollandalı futbolcu Pierre van Hooijdonk ile 2 yıllık resmi sözleşme imzaladı. 
     Hollandalı futbolcu, kulüp binasında düzenlenen ve kalabalık bir medya mensubunun izlediği imza töreniyle kendisini 2 yıllığına Fenerbahçe'ye bağlayan sözleşmeye imza attı. 
     Sağlık kontrollerinin uzaması nedeniyle yaklaşık 1,5 saat geciken imza töreninde kulüp genel sekreteri Vedat Olcay ile kulüp yönetim kurulu üyeleri Murat Özaydınlı, Mahmut Uslu, Hakan Bilal Kutlualp, Murat Karasu, Işık Eyigüngör ile Hooijdonk'un menajeri de hazır bulundu. 
     Hollandalı futbolcu imza töreninde yaptığı konuşmada, ''Fenerbahçe gibi büyük bir takımın formasını giyeceğim için çok gururlu ve mutluyum. İnanıyorum ve arzu ediyorum ki, bu takıma layık olabilmek için elimden gelen her şeyi yapacağım'' dedi. 
     İmza atmaktan dolayı memnuniyetini dile getiren van Hooijdonk, takım arkadaşları ile biraraya gelmek için sabırsızlandığını ifade etti. 
     Galatasaray'a transfer olan vatandaşı Frank de Boer ile ilgili bir soruya, ''Onun da Türkiye'ye gelmesinden memnun oldum. Kendisine yardımcı olurum. Ancak bu yardım birbirimizle oynayacağım maçlara kadar sürer'' diye yanıt veren Hollandalı futbolcu, geçen sezon Avrupa Şampiyonlar Ligi ön elemesinde Feyenoord formasıyla 2 maçta karşılaştığı yeni takımının neden başarısız olduğu yönündeki bir soruyu ise ''Buna sadece 2 maçla karar vermek çok zor'' diye yanıtladı. 
     Pierre van Hooijdonk, imza töreni sonrası Fenerbahçe bayrağı ile medya mensuplarına poz verdi. 
     Bugün saat 18.00'de Rotterdam'a gidecek Pierre van Hooijdonk, yarın Almanya kampına katılacak. 
     34 yaşındaki Hollandalı forvet, kariyeri boyunca milli takımın yanı sıra Roosendal, NAC Breda, Celtic, Nottingham Forest, Vitesse, Benfica ve Feyenoord'da forma giydi. 
     
     ÖZAYDINLI VE USLU 

     İmza töreninde konuşan kulüp yönetim kurulu üyesi Murat Özaydınlı, Fenerbahçe formasına layık olacak profesyonel oyuncuları transfer etmeye devam ettiklerini söyledi. 
     Özaydınlı, ''İnşallah Fenerbahçe'ye uzun yıllar hizmet edecek ve görmek istediğimiz Fenerbahçe'ye katkısı olacak futbolculardan birisi olacak. Camiaya hayırlı olsun. Genç oyuncularımızın da kendisini örnek alarak, milli takımlara faydalı olmalarını temenni ediyorum'' dedi. 
     Kulüp yönetim kurulu üyesi Mahmut Uslu da bu sezon genç bir kadro kurduklarını, Hooijdonk gibi tecrübeli bir oyuncuyu da aralarına almaktan gurur duyduklarını belirtti. Uslu, başta Kulüp Başkanı Aziz Yıldırım olmak üzere, bu transferde emeği geçenlere teşekkür etti. 
     Taraftarlara ve genel kurul üyelerine layık olmak için ellerinden geleni yaptıklarını anlatan Uslu, medyada özellikle transfer rakamlarının abartılı biçimde yansıtılmasının sıkıntılarını yaşadıklarını ifade etti. Uslu ayrıca, sarı-lacivertli futbolcularla röportajların Teknik Direktör Christoph Daum'un izniyle gerçekleşeceğini söyledi. 
     Mahmut Uslu, transfere ara vermediklerini ve başta kaleci olmak üzere arayışlarının sürdüğünü sözlerine ekledi. 
     
     KUTLUALP VE FATİH KAZA GEÇİRDİ 

     Bu arada, kulüp yönetim kurulu üyesi Hakan Bilal Kutluap'in imza törenine gelirken aracıyla hafif hasarlı bir trafik kazası yaptığı ve bu nedenle törene geç kaldığı öğrenildi. 
     Öte yandan, Fenerbahçe'de sabah gerçekleştirilen sağlık kontrollerine de arabasıyla yine hafif bir kaza geçiren futbolcu Fatih Akyel'in geç katıldığı bildirildi. 

     
</TEXT>
</DOC>
