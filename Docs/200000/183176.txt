<DOC>
<DOCNO> 183176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko46.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'ın yeni petrol kuyusunda üretime başlandı... 
</HEADLINE>
<TEXT>

     Sayer Şirketler Grubu Yönetim Kurulu Başkanı Oyman Sayer, Karakilise-1 kuyusundan günlük 500 varil üretim gerçekleştirdiklerini belirterek, yakınlardaki başka bir sahayla birlikte toplam 30 milyon varil rezerv tahmin ettiklerini bildirdi. 
     Diyarbakır'ın Başil Köyü yakınlarındaki Karakilise-1 petrol kuyusunda üretime başlanması nedeniyle düzenlenen törende konuşan Oyman Sayer, Karakilise-1 kuyusunda test üretimlerini sürdürdüklerini belirterek, kalite açısından Türkiye ortalamasının üstünde olan 32.8 graviteli petrol çıkarmakta olduklarını kaydetti. 
     Karakilise sahasında 22.7 milyon varil rezerv tahmin ettiklerini ifade eden Sayer, ''Yakınlardaki ikinci bir sahayla birlikte toplam 30 milyon varil rezerv tahmin ediyoruz. Önümüzdeki günlerde 10 kuyu daha açmak için program yürütüyoruz'' dedi. 
     Törende bir konuşma yapan İl Valisi Nusret Miroğlu ise, petrolün bölge için çok önemli olduğunu belirterek, bölgede huzur ve güvenlik ortamının sağlanmasının ardından benzer yatırımların arttığını bildirdi. 
     Miroğlu, şöyle dedi 
     ''Bundan sonra da yatırımların artarak insanlarımızın mutlu bir hayata kavuşacaklarını umuyoruz. Bu yatırım dövizle aldığımız petrolü bize sağladığı gibi insanlarımıza ekmek kapısı da açmaktadır. Yatırımcılara gerek Valilik, gerekse de yöre halkı olarak her konuda destek olmaya hazırız.'' Enerji Bakanlığı Petrol İşleri Genel Müdürü Ali Özkan ise, Türkiye'nin tüketiminin yüzde 10'u kadar petrol üretmekte olduğunu belirterek, hükümetin, yatırımların artması için yeraltı kaynaklarının özel sektör tarafından çıkarılmasına teşvik sağladığını bildirdi. 
     Konuşmaların ardından, sistem çalıştırılarak petrol akıtılırken, ham petrol ile dolu olan tankerler Batman'a doğru hareket etti. 
     
</TEXT>
</DOC>
