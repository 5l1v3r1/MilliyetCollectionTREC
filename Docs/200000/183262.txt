<DOC>
<DOCNO> 183262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/guncel/gun08.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahattin Uzan, Jet Fadıl'la aynı odada 
</HEADLINE>
<TEXT>

   İSTANBUL Milliyet 

   
   İmar Bankası soruşturması kapsamında hakkında çıkarılan gıyabi tutuklama kararı vicahiye çevrilen Bahattin Uzan, Fadıl Akgündüz'le aynı koğuşa konuldu. Kartal H Tipi Cezaevi'ne altı gün önce konulan Uzan, dün idrar yollarındaki rahatsızlık nedeniyle Sağmalcılar Devlet Hastanesi'ne götürüldü. Burada tetkik ve tedavisi yapılan Uzan, daha sonra ilaç yazılarak cezaevine yollandı. Uzan'ın, iki gün müşahede altında tutulduğu, ardından da Fadıl Akgündüz'ün odasına yerleştirildiği öğrenildi. Polis, İmar Bankası soruşturması kapsamında 'usulsüz hisse devri' iddiasına ilişkin, Uzan Grubu'na bağlı şirketlerde çalışanların ifadelerini almaya devam ediyor. Şişli Cumhuriyet Savcısı Mecit Ceylan'ın talimatıyla harekete geçen polis, Uzan Grubu'na bağlı şirketlerde çalışan ve hisse devir evrakında imzaları bulunan 252 kişiden 22'sine daha ulaşarak, dün Mali Şube Müdürlüğü'ne getirdi. Şubede sorguları yapılan bu kişiler, daha sonra salıverildi. Önceki gün de 13 kişinin ifadesine başvurulmuştu. 
   
      Alara Uzan'a koruma ordusu    SiNAN TOROS İstanbul 

   GP Genel Başkanı Cem Uzan'ın geçen ay ABD'de doğum yapan eşi Alara Uzan, dün THY'ye ait tarifeli uçakla Türkiye'ye döndü. Alara Uzan'ı Atatürk Havalimanı'nda çok sayıda özel koruma karşıladı. Korumalar, Alara Uzan'ın bebeği "Yasemin Paris"in fotoğrafının çekilmesini engellemeye çalıştı. "Alara Koçibey" adıyla rezervasyon yaptıran Alara Uzan'ın havalimanından çıkışı ve otomobiline binişi sırasında da korumalar çekim yapılmasını engellemeye devam etti. 
   
   
</TEXT>
</DOC>
