<DOC>
<DOCNO> 171128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sondun13.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'dan Iraklılar'a ABD'ye karşı savaş çağrısı... 
</HEADLINE>
<TEXT>

     Irak'ın eski lideri Saddam Hüseyin'in, Irak halkına Amerikan güçleriyle savaşma çağrısı yaptığı bildirildi. 
     El Arabiya televizyonu, oğulları dün öldürülen Saddam Hüseyin'e ait olduğu belirtilen yeni bir ses kaydını yayınladı. 
     Saddam Hüseyin, bu kayıtta, Irak'taki direnişi selamlayarak, ABD'nin Irak'ta zafer elde edemeyeceğini söyledi ve savaşın henüz bitmediğini belirterek, Irak güçlerinden Amerikan güçleriyle savaşmalarını istedi. 
     Devrik Irak lideri, özel kuvvetler ile Cumhuriyet Muhafızları'na da saldırılarını artırmaları çağrısında bulundu. 
     El Arabiya televizyonu, Saddam'ın yeni ses kaydının, oğulları Uday ile Kusay öldürülmeden 2 gün önceye, yani 20 Temmuz'a ait olduğunu duyurdu. 
     
     11-12 NİSAN 

     Saddam Hüseyin, Irak halkına ve ''ayakta kalabilen'' ordu mensuplarına Amerikan güçleriyle savaşma çağrısı yaparken, savunma örgütlemesinin, Bağdat'ın düştüğü 9 Nisan'dan sonra 11-12 Nisan'dan yapılmaya başladığını bildirdi. 
     Devrik devlet başkanı Saddam Hüseyin, tüm Irak askerlerine ''imanınızı muhafaza edin'' diyor. 
     ''Cumhuriyet Muhafızları ve tüm Mücahitler'in omuz omuza direnişleri haberleri bana ulaşıyor. Irak'ın birçok şehrinde bölgesinde yürütülen savunmayı izliyorum'' diyen Saddam Hüseyin, Baas Yeniden Doğuş Partisi ve Irak halkının 11-12 Nisan'da savunma düzenine geçmeye başladığını aktarıyor. 
     Washington yönetiminin ''savaş henüz bitmedi'' sözünün bütünüyle doğru olduğunu vurgulayan Saddam, ''Doğru... Savaş bitmedi'' diyor. 
     ABD Irak'ta 20 Mart'ta savaşı başlatmasından sonra Saddam Hüseyin'in sesiyle yayınlanan kasetler, Katar'ın El Cezire ve Birleşik Arap Emirlikleri'nin Dubai-El Arabiya uydu televizyonlarınca yayımlanıyor. 
     Amerikan askerlerinin dün Musul'a yakın El Felah semtindeki köşke düzenledikleri operasyon sonucunda 4 kişi ölmüş, ölenlerden 2'sinin Saddam Hüseyin'in oğulları Uday ile Kusay olduğu açıklanmıştı. 
     
</TEXT>
</DOC>
