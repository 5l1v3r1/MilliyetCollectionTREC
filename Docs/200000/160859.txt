<DOC>
<DOCNO> 160859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sontur21.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi ''Geçmiş mazide kaldı, şimdi beraber çalışmalıyız'' 
</HEADLINE>
<TEXT>

     ABD'nin Ankara Büyükelçisi Robert Pearson, Türk-Amerikan ilişkileriyle ilgili olarak, ''geçmişin mazide kaldığını, şimdi artık beraber çalışmaya devam edilmesi gerektiğini'' söyledi. 
     Pearson, görev süresinin bitmesi nedeniyle Türk-Amerikan İşadamları Derneği TABA tarafından Ankara Hilton Oteli'nde verilen veda yemeğinde yaptığı konuşmada, görev yaptığı 3 yıl boyunca Türkiye ile ABD arasındaki dostluğu ve ilişkileri geliştirmek ve iyileştirmek için çalıştığını belirtti. 
     ''Fırtınanın gelmesi değil, fırtınadan nasıl kurtulunduğu önemli'' diyen Pearson ''Geçmiş mazide kaldı, şimdi artık birlikte çalışmaya devam etmeliyiz'' şeklinde konuştu. 
     Pearson, sözlerini şöyle sürdürdü 
     ''Türk-Amerikan ilişkileri son 50 yılda olağanüstü ölçüde gelişti. Dünya bugün 50 yıl öncesine göre daha güvenli ve Türkiye'nin rolü de 50 yıl öncesine göre daha belirgin. Türkiye'de demokrasinin gelişimi, Türk halkının umutları da daha üst düzeyde'' Ülkeler arasındaki ilişkiler ve diplomasinin, ''donmuş bir fotoğraf karesinden ibaret olmadığını, canlı birer mekanizma olduğunu'' belirten Pearson, bu ilişkilerin korunması, güçlendirilmesi, beslenmesi ve zarar gördüğünde iyileştirilmesi gerektiğini ifade etti. 
     Pearson, Türk halkının ve Türk iş dünyasının önünde, şu anda geçmişte olmadığı kadar önemli fırsatlar olduğunu kaydederek, her iki ülkeden toplumun her kesimince üstlenmesi gereken sorumluluklar bulunduğunu belirtti. Büyükelçi Pearson, Türk-Amerikan ilişkilerinin güçlü ve sağlıklı biçimde ilerleyeceğinden emin olduğunu da ifade etti. 
     
</TEXT>
</DOC>
