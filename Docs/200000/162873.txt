<DOC>
<DOCNO> 162873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/yazar/akyol.html </URL>
<DATE> 2003/06/13/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
'Kendi kaderini tayin' 
</HEADLINE>
<TEXT>

     AKP hükümeti AB konusunda geçmiş bütün hükümetlerden daha kararlı davranıyor. 
     Çünkü, evvela koalisyon değil, tek parti hükümeti... İkincisi, AKP sosyolojik olarak "kenar"dan geldiği için, "merkez" karşısında daha serbest düşünüyor. 
     DSP - MHP - ANAP koalisyonu, çıkardığı yasada RTÜK'e MGK'nın da bir üye atamasını öngörmüştü. AKP hükümeti ise, RTÜK'ten de, Sanat Eserleri Kurulu'ndan da MGK temsilcisini çıkarıyor. 
     "6. Uyum Paketi" özel TV'lerin de belli kurallar içinde Kürtçe yayın yapması imkanını getiriyor. Terörle Mücadele Yasası'nın 8. maddesi tamamen kaldırılıyor yani şiddet içermeyen bölücülük propagandası serbest olacak 
     Bir başka örnek "Halkların kaderini tayin hakkı"na yer veren ve "ikiz sözleşmeler" denilen iki uluslararası sözleşme Meclis'te onaylandı. Halbuki geçen hükümetler bunu 'sakıncalı' bulmuştu. 
     Gerçekten tartışmamız gereken ciddi konular... 
     
     BUGÜN üzerinde durmak istediğim konu, "halkların kendi kaderini tayin hakkı" meselesi. 
     Bu konuda endişeler belirtiliyor Bölücüler de "kendi kaderimizi tayin hakkı" diye ortaya çıkarsa ne yapacağız 
     Son derece saygıdeğer bir endişe... Fakat gerçekçi değil. Çünkü "halkların kendi kaderini tayin hakkı", etnik grupları kapsamaz Tamamen "sömürgeciliğin tasfiyesi" ile ilgili bir kavramdır. 
     Ana ülkeyle hiçbir eşit hakka sahip olmayan, istila edilerek egemenlik kurulmuş bir "sömürge"nin halkı bu hakkı ileri sürebilir. 
     Ama "Kendi kaderini tayin hakkı, çok uzun süre birlikte ve aynı hukuki statüde yaşamış olan 'ulus devlet'in vatandaşlarını etnik gruplara bölmek için kullanılamaz " 
     Bu konuda Alan Buchanan'ın "Secession" adlı kitabında geniş bilgi vardır. Westview Press, 1988 
     Asıl bu kendi kaderini tayin hakkını etnik grupların yararlanabileceği bir kuralmış gibi görmek bölücü iddialara istemeden de olsa dolaylı destek etkisi yaratır. 
     
     GEÇEN hükümet döneminde, "ikiz sözleşmeler"in Türkiye'yi bölebileceği endişesini taşıyan bakanlara diplomatlarımız brifing vermiş ve aynı şeyi anlatmışlardı 
     "Kendi kaderini tayin hakkı, sömürgeciliğin tasfiyesi ile ilgilidir. Ulus devletlerdeki etnik gruplar ve azınlıklar için söz konusu değildir. Kaldı ki azınlıklarla ilgili çekincemiz var zaten..." 
     Dün görüştüğüm uzman bir diplomatımız aynı şeyleri söyledi ve dikkatimi çekti 
     "Bakın Kuzey Irak'ta bile kendi kaderini tayin ilkesini hiç kimse ağzına almıyor. Çünkü Kuzey Irak meselesi bir 'kendi kaderini tayin' meselesi değildir. Irak içinde nasıl bir yönetim ve demokrasi kurulacağı meselesidir." 
     Konunun uzmanı olan Prof. Ali Karaosmanoğlu diyor ki 
     "Kendi kaderini tayin meselesi tamamen sömürgecilikle ilgilidir. BM kurumlarının bunu doğrulayan çok sayıda kararı vardır. Türkiye'nin bu sözleşmeyi imzalamasında bir sakınca yoktur, çünkü Türkiye'ye karşı kullanılamaz..." 
     Bu tabii bizi hukuken güçlendiriyor ama 'etnik meselemiz'i çözmüş olmak anlamına gelmiyor. Onu da yarın yazacağım 
     
     

</TEXT>
</DOC>
