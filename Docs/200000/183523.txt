<DOC>
<DOCNO> 183523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/siyaset/siy05.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Son çare 'üşütmek' 
</HEADLINE>
<TEXT>
   'Lojman Cephesi'nde 30 direnişçi kaldı 
   Boşaltılmasına karar verilen milletvekili lojmanlarını kullanan 30 kişi, bu tutumunda direnirse üşüyecek. Evler, ekim ayından itibaren ısıtılmayacak 
      GÜNSELİ ÖNAL 

   
   AKP'nin iktidara gelmesinin ardından Başbakan Recep Tayyip Erdoğan'ın istemi doğrultusunda Milli Emlak Genel Müdürlüğü'nce satışa çıkarılan milletvekili lojmanlarında oturmayı sürdüren 30 eski vekil, "üşütülerek" pes ettirilecek. 
   Milletvekilleri, üç katlı tripleks villalar ve çok katlı bloklardan oluşan lojmanları okulların tatil olmasına paralel şekilde 15 Haziran'a kadar boşaltmaları konusunda uyarıldı. Ancak lojmanların önemli bir bölümünün bu tarihe kadar boşaltılmadığının görülmesi üzerine, kiralar 350 milyon liradan 500 milyon liraya, son olarak da 190 milyon lira artışla 690 milyon liraya çıkarıldı. 
   Lojmanlarda oturan tek hükümet üyesi olan Çalışma ve Sosyal Güvenlik Bakanı Murat Başesgioğlu da geçen hafta evini boşalttı. Lojmanlardaki 30 eski milletvekilinin ise, bazıları oturmadıkları halde anahtarlarını h l teslim etmedikleri belirtildi. Kendileri oturmayan bazı eski parlamanterlerin lojmanlara yakınlarını oturttukları ya da ziyarete gelenleri ağırlamak için misafirhane gibi kullandıkları savunuldu. TBMM, lojmanların ardından, işletme hizmetlerini de ekim ayından itibaren Maliye Bakanlığı Milli Emlak Genel Müdürlüğü'ne devredecek. Meclis yetkilileri, devir işleminden sonra lojmanlarda yürütülen bakım hizmetlerinin tamamen devreden çıkacak olması nedeniyle, artık bu binalarda oturulamayacağını belirttiler. Meclis'teki santraldan merkezi olarak ısıtılan lojmanlar, devir işleminden sonra ısıtılmayacağı için yaşanamaz hale gelecek. Bu nedenle binalarda kalan ve ayda 690 milyon lira kira ödeyen eski milletvekilleri, havalar soğumadan konutları boşaltmak zorunda kalacaklar. 
   Lojmanlar tamamen boşaldıktan sonra satış ve yeniden düzenleme projesinin uygulamaya konulacağı bildirildi. 
   
   350 bin dolara alan çıkmadı    Lojmanlardan taşınan eski YTP'li Bekir Gündoğan, oturdukları binaları kendilerine satmaya çalışan emlakçının artık çok yıpranmış olan tripleks villalar için 350 bin dolar istediğini, fiyatın yüksek olması nedeniyle tek alıcı bile çıkmadığını söyledi. 
   
   Villalarını genişlettiler 
   Evini hafta sonunda boşaltacağını belirten eski YTP'li İsmet Vursavuş da, "Lojmanları mevcut doku bozulmadan satacaklarını söylüyorlardı. Ancak örnek bina olarak yeniden düzenledikleri ve ilaveler yaptıkları iki villada çıkıntılar var. Villaların hacmi, arka tarafa yapılan showroom çıkıntılarıyla neredeyse ikiye katlandı" diye konuştu. 
</TEXT>
</DOC>
