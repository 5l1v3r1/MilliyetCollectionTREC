<DOC>
<DOCNO> 154268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur08.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayın milletvekili Lütfen aracınızı çekiniz... 
</HEADLINE>
<TEXT>

     TBMM'de yaşanan otopark sorununun çözümü amacıyla, kapalı otoparka giriş için milletvekillerine özel giriş kartı verilecek. 
     TBMM İdare Amiri Erdoğan Yetenç , geçmiş dönemlerde Meclis'te görev alan 400 milletvekiline göre 380 kapasiteli kapalı otopark yapıldığını söyledi. Milletvekili sayısının 550'ye çıkmasıyla otoparkın yetersiz akladığını anlatan Yetenç, bu sıkıntının giderilmesi amacıyla çalışmalar yaptıklarını anlattı. 
     Kapalı otoparktaki yer sorununu çözmek için kadın milletvekillerine öncelik tanındığını ve bunların isim ve plakalarını gösteren özel yerler tahsis edildiğini anımsatan Yetenç, ''Ancak yer bulamayan bazı arkadaşlarımız kadın parlamenterlerin arabalarının arkasına park etmeye başladı. Bu da sıkıntılara yol açtı' dedi. 
     TBMM'deki 380 kapasiteli kapalı otoparka çok daha fazla araç girdiğini, bunun önüne geçilmesini arzuladıklarını kaydeden Yetenç, şöyle konuştu 
     ''380 kapasiteli bu alanı kullanacak milletvekillerini belirlemek amacıyla kura çekeceğiz. Kurada çıkan milletvekillerinden başkasının bu alana girmemesi için plaka okuyucu optik bir sistem düşünmüştük. Ancak kışın plakaların çamur olacağından dolayı okunamayacağını düşünerek bundan vazgeçtik. Şimdi kurayı kazanan milletvekillerine manyetik okuyuculu araç giriş kartı vereceğiz.'' Yetenç, şu anda TBMM'nin resmi otoları için kullanılan kapalı alanı da milletvekilleri otoları için tahsis edeceklerini söyledi. 
     
     MİSAFİRLER VE DİĞER ÇALIŞANLAR 
     Öte yandan TBMM'de çalışan personel ve arabasıyla gelen ziyaretçiler de park sorunu yaşıyor. Personel ve vatandaşlar arabalarını kaldırımlara park etmek zorunda kalıyor. 
     Bu sorunu çözmeyi amaçlayan TBMM yönetimi, öncelikle Çankaya kapısı girişindeki kaldırımı otopark haline getirmek amacıyla çalışmalar başlattı. 
     TBMM kampusunun diğer bölgelerinde de yeşil alana zarar vermeksizin kaldırımların otopark yapılması yönünde çalışmalar yapıldığı bildirildi. 
     Alınan bilgiye göre, TBMM kampusu içinde şu anda 380'i kapalı olmak üzere yaklaşık 720 kapasiteli otopark alanı bulunuyor. Kapasitenin bine yükseltilmesi öngörülüyor. 
     




</TEXT>
</DOC>
