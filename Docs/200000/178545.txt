<DOC>
<DOCNO> 178545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur42.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK'in eylemine soruşturma... 
</HEADLINE>
<TEXT>

     KESK Genel Başkanı Sami Evren'in de aralarında bulunduğu 14 sendikacı hakkında, Kızılay'da haftasonu gerçekleştirilen ''kitlesel basın açıklaması'' ile ilgili olarak soruşturma başlatıldı. 
     Ankara Valiliği, Kamu Emekçileri Sendikası Konfederasyonu'na KESK üye kamu çalışanlarının, 23 Ağustos Cumartesi günü gerçekleştirdikleri eylemle ilgili olarak, KESK Başkanı Evren'in de aralarında bulunduğu 14 sendikacı hakkında 3 ayrı suçlamayla, Ankara Cumhuriyet Başsavcılığı'na suç duyurusunda bulundu. Başsavcılık, evrakı inceleyerek, soruşturma başlattı. 
     Ankara Basın Savcısı Hamza Uçar, evrakı inceledikten sonra, 2911 sayılı Toplantı ve Gösteri Yürüyüşleri Kanunu'na muhalefet etme suçundan ifade vermeleri için KESK Başkanı Evren, SES Başkanı İsmail Hakkı Tombul, Eğitim-Sen Ankara 3 No'lu Şube Başkanı Lütfi Gölpunar, SES Ankara Şube Başkanı Erkan Sümer, Yapı Yol-Sen Genel Başkanı Mehmet Cengiz Faydalı, SES Ankara Şube Yönetim Kurulu Üyesi İbrahim Kara, BES Genel Başkanı Bülent Kaya, ESM Yönetim Kurulu Üyesi Sefa Koçoğlu, DİVES Genel Başkanı Ali Rıza Ekinci, Tüm Bel-Sen Yönetim Kurulu Üyesi Satı Buruncu, KESK MYK üyeleri Güven Gerçek ve Nihat Değer, Yapı Yol-Sen MYK Üyesi Bahri Yıldırım ile SES MYK Üyesi Hasan Güleşe'yi savcılığa davet etti. 
     Ankara Cumhuriyet Başsavcılığı, sendikacılar hakkında Türk Ceza Kanunu'nun ''polis memuruna mukavemet'' suçunu düzenleyen 258 ve ''suç işlemeye tahrik'' hükmünü içeren 311. maddeleri uyarınca da ayrı bir esas üzerinden soruşturma başlattı. Sendikacıların, bu suçlamalara ilişkin de ifade vermeye çağrılacakları öğrenildi. 
     
</TEXT>
</DOC>
