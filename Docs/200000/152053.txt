<DOC>
<DOCNO> 152053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun19.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD savaşı kazandı tüfekle Apachi düşüren çiftçi çarketti 
</HEADLINE>
<TEXT>

     Irak savaşının ilk günlerinde tüfekle Apaçi helikopteri düşürdüğü haberleriyle Iraklıların ABD'ye karşı mücadelelerinin simgesi olan çiftçi Ali Abid Minkaş, şimdi de bunu reddetti. 
     Irak televizyonları, çiftçi Minkaş'ın eski bir tüfekle Apaçi'yi düşürdüğü haber ve görüntülerini yayınlamış, ''hem pirinç hem de Apaçi hasatı yapan çiftçi'' methiyesi yapılmıştı. Saddam Hüseyin de çiftçiyi övmüş, bu olayı ''halk savaşının bir parçası olarak Amerikan güçlerine karşı direnişe'' örnek göstermişti. 
     Savaşın ardından Saddam rejimi çökünce, çiftçi Minkaş, bu kez helikopteri düşürmediğini, aslında hiçbir şey yapmadığını söyledi. 
     BBC'nin internet sitesinde yer alan habere göre, Minkaş, Kuveyt'te yayınlanan El Rey El Am gazetesine verdiği demeçte, helikopteri bir sabah tarlaya geldiğinde bulduğunu söyledi. 
     Minkaş, olayı şöyle anlattı 
     ''Ben Apaçi ya da başka birşey düşürmedim. Her şey bir sabah erkenden tarlaya geldiğimde oldu. Gördüğümün gerçek mi, hayal mi olduğundan emin olmak için gözlerimi ovdum. Gerçek olduğunu anlayınca da korkumu yenerek, tarlamda bir helikopterin bulunduğunu bildirmek için en yakın devlet dairesine koştum.'' Olayı incelemek üzere Baas Partisi üyeleri ve güvenlik güçlerinin kendisiyle tarlaya geldiğini belirten Minkaş, bunun bir Amerikan Apaçi helikopteri olduğunu anlattıklarını, üst düzey bir yetkili gelinceye kadar da orada kalmasını istediklerini söyledi. 
     Minkaş, daha sonra kendisinden televizyonlara, bu helikopteri eski bir tüfekle düşürdüğünü söylemelerini istediklerini anlattı. 
     Tüfekle helikopter düşürdüğü hikayesinden sonra yetenekleri konusunda şakalara maruz kalan Minkaş hakkında üretilen son fıkra şöyle 
     ''ABD, Minkaş'ın balığa gideceğini duyunca, filosunu Körfez'den geri çekmeye karar verdi.'' 
     





</TEXT>
</DOC>
