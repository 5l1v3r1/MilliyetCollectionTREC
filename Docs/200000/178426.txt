<DOC>
<DOCNO> 178426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun29.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta hangi bakanlıklar hangi kesimlere verilecek 
</HEADLINE>
<TEXT>

     Irak Geçici Hükümet Konseyi'nin Petrol ve İçişleri Bakanlığı'nı Şiilere, Maliye Bakanlığı'nı Sünnilere, Dışişleri Bakanlığı'nı Kürtlere vermeyi planladığı bildirildi. 
     Konsey üyelerinden Muvaffık El Rubai, AFP'ye yaptığı açıklamada, büyük olasılıkla Petrol ve İçişleri Bakanlığı'nın Şiilere, Maliye Bakanlığı'nın Sünnilere ve Dışişleri Bakanlığı'nın Kürtlere verileceğini söyledi. 
     Iraklı yetkiliye göre, bakanlıklar, Irak Geçici Hükümet Konseyi'ndeki paylaşıma göre dağıtılacak. Buna göre, 13 bakanlık Şiilere, 5'i Sünnilere, 5'i Kürtlere, 1'i Türkmenlere, 1'i de Asurilere verilecek. 
     El Rubai'ye göre, hükümet konseyi, 150 kişinin aday olduğu 25 bakanlığa kimlerin getirileceğini görüşüyor. Bakanlıkların başına kimin atanacağının gelecek çarşambadan önce açıklanamayacağı tahmin ediliyor. 
     El Rubai, 150 adayın geçmişini incelediklerini ve bu kişilerin Baas Partisi ile ilişkisi olup olmadığını belirlemeye çalıştıklarını kaydetti. 
     Iraklı yetkili, bakanlıklar bünyesinde Irak'taki tüm azınlıkları temsil eden görevliler bulunması gerektiğini belirterek, ''Bir bakanlıkta bir Asuri ya da Türkmen bulunmaması kesinlikle mümkün değil'' dedi. 
     
</TEXT>
</DOC>
