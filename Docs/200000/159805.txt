<DOC>
<DOCNO> 159805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sontur23.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İçinde yaşlı bir kişinin bulunduğu otomobili çaldılar 
</HEADLINE>
<TEXT>

     Şişli'de, içinde yaşlı bir kişi olduğu halde çaldıkları otomobille polisten kaçarken bazı araçlara da çarparak zarar veren 2 kişiden 1'i yakalandı. 
     Mecidiyeköy'de, içinde babası Sefer Karakoç'u bırakarak alışveriş yapmak üzere 34 ZK 4202 plakalı otomobilinden inen Mustafa Karakoç, bu sırada aracın 2 kişi tarafından kaçırıldığını fark edince durumu polise bildirdi. 
     Yaşlı adamı bir süre sonra otomobilden indiren 2 kişi, Beşiktaş Fulya'da kapkaç yapmak isterken polislerce fark edildi. Polisin ''dur'' ihtarına uymayarak otomobille kaçan 2 kişi, Mecidiyeköy Ortaklar Caddesi üzerinde kurulan barikatı da aştıktan sonra park halindeki 4 otomobile çarptı. 
     Polisin durdurmak amacıyla havaya uyarı ateşi açtığı 2 kişi, lastiği patlayan otomobilden çıkarak kaçışı yaya olarak sürdürdü. 
     Çevrede uygulama başlatan polis, olayla ilgili olduğu gerekçesiyle İbrahim Demir'i gözaltına aldı. 
     Başka suçlardan da arandığı belirlenen Demir emniyete götürülürken, diğer kapkaççının yakalanması amacıyla başlatılan soruşturma sürüyor. 
     
</TEXT>
</DOC>
