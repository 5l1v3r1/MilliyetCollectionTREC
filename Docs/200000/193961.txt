<DOC>
<DOCNO> 193961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun05.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerine "korkaklık" suçlaması .. 
</HEADLINE>
<TEXT>

     Irak'ta görev yapan bir Amerikan askeri, ölüm cezasıyla sonuçlanabilecek ''korkaklıkla'' suçlanıyor. 
     Çavuş Georg-Andreas Pogany 32 , Irak'a gönderildikten üç gün sonra Amerikan ateşinde parçalanarak ölen bir Iraklının cesedini gördüğü ilk anda titremeye başladığını ve kustuğunu, bunu izleyen günlerde panik atak nöbetleri geçirdiğini ve uyumakta zorlandığını söyledi. 
     Pogany, olaydan 6 hafta sonra içinde bulunduğu ruh hali nedeniyle yetkililerden yardım istediğini, bir psikolog tarafından muayene edildiğini ve aşırı strese bağlı tepkiler gösterdiği teşhisini koyan doktorun bir süre dinlenmesini önerdiğini bildirdi. 
     10. Özel Güç Timi'ne bağlı olarak, geçen 26 Eylül'de yeşil berelilerden oluşan bir ekiple Irak'a giden çavuş Pogany, bunun üzerine ordunun geçen ayın ortalarında kendisini ABD'ye geri gönderdiğini ve hakkında ''korkaklık'' suçlamasıyla dava açıldığını bildirdi. 
     Irak'tayken önerilen tedaviyi tamamlaması ve ortama uyum sağlaması için kendisine zaman tanınması yönünde üç kez talepte bulunduğunu belirten Pogany, 5 yıldır askerlik mesleğinde olduğunu ve inandırıcı bir savunma yapabileceğini söyledi. 
     Pogany, güvenlik nedeniyle Irak'taki görevine ilişkin bilgi vermezken, ABD saldırısında bedeni ikiye ayrılan Iraklının cesedini başkent Bağdat'ın kuzeyindeki Samarra kenti yakınlarında bulunan ABD üssüne getirildiğinde gördüğünü ifade etti. 
     Georg-Andreas Pogany'nin davasıyla ilgili duruşmanın, yarın Denver'ın 112 kilometre güneyinde, Pogany'nin görev yaptığı Fort Carson üssündeki askeri mahkemede yapılacağı belirtildi. 
     ABD ordusunda ''korkaklık'' suçlaması, askerin suçlu bulunması halinde ölümle cezalandırılabiliyor. Orduda bu tür davalara az rastlanırken, ABD'de ''korkaklık'' suçlamasıyla ilgili olarak son mahkumiyet Vietnam Savaşı sırasında verilmişti. 
     Askeri yetkililer ise, söz konusu davaya ilişkin açıklama yapmıyor. 
     
</TEXT>
</DOC>
