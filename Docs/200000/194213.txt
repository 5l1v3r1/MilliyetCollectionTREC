<DOC>
<DOCNO> 194213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sondun24.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İrtemçelik "AB konusu çok büyük çağdaşlaşma mücadelesi" 
</HEADLINE>
<TEXT>

     Türkiye'nin Berlin Büyükelçisi Mehmet Ali İrtemçelik, AB konusunun Türkiye'nin çağdaşlaşma mücadelesi olduğunu söyledi. 
     Büyükelçi İrtemçelik, bugün Köln Başkonsolosluğu'nda, Almanya genelindeki Türk öğrenci derneklerinin yaklaşık 150 temsilcisiyle biraraya geldi. 
     İrtemçelik, öğrenci temsilcilerine yönelik yaptığı konuşmada, şöyle dedi 
     ''Aslında AB konusunu size anlatmaya gerek bile görmüyorum. AB konusu, Türkiye'nin çok büyük bir çağdaşlaşma mücadelesidir. Türkiye'nin AB'ye girme mücadelesi Atatürk'ün yolunda yürümekle eş anlamlıdır. Yolumuzun yokuş olduğunu başından bu yana biliyoruz. Bunu sizleri caydırmak, ya da karamsarlığa sevk etmek için söylemiyorum. Zoru başarmak daha büyük keyifler getirir ve biz de bu keyfi mutlaka yaşayacağız.'' Bu konuda Türk derneklerine de büyük görevler düştüğünü belirten İrtemçelik, şunları söyledi 
     ''Türkiye'nin AB üyeliği konusunda sizlere düşen görevler var. Burada panellere katılabilecek, televizyonlara çıkabilecek çok sayıda insan maalesef yok. Bunları sizler yapabilirsiniz. Yerel ya da federal düzeyde daha etkin bir tavır içinde olmanızı diliyorum. Bunun için birbirinizden haberdar olmanız ve örgütlenmeniz şarttır. Bu konu hakkında ne kadar bilgi sahibi olursanız, bizim yolumuzu yokuş kılmak için ileri sürülen sebepleri ortadan kaldırabilirsiniz.'' Alman halkının Türkiye'nin AB üyeliğiyle ilgili bazı önyargılardan kaynaklanan endişeleri olduğunu vurgulayan Büyükelçi İrtemçelik, konuşmasını şöyle sürdürdü 
     ''Bazı olumsuz propagandalarla karşı karşıyayız. Gelecek günlerde gerçekler daha da çarptırılacak ve çok yoğun kırıcı bir mücadelenin içinde olacağız. Karşı karşıya bırakıldığımız bazı iddialar var. Biz mücadelemizi kararlı şekilde sürdüreceğiz. Bu bağlamda sizlerin sağlayacağı önemli katkılar var. Türkleri farklı görenlerle görüşün. Üniversitelerdeki bu tür toplantılara katılın. Bu sahanın boş olmadığını gösterin. Her birimiz kendi payımıza düşen yükü taşıyalım ve bunları biraraya getirerek bu işin içinden çıkalım.'' 
     
</TEXT>
</DOC>
