<DOC>
<DOCNO> 178556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/dunya/dun02.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sarmaşık dikeni' operasyonu 
</HEADLINE>
<TEXT>

   Amerikan ordu güçleri, Türk askerinin Irak'taki olası görev yeri olan Sünni üçgenindeki suç çeteleri ve Saddamcılara karşı geniş çaplı harek t başlattı 
      DIŞ HABERLER SERVİSİ 

   
   ABD birlikleri, önceki gün başlattığı "Sarmaşık Dikeni" adlı geniş çaplı bir operasyon kapsamında, Bağdat'ın kuzeyindeki Sünni bölgede faaliyet gösteren bir suç çetesinin lider ve üyelerini ele geçirmek için bölgede baskınlar düzenledi. Saddam'ın memleketi Tikrit'te üslenen Amerikan 4. Piyade Tümeni'nden 3 bin askerin katıldığı, günlerce sürecek operasyonda, paramiliter güçler, Saddam'ın Fedaileri, devrik liderin yandaşları ve diğer tehdit unsurları etkisiz hale getirilmeye çalışılacak. 
   Tezkere çıkması durumunda Türk askerinin de görev yapması planlanan ve "Sünni Üçgeni" olarak da anılan bölgede kalan Halis şehrindeki operasyonlarını tank ve helikopterler eşliğinde gerçekleştiren Amerikan 4. Piyade Tümeni askerleri, yaptıkları baskınlarda 27 çete üyesini tutukladı. Cinayet, silah kaçakçılığı ve ABD askerlerine yönelik terörist saldırılar düzenlemekle suçlanan çetenin lideri Latif ise yakalanamadı. 
   Bölgedeki direnişin kökünü kazımayı amaçlayan operasyonla ilgili olarak konuşan Albay David Hogg, "Latif ortalıkta olduğu müddetçe, Irak polisinin bölgede düzenin sağlanması için gereken ortamı hazırlayamayız" dedi. 
   
</TEXT>
</DOC>
