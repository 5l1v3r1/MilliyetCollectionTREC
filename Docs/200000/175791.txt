<DOC>
<DOCNO> 175791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/ekonomi/eko03.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şifreci Ordu'da yakalandı 
</HEADLINE>
<TEXT>

   İmar Bankası'nın bilgisayar kayıtlarına şifreleri koyan Merkez Yatırım'ın Operasyon Şefi Göksel Aydoğan dün Ordu'da Mali Şube ekiplerince yakalanıp gözaltına alındı 
   ELVAN EZBER İstanbul 
   
   İmar Bankası eski yöneticileri hakkında Şişli Cumhuriyet Savcılığı'nın talimatıyla gözaltına alınanların sayısı dörde yükselirken bankanın bilgisayar kayıtlarına şifre koyan Göksel Aydoğan önceki akşam Ordu'da yakalandı. 
   Bankanın bilgisayar kayıtlarını ortadan kaldırması nedeniyle haftalarca mudilere ödenecek paralar konusunda net bilgi veremeyen BDDK, Mali Şube Müdürlüğü'nün operasyonuyla kilit isimlerden birini yakaladı. 
   Merkez Yatırım ve Ticaret AŞ'de operasyon şefi olarak çalışan Göksel Aydoğan da önceki akşam Ordu'da, Necati Lima da evinde gözaltına alınarak Mali Şube Müdürlüğü'ne getirildi. 
   Aynı şirkette sistem operatörü olarak görev yapan Nurşen Boz ile teknik eleman Salih Bora için de ek gözaltı süresi alındı. 
   Mali Şube Müdürlüğü'nde tutulan Boz ve Bora, soruşturmayı yürüten Şişli Cumhuriyet Savcıları Mecit Ceylan, Saip Kunt ve Sadi Güner'in talimatı üzerine dün Merkez Yatırım'a getirildi. Boz, İmar Bankası hesap kayıtlarının ortaya çıkarılabilmesi için sürdürülen çalışmalar kapsamında, bitişikteki Adabank Genel Müdürlüğü'ne de götürüldü. 
   BDDK yetkilileri ile bilirkişiler nezaretinde yürütülen çalışmalar sırasında kayıp banka hesap kayıtları ile Petkim ihalesinin yapıldığı güne rastlayan hesap ve transferlerin bulunduğu disketlerin birçoğuna ulaşıldığı belirtildi. Merkez Yatırım kayıtlarının, Adabank'ın altındaki bir depoda saklandığı kaydedildi. Hatırlanacağı üzere, bankaya 3 Temmuz'da el konulmasından hemen önce 30 Haziran 2003'teki kayıtlar ve disketler bulunamamıştı. 
   Bu arada savcının geldiğini öğrenen bazı İmar Bankası mudileri de Adabank önünde toplandı. Bu sırada banka güvenlik görevlisiyle mudiler arasında kısa süreli gerginlik yaşandı. 
   
   Tahsil süreci başlıyor    Tasarruf Mevduatı Sigorta Fonu, İmar Bankası'ndaki hayali hesaplara karşılık banka ortak ve sahiplerinin malvarlıklarına el koyabilmek için hazırlıklarını bitirdi. 12 Ağustos'ta yürürlüğe giren yeni düzenlemeye uygun olarak TMSF'nin, önümüzdeki hafta İstanbul'daki Sulh Ceza Hakimliği'ne başvurarak çifte kayıt ve hayali hesapların karşılığını Uzan Grubu ve banka yöneticilerinden tahsil edilmesi sürecini başlatması bekleniyor. 
   Hayali ve çifte hesaplarla ilgili yargılama mahkemece yapılacak. Alacağın takip ve tahsilatında belirleyici kurum Fon olacak. H kim de 24 saatte kararın onaylanıp onaylanmamasına karar verebilecek. 
   
   
</TEXT>
</DOC>
