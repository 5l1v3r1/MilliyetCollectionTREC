<DOC>
<DOCNO> 195554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sonspo12.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ay-yıldızla 392. randevu... 
</HEADLINE>
<TEXT>

     A Milli Futbol Takımı, Letonya ile yarın Riga'da yapacağı 12. Avrupa Şampiyonası elemeleri baraj ilk maçıyla birlikte, 392. karşılaşmasına çıkacak. 
     Türk Milli Takımı, 80 yıllık tarihinde bugüne dek yaptığı toplam 391 maçtan 131'ini kazanırken, 172'sini yitirdi, 88 maçta da eşitliği bozamadı. 
     A Milli Futbol Takımı, bu maçlarda toplam 482 gol atarken, kendi kalesinde 628 gol gördü. 
     Milliler son yaptıkları karşılaşmada, 11 Ekim'de İstanbul'da, 12. Avrupa Şampiyonası 7. Eleme Grubu 8. ve son maçında İngiltere ile 0-0 berabere kaldı. 
     
     SARI KART ALARMI 

     Öte yandan, A Milli Futbol Takımı'nın Letonya ile yarın yapacağı 12. Avrupa Şampiyonası elemeleri baraj ilk maçı öncesi toplam 7 oyuncu, sarı kart cezası sınırında bulunuyor. 
     Ay-yıldızlı ekibin 7. Eleme Grubu'nda yaptığı 8 maçta 1'er sarı kart gören Hakan Şükür, Tugay Kerimoğlu, Rüştü Reçber, Fatih Akyel, Bülent Korkmaz, Ümit Davala ve Hasan Şaş, Riga'daki maçta da sarı kart görmeleri durumunda, 19 Kasım'da İstanbul'da yapılacak rövanş maçı öncesi cezalı duruma düşecek. 
     Bu arada milliler, eleme grubunda yaptığı 8 maçta 13 sarı kart görürlerken, 2'şer sarı karta ulaşan Emre Belözoğlu, Yıldıray Baştürk ve Okan Buruk, daha önce 1'er maçta cezaları nedeniyle oynayamamıştı. 
     
</TEXT>
</DOC>
