<DOC>
<DOCNO> 158874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sonspo07.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 1 - Galatasaray 0 
</HEADLINE>
<TEXT>

     Birinci Süper Futbol Ligi'nde Beşiktaş ile Galatasaray arasındaki derbi maçı Siyah-Beyazlılar ikinci yarıda attığı golle 1-0 kazandı ve şampiyonluğu garantiledi... 
     
     İlk yarı 

     Karşılaşmaya iki takım da kontrollü başladı. Beşiktaş, ilk dakikalarda orta alanda iyi organize olamayıp, bu bölgede kaptırdığı toplarla kalesinde tehlikeler yaşadı. Orta alanıyla forveti arasında kopukluk yaşayan siyah-beyazlılar, bu nedenle gol pozisyonu üretmekte de zorlandı. İlk yarıda girdiği 2 gol pozisyonunu Pancu ve İlhan ile değerlendiremeyen Beşiktaş, bu devrede vasat bir görüntü çizdi. 
     Şampiyonluk şansını son haftaya taşımak için mutlak galibiyete ihtiyacı olan Galatasaray ise bu yarıda rakibine oranla daha etkili bir oyun ortaya koydu. Orta alanda Revivo ve Volkan'ın geliştirdiği ataklarla rakip kalede tehlikeler yaratan sarı-kırmızılılar, ilerleyen dakikalarda bu yüksek tempolarını sürdüremedi. Devrenin sonlarına doğru savunmasında açıklar veren Galatasaray, kalesinde 2 tehlike yaşamasına karşın Beşiktaş'a bu yarıda gol şansı tanımadı. 
     4. dakikada sol kanatta Zago'dan sıyrılan Ümit Karan'ın ceza alanına girerken yaptığı vuruşta, kalece Cordoba topu kornere çeldi. 
     5. dakikada Volkan'ın soldan kullandığı köşe atışında, top yan direkten döndü. 
     14. dakikada Revivo'nun ceza alanı dışından kullandığı serbest atışta, kaleci Cordoba topu 2 hamlede kontrol etti. 
     37. dakikada Beşiktaş mutlak bir golden oldu. Bu dakikada ani gelişen Beşiktaş atağında Sergen, orta alandan aldığı topla ceza yayına dek indi. Bu oyuncu, topu ceza alanı sol çaprazında uygun durumdaki Pancu'nun önüne bıraktı. Kaleciyle karşı karşıya kalan Pancu'nun şutunda, top yan direğe çarparak auta çıktı. 
     45. dakikada Giunti'nin arapasında ceza alanında kaleciyle karşı karşıya kalan İlhan Mansız, çok kötü bir vuruşla topu üstten auta attı. 
     Karşılaşmanın ilk yarısı 0-0 sona erdi. 
     
     GERGİN ANLAR- 

     Karşılaşmanın ilk yarısında oyuncular arasında zaman zaman gergin anlar yaşandı. 
     İlk olarak 11. dakikada Cihan'ın yaptığı bir faulden sonra ortalık karışırken, devrenin uzatma dakikalarında da İbrahim ile Vedat arasında başlayan tartışmaya öteki futbolcuların da katılmasıyla ortalık bir anda karıştı. Hakem Ali Aydın, olaylara müdahale ederek büyümesini önledi. 
     
     İkinci yarı 

     Karşılaşmanın ikinci yarısı büyük bir heyecana sahne oldu. Bu yarıda iki takım da çok gol pozisyonu yarattı. İlk yarıya oranla daha etkili bir görüntü veren Beşiktaş, özellikle Pancu ve İlhan Mansız ile girdiği net gol pozisyonlarından yararlanamadı. 
     Galatasaray'ın orta alanda yaptığı pres karşısında bir ara bocalayan siyah-beyazlılar, bu presi aştıkları anlarda ise rakip kalede tehlikeler yarattı. Son dakikalarda kendisine şampiyonluğu getirecek olan beraberliği korumak amacıyla tamamıyla savunmaya çekilen Beşiktaş, rakibine gol şansı tanımadı. Son dakikada geliştirdiği kontraatakta Sergen ile golü bulan siyah-beyazlılar, karşılaşmadan 1-0 galip ayrılarak, bitime 1 hafta kala 2002-03 sezonunun şampiyonluğunu garantiledi. 
     Galatasaray ise ikinci yarıya pres yaparak başladı. İstediği golü bulmak için karşı alanda 2-3 kişiyle baskı kuran sarı-kırmızılılar, gol pozisyonları üretmelerine karşın bunlardan yararlanamadı. Bu baskı sırasında zaman zaman savunmasında açıklar veren Galatasaray, son 10 dakikada tüm hatlarıyla rakip kaleye yüklenmesine karşın aradığı golü bulamadı. Sarı-kırmızılılar, Sergen'in son dakika golüne engel olamayarak şampiyonluğa havlu attı. 
     51. dakikada Galatasaray'da, Ayhan'ın yerine Arif xx oyuna girdi. 
     55. dakikada İlhan'ın ceza alanı dışından sert şutunda, top kaleci Mondragon'dan döndü. 
     57. dakikada Ahmet Yıldırım'ın hatasından yararlanarak sağ kanatta topla buluşan Arif'in ortasında, Revivo ceza alanı içinden şutunu attı. Top auta gitti. 
     60. dakikada Pancu'nun sağdan ortasında İlhan, ceza alanı içinden kafayı vurdu. Top kaleci Mondragon'da kaldı. 
     61. dakikada Sergen'in arapasında, ceza alanı içinde Bülent, İlhan'dan önce dokunarak topu kornere gönderdi ve büyük bir tehlikeyi önledi. 
     64. dakikada yine Sergen'in arapasında ceza alanı sol çaprazında topla buluşan İlhan'ın şutunda, meşin yuvarlak yandan auta gitti. 
     65. dakikada Revivo'nun kullandığı serbest atışta, Cihan topu kafayla indirdi. Topla altıpasta buluşan Bülent'in vuruşunda, meşin yuvarlak yandan auta gitti. 
     66. dakikada Sergen'in soldan ortasında, Tayfur ceza alanı içinde kafayı vurdu. Yan direkten dönen topa Tayfur ikinci kez dokundu. Kaleci Mondragon uzanarak meşin yuvarlağı kornere çeldi. 
     70. dakikada Beşiktaş'ta Giunti'nin yerine Yasin Sülün x , Galatasaray'da da sakatlanan Arif'in yerine Lukunku x oyuna girdi. 
     72. dakikada Revivo'nun soldan ortasında, arka direkte boş pozisyonda topla buluşan Ümit Karan'ın şutunda, kaleci Cordoba topu kornere çeldi. 
     74. dakikada hakem Ali Aydın, 1 numaralı anonsu yaptırdı. 
     Aynı dakikada Beşiktaş'ta İlhan Mansız, yerini Ahmet Dursun'a x bıraktı. 
     75. dakikada Beşiktaş yine mutlak bir golden oldu. Sol kanatta Ahmet Dursun topu ceza alanı içindeki Sergen'in önüne aktardı. Bu futbolcunun ''al da at'' dercesine Pancu'nun önüne bıraktığı topu, Rumen futbolcu ceza alanı içinde uygun pozisyonda auta atarak takımını golden etti. 
     81. dakikada Beşiktaş'ta, Pancu'nun yerine Tümer x oyuna girdi. 
     85. dakikada Galatasaray'dan Vedat, 86. dakikada da Beşiktaş'tan Ahmet Yıldırım sarı kart gördü. 
     87. dakikada Revivo'nun ceza alanı dışından kullandığı serbest atışta, top yandan auta çıktı. 
     Aynı dakikada Beşiktaşlı Cordoba sarı kart gördü. 
     90. dakikada ani gelişen Beşiktaş atağında, Sergen topu sağ kanattaki Tümer'in önüne bıraktı. Tümer de ceza alanı içinde uygun durumdaki Sergen'e topu yeniden aktardı. Sergen, altıpasta meşin yuvarlağı Mondragon'un yanından ağlara göndererek Beşiktaş'ı 1-0 öne geçirdi. 
     Bu arada maçın uzatma anlarında rakiplerine kural dışı hareketlerde bulunan Galatasaraylı Ümit Karan ve Volkan kırmızı kartla oyun dışında kaldı. Beşiktaş'ta da Yasin Sülün sarı kart gördü. 
     Karşılaşmayı Beşiktaş 1-0 kazandı. 
     
</TEXT>
</DOC>
