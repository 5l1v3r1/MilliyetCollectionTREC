<DOC>
<DOCNO> 180778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/dunya/dun04.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Abbas gitti 
</HEADLINE>
<TEXT>

   Ortadoğu Yol Haritası'na çifte darbe. Filistin Başbakanı Abbas istifa etti. İsrail jetleri de HAMAS'ın ruhani lideri Şeyh Yasin'in ziyarete gittiği evi vurdu. Yasin kurtuldu 
      DIŞ HABERLER SERVİSİ 

   
   Filistin lideri Yaser Arafat'la görüş ayrılığına düşen Başbakan Mahmud Abbas'ın dün istifa etmesi ve İsrail'in HAMAS'ın ruhani lideri Şeyh Ahmed Yasin'e karşı füzeyle suikast girişiminde bulunması, ABD'nin hazırlamış olduğu Ortadoğu Barış Planı Yol Haritası 'na iki büyük darbe indirmiş oldu. 
   FKÖ'nün ılımlı üyesi "Ebu Mazen" olarak da bilinen Abbas, 30 Nisan'da başbakan olarak atanmıştı. Abbas, Yol Haritası'nı görüşmek üzere 17 Mayıs'ta İsrail Başbakanı Ariel Şaron'la görüşmüştü. ABD Başkanı George W. Bush da, 20 Nisan'da Abbas'la bir araya gelerek, İsrail'e yönelik saldırıların durdurulması için önlem alınmasını istemişti. Abbas yönetimi, Arafat'la girdiği iktidar mücadelesi ve şiddet olaylarının Yol Haritası'na bağlanan umutlara darbe indirmesi yüzünden iyice zayıflamıştı. 
   Dört ay başbakanlık yapan Abbas'ın istifası, Yol Haritası'yla ilgili çabalarda İsrail ve ABD'yi, bir Filistinli görüşmeci ortaktan yoksun bırakmış oldu. İsrail ve ABD, terörizmi teşvik ettiği gerekçesiyle barış çabalarına bir engel olarak gördükleri Arafat'la görüşmeyeceklerini bildirmişlerdi. 
   Nitekim açıklama yapan İsrailli bir yetkili, "Dün istifa eden Abbas, barış sürecinde Filistin tarafında İsrail'in tek muhatabı olmaya devam ediyor" dedi. 
   
   Mucize kurtuluş 
   İsrail, sürdürdüğü nokta operasyonları çerçevesinde dün Gazze kentinde İslami Direniş Hareketi'nin HAMAS kurucusu ve ruhani lideri Şeyh Ahmed Yasin'in 67 ziyaret için gittiği bir binanın ikinci katını F - 16 savaş uçaklarıyla vurdu. Füzeler, Şeyh Yasin ve HAMAS'ın siyasi kanat lideri İsmail Haniyeh'in, HAMAS yandaşı, Gazze İslami Üniversitesi'nden Prof. Mervan Ebu Rass'ı evinde ziyaret ettikleri sırada ateşlendi. Şeyh Yasin elinden yaralanırken, binada bulunanlardan, aralarında çocukların da bulunduğu 17 kişi de yaralandı. Saldırıda Haniyeh yara almazken, Prof. Ebu Rass, ayaklarından hafif yaralandı. 
   
</TEXT>
</DOC>
