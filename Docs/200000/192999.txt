<DOC>
<DOCNO> 192999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun22.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan "Türkiye kaçırılan mühendis ile ilgili bizle temasa geçti" 
</HEADLINE>
<TEXT>

     Pakistan Dışişleri Bakanlığı, mühendis Hasan Önal'ın Afganistan'da kaçırılmasıyla ilgili olarak Türkiye'nin kendileriyle temasa geçtiğini bildirdi. 
     Dışişleri Bakanlığı sözcüsü Mesud Han, gazetecilere yaptığı açıklamada, ''Türk hükümetinin kendileriyle temasa geçtiğini'' söyledi. 
     Sözcü, Pakistan'ın yardımcı olmak istediğini, ancak mühendisin Afganistan topraklarında kaçırılması nedeniyle, serbest bırakılmasından Afgan yetkililerin sorumlu olduğunu belirtti. 
     Gülsan-Çukurova şirketinin Kabil yöneticisi Kurtuluş Ergin de, mühendisleri Hasan Önal'ın sağlık durumunun iyi olduğunu bildirdi. 
     Önal ve Afgan şoförü, Kabil-Kandahar otoyolu inşasını yapan işçilerin kaldığı kampa dönerken geçen Perşembe günü kaçırılmıştı. Afgan şoförü ertesi gün serbest bırakan Taliban mensupları, gönderdikleri notla ülkenin güneyindeki Gazni'de tutulan arkadaşlarının serbest bırakılmasını talep etmişti. 
     
</TEXT>
</DOC>
