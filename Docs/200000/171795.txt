<DOC>
<DOCNO> 171795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/soneko01.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de Erbank tasarruf mevduatı sigorta fonu'na devredildi 
</HEADLINE>
<TEXT>

     KKTC Merkez Bankası, mali bünyesi zayıfladığı, önlemleri zamanında almadığı ve mevduat sahipleri için tehlike arz ettiği gerekçesiyle Erbank'ın Tasarruf Mevduatı Sigorta Fonu'na devrine karar verildiğini açıkladı. 
     Merkez Bankası'ndan yapılan yazılı açıklamada, Erbank'taki mevduatların ödenmesine ilişkin açıklamaların, Tasarruf Mevduatı Sigorta Fonu tarafından yapılacağı belirtildi. 
     Açıklamada, KKTC Merkez Bankası'nın, bankacılık sistemini yeniden yapılandırarak, sektörün sağlıklı, sağlam ve rekabet edebilir bir yapıya kavuşturulması için çalışmalarını büyük bir titizlikle sürdüreceği belirtildi. 
     Merkez Bankası'nın açıklamasında, ''Merkez Bankası, yasal altyapısı tamamlanmış olan bankacılık sisteminde, sektörde faaliyet gösteren bankaların uluslararası düzeyde rekabet edebilir bir yapıya kavuşturulması ve KKTC ekonomisinin gelişmesinde daha büyük rol oynayabilmeleri için çalışmalarına aynı titizlikle devam edecektir'' denildi. 
     
</TEXT>
</DOC>
