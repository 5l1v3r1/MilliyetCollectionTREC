<DOC>
<DOCNO> 175901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sondun31.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de spor karşılaşmaları ve uçuşlar iptal.. 
</HEADLINE>
<TEXT>

     ABD ve Kanada'nın birçok kentinin karanlığa gömülmesine yol açan elektrik arızasının ardından, Kanada'nın ekonomik başkenti kabul edilen Toronto'da aşamalı olarak elektrik verilmeye başladığı açıklandı. 
     Toronto'nun doğu tarafındaki banliyölerde yerel saatle 02.45'te TSİ 09.45 sularında aşamalı olarak elektrik sağlandığı belirtilirken, Ontario eyaleti Başbakanı Ernie Eves, nüfusu 4 milyon olan kentte yeniden kesintiler meydana gelebileceği uyarısında bulundu. Eves, elektrik tüketimini sınırlandırmak amacıyla vatandaşlara bir günlük izin almaları tavsiyesinde de bulundu. 
     CBC radyosuna göre de karanlığa ve sessizliğe gömülen kentte olay kaydedilmezken, sirenlerin gecenin sessizliğini yırttığı belirtiliyor. 
     Ottowa kentindeyse yağma haberleri alınıyor. 
     
     SPOR FAALİYETLERİ 

     Bu arada büyük çaplı arızanın ardından birçok sportif faaliyetin ertelendiği ya da iptal edildiği bildirildi. 
     Beyzbol, basketbol, tenis ve at yarışları özellikle kesintiden etkilenen spor dalları olurken, Kuzey Amerika profesyonel beyzbol ligi takımlarından New York Metsi ile San Francisco Giants maçı ertelendi. 
     Toronto'da da tenis turnuvasında bir çiftler maçı iptal edilirken, Toronto Argonauts ile Edmonton Eskimos arasındaki Amerikan futbol maçı ertelendi. 
     
     F-16'LAR AMERİKAN SEMALARINDA 

     Öte yandan ABD'deki arızanın hemen ardından New York ve Washington semalarında Amerikan F-16'larının devriye uçuşlarına başladığı belirtildi. 
     Washington Post gazetesi, ABD Savunma Bakanlığı'nın 2 F-16'yı havalandırdığını ve ülkenin doğusundaki hava üslerinde bulunan askeri uçakları alarma geçirdiğini yazdı. 
     Terör tehdidi ihtimali üzerinde durulmadığını da hatırlatan gazete, askerler, istihbarat servisleri, bölgesel kriz merkezleri ve elektrik sektörü yetkilileri arasındaki iletişimin kısa süre içinde sağlandığını belirtti. 
     
     UÇUŞLAR 

     Bu arada İngiliz Havayolları British Airways, elektrik kesintisi nedeniyle İngiltere'den, aralarında New York, Philadelphia, Toronto ve Montreal'in de bulunduğu 9 seferini iptal etti. 
     İptallerin 1400'den fazla yolcuyu etkileyeceği belirtildi. 
     Öte yandan Almanya'nın uluslararası Frankfurt havaalanında ABD'den gelişlerde 7 saat rötar olduğu kaydedildi. 
     
</TEXT>
</DOC>
