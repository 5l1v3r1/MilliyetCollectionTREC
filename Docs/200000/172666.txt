<DOC>
<DOCNO> 172666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/guncel/gun10.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK, tepkisini sonraya bıraktı 
</HEADLINE>
<TEXT>

   ANKARA Milliyet 

   
   Yükseköğretim Kurulu YÖK ile Milli Eğitim Bakanlığı arasındaki gerilimin dozu, YÖK Genel Kurulu'nun Yükseköğretim Kanunu Tasarı Taslağı'na ilişkin tepkili açıklamasıyla artacak. Kurul, taslağın kapalı kapılar ardında hazırlandığını ve siyasi amaçlı olduğunu savundu. Yaklaşık 6 saat süren dünkü toplantının ardından yapılan açıklamada, MEB'in taslağının "Cumhuriyetin temel ilkeleri" açısından tartışıldığı belirtilerek, "Eleştiriler daha sonra ayrıntılı olarak açıklanacak" denildi. Gürüz'ün kaleme aldığı açıklamada şunlar kaydedildi 
   Taslak, siyasi amaçlıdır ve kapalı kapılar ardında hazırlanmıştır. Üniversiteler üzerinde siyasi otoritenin müdahalesini artırmaya yönelik bugünküne göre çok daha merkeziyetçi yapı öngörmektedir. Taslağın, bu haliyle ve hükümetin öngördüğü süre içinde yasalaşması büyük sakıncalar doğuracaktır. Bakanlar Kurulu kontenjanından atanan üye Ömer Faruk Batırel, dün ilk kez genel kurul toplantısına katıldı. Yeni üyeleri ilk toplantılarında kutlayan YÖK Başkanı Gürüz, aynı tutumu Batırel'e karşı göstermedi. 
   
   
   
</TEXT>
</DOC>
