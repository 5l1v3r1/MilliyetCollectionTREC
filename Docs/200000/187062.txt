<DOC>
<DOCNO> 187062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sonspo09.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba'nın yeni gözdesi İbrahim... 
</HEADLINE>
<TEXT>

     Trabzonspor'un genç oyuncusu İbrahim Ege, ortaya koyduğu futbol ile teknik direktör Samet Aybaba'nın gözdesi oldu. 
     Ligin 4. haftasındaki Akçaabat Sebatspor maçında forma şansı bulmaya başlayan İbrahim Ege, bu maçla birlikte son 5 maçtır ilk 11'de kendine yer buluyor. 
     Ligde en son Ankaragücü maçında çok iyi performans gösteren İbrahim Ege'ye, teknik direktör Samet Aybaba, maçtan sonra bir kez daha olumlu not verdi. 
     İbrahim Ege, ligde bu kadar erken forma şansı yakalayacağını tahmin ettiğini belirterek, ''Samet hocanın olduğu bir takımda gençlerin endişelenmesine gerek yok. Forma şansı buldum ve bunu iyi kullandığıma inanıyorum. Hocamın verdiği görevi en iyi şekilde yerine getirmeye çalışacağım'' dedi. 
     Genç oyuncu, Ankaragücü maçına biraz tedirgin başladığını belirterek, ''Ancak oyunun ilerleyen bölümlerinde bunu üzerimden attım ve daha rahat mücadele ettim. Taraftarlarımızın önünde kendimi daha rahat hissediyorum'' dedi. 
     
     HEDEF MİLLİ TAKIM 
     İbrahim Ege, hedefinin milli takımlarda görev yapmak olduğunu ve bunu başaracağına inandığını söyledi. 
     Geçen sezon Erzurumspor forması altında bir kez ümit milli takıma çağrıldığını da anımsatan İbrahim Ege, şunları söyledi 
     ''Ancak çağrıldıktan sonra sakatlık geçirdim ve ondan sonra milli takıma gitmedim. Hedefim ümit veya A milli takımda görev yapmak. Kendime güveniyorum. Birgün milli takım formasını yeniden alacağım. Performansımı sürdürüp, bunu gerçekleştireceğim.'' 
     
</TEXT>
</DOC>
