<DOC>
<DOCNO> 180631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/ekonomi/eko12.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kredi için asker şart değil 
</HEADLINE>
<TEXT>

   ABD Hazine Bakanlığı, 8.5 milyar dolarlık kredi için Irak'ta işbirliğinin gerektiğini, ancak Türkiye'nin asker göndermesinin şart olmadığını belirtti 
   
   ABD Hazine Bakanlığı, Türkiye'ye sağlanması öngörülen 8.5 milyar dolarlık kredi konusunda iki tarafın ilerleme sağladığını ve kalan ayrıntıların çözümlenmesi noktasına çok yaklaşıldığını açıklarken, Türkiye'nin Irak'a asker göndermesinin, kredi için ön koşul olmadığını vurguladı. ABD Hazine Bakanlığı Sözcüsü Rob Nichols, açıklamasında, "Geriye kalan teknik detayların sonuçlandırılması noktasına çok yakınız" dedi. 
   Nichols, ABD Kongresi'nde onaylanarak ABD Başkanı George Bush'un imzasıyla nisanda yürürlüğe giren yasa uyarınca, Türkiye'ye 8.5 milyar dolar krediye çevrilebilir 1 milyar dolarlık hibe yardımı yapılmasının öngörüldüğünü, bunun da Türkiye'nin güçlü ekonomik politikalar uygulaması ve Irak'ta ABD ile işbirliği yapılması koşullarına bağlandığını hatırlattı. 
   Sözcü Nichols, "Ancak Türkiye'nin istikrar operasyonları için Irak'a asker göndermesi, Irak'ta işbirliği yapıldığının belirlenmesinde gerekli bir şart değil. ABD'nin Türkiye'ye önerdiği yardım paketi ve Türkiye'nin Irak'a asker göndermesi, birbirinden farklı iki konu" ifadesini kullandı. 
   Nichols, "Şu anda kesin olarak kredinin ilk diliminin ne zaman serbest bırakılacağını söylemek zor" dedi. 
   ABD Hazine Bakan Yardımcısı John Taylor, daha önce, anlaşmanın 23 - 24 Eylül'de Dubai'de yapılacak IMF - Dünya Bankası yıllık güz toplantıları sırasında, ABD Hazine Bakanı John Snow ve Devlet Bakanı Ali Babacan tarafından imzalanmasının beklendiğini belirtmişti. 
   
   
</TEXT>
</DOC>
