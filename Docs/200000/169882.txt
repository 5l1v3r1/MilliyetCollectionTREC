<DOC>
<DOCNO> 169882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/ekonomi/eko09.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyondan 'offshore' kıyağına suç duyurusu 
</HEADLINE>
<TEXT>

Yolsuzlukları Araştırma Komisyonu, İktisat Bankası'nın offshore bankasıyla usulsüz birleştirilmesine göz yuman BDDK'ya suç duyurusunda bulunacak 
     SALİHA ÇOLAK Ankara 

     TBMM Yolsuzlukları Araştırma Komisyonu, İktisat Bankası'nın offshore bankasıyla usulsüz olarak birleştirilmesi sonucunda devletin 450 milyon dolar zarara uğratılması nedeniyle, dönemin BDDK yöneticileri hakkında suç duyurusunda bulunma kararı aldı. Komisyon, İktisat Bankası'nın offshore hesaplarının, garanti kapsamına alınmasıyla devletin zarara uğratıldığını belirledi. 
     
     BDDK, önlemleri sıraladı 
     "BDDK 28.11 2000 tarihli yazısında İktisat Bankası A.Ş. Genel Müdürlüğü'den, bankanın mali bünyesinin iyileştirilmesine yönelik alınması gereken önlemler sıralanırken, Trade Deposit Bank'ın tasfiyesi veya şubeye dönüştürülmesi istendi. Banka yönetim kurulu kararıyla, Trade Deposit Bank'ın tüm aktif ve pasiflerinin Malta şubesinde devralınmasını kararlaştırdı. Yasal belge olmadan yapılan kaydi birleşme, banka tarafından 14.12.2000 tarihli bir yazıda BDDK'ya bildirildi. BDDK, birleşmenin hatalı yapıldığını fark edince, bankaya 22.12.2000 tarihli bir yazı göndererek, uyarıda bulundu. Uyarıya karşın birleşme usulsüz gerçekleşti. Bankanın fona devriyle de 450 milyon dolar garanti kapsamına alınarak devlet zarara uğratıldı." Komisyon, Botaş eski genel müdürleri Nevzat Arseven ve Gökhan Yardım hakkında da suç duyurusunda bulunmaya hazırlanıyor. 
     
     3 bakanın zararı 2.5 katrilyon 
     Bu arada komisyonun, fona devredilen bankalara, geç el konulmasıyla zararın büyümesine gözyuman bakanlar hakkında soruşturma istenen raporda da, devletin yaklaşık 2.5 katrilyon lira zarara uğradığı tespit edildi. Güneş Taner, Hikmet Uluğbay ve Recep Önal hakkında soruşturma istenen raporda, bankalar ve zararın boyutları şöyle sıralandı "Sümerbank 400 trilyon lira, Egebank 530 trilyon lira, Etibank 230 trilyon lira, Yaşarbank 510 trilyon lira, Yurtbank 300 trilyon lira, Eskişehir Bankası 350 trilyon lira." 
     

</TEXT>
</DOC>
