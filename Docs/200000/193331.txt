<DOC>
<DOCNO> 193331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sontur04.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcılık, Rektörlerin yürüyüşü için kovuşturamaya gerek görmedi 
</HEADLINE>
<TEXT>

     Ankara Cumhuriyet Başsavcılığı, rektörlerin ve öğrencilerin katılımıyla gerçekleştirilen ''Cumhuriyete Saygı Yürüyüşü'' ile ilgili kovuşturma yapılmasına yer olmadığına karar verdi. 
     Basın Savcısı Hamza Uçar, Ankara Emniyet Müdürlüğü'nün, Ankara Üniversitesi ve Atatürkçü Düşünce Derneği'nce cumhuriyetin 80. yıldönümü dolayısıyla 25 Ekim tarihinde ortaklaşa düzenlenen ''Cumhuriyete Saygı Yürüyüşü'' ile ilgili olarak gönderdiği yazılar üzerine başlattığı incelemeyi tamamladı. 
     Savcı Uçar'ın inceleme sonunda verdiği takipsizlik kararında, ''olayın izinli bir yürüyüş olduğu, kutlama amacıyla gerçekleştirildiği, atıldığı bildirilen sloganlar ve yapıldığı bildirilen konuşmaların konuları ve içeriklerinin suç teşkil etmediği'' belirtildi. Kararda, açık hava toplantısıyla ilgili kovuşturma yapılmasına yer olmadığı kaydedildi. 
     Yürüyüş sırasında ''Ordu Göreve'' dövizi taşındığının bildirildiği ifade edilen takipsizlik kararında, görsel ve yazılı basında tartışılan dövizle ilgili soruşturma yapma görevinin DGM'de olduğu, bu nedenle ''Ordu Göreve'' dövizi ile ilgili evrakın Ankara DGM Cumhuriyet Başsavcılığı'na gönderilmesine karar verildiği bildirildi. 
     
</TEXT>
</DOC>
