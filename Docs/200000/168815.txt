<DOC>
<DOCNO> 168815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur22.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'deki tüp patlamalarının nedeni sigara 
</HEADLINE>
<TEXT>

     İzmir'in Balçova İlçesi'ndeki tüp depolama tesisinde meydana gelen patlamalara, tesis sahibinin sigara yakmak amacıyla çakmağını ateşlemesinin yol açtığı bildirildi. 
     Tüp depolama tesisinin sahibi Özhan Özbalıkçı'nın sigara içmek için ateşlediği çakmağın, gaz sızdıran bir tüpte patlamaya neden olduğu ve peş peşe patlamaların meydana geldiği kaydedildi. 
     Vücudunun çeşitli yerlerinde yanıklar oluşan Özbalıkçı kaldırıldığı olay yeri yakınındaki Dokuz Eylül Üniversitesi Tıp Fakültesi Hastanesi'nde tedavi altına alındı. Özbalıkçı'nın polise verdiği ilk ifadede, patlamanın sigara içmek için çakmağı ateşlediği sırada meydana geldiğini söylediği öğrenildi. 
     Olay yerine gelen İzmir Emniyet Müdürü Halil Tataş, çalışma ruhsatı bulunmayan tesiste, kaçak olarak tüp dolumu yapıldığının da ortaya çıktığını belirterek, ''Bu konuda vatandaşlarımızın ve çevredeki esnafın duyarlı olması gerekirdi. Devletin polisi, zabıtası görev bekliyor. Böylesi önemli bir konuda ihbarda bulunularak tedbir alınması sağlanmalıydı'' dedi. 
     Tataş, çalışmalar hakkında İzmir Valisi Yusuf Ziya Göksu'ya da telefonla bilgi verdi. 
     İzmir Büyükşehir Belediyesi ile Balçova ve Narlıdere belediyelerinden çok sayıda itfaiye ekibinin çalışmaları sonucu patlamalar sonrasında meydana gelen yangın da söndürüldü. 
     Ekiplerin söndürme çalışmaları sırasında yangının, olay yeri yakınındaki LPG istasyonu ile benzin istasyonuna sıçramaması için özel çaba gösterdikleri dikkati çekti. 
     Bu arada, Dokuz Eylül Üniversitesi Hastanesi'nde çalışan memur Eylem Sönmez'in de olay sırasında hafif şekilde yaralandığı ve hastanede ayakta tedavi gördüğü öğrenildi. 
     Balçova Belediye Başkanı Ali İhsan Ülker de olay yerinde söndürme çalışmalarını takip etti. 
     
</TEXT>
</DOC>
