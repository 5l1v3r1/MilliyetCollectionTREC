<DOC>
<DOCNO> 194116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/ekonomi/eko01.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvence ile yangına barut döktüler... 
</HEADLINE>
<TEXT>

   Erol Sabancı, "Kriz dönemlerinde kısa süre ile uygulanabilecek mevduat güvencesi 10 yıldır sürüyor. Bu yangına barut dökmektir. Türk bankalarının bu şemsiye altına sığınması da ayıptır" dedi 
      
   Sabancı Holding Yönetim Kurulu Başkan Vekili ve Akbank Yönetim Kurulu Başkanı Erol Sabancı, "Mevduata güvence ile yangının üzerine barut döküldü" dedi. 
   1994 Krizi'nde getirilen ve 2004 Temmuz'unda kaldırılması öngörülen 'mevduata yüzde 100 devlet güvencesi'nin, Türkiye'de bankacılık sisteminin krize girmesinde büyük rol oynadığını, siyasetçilerin, ancak kriz dönemlerinde 'geçici olarak' uygulanabilecek güvenceyi 10 yıl sürdürerek, banka sahiplerinin risk almasına yol açtığını belirten Sabancı, "Yangının üzerine barut döktüler. Güvence bir ayıptır. 2004 Temmuz'u beklenmeden hemen kaldırılmalıdır" diye konuştu. 
   
   Krizin üç nedeni 
   Milliyet Business'in sorularını yanıtlayan Erol Sabancı, Türk bankacılığındaki son durumu değerlendirdi. Mevduat güvencesi ile hem medvuat, hem de banka sahibinin risk almasının 'teşvik edildiğini', böylelikle de krizin adeta davet edildiğini belirten Erol Sabancı, "Bankacılık sektörünün böyle bir şemsiyenin altına girmesi ayıptır. Avrupa Birliği'ndeki güvence 20 bin euro. Bizde 10 bin euro olmalı. Çünkü bizim gelir düzeyimiz Avrupalılar ile eşit değil. İnsanlarımız aynı oranda gelir elde etmiyor" dedi. 
   22 bankanın sistemden elenmesi ile sonuçlanan bankacılık krizini üç nedene bağlayan Erol Sabancı, bunları şöyle sıraladı Liyakata bakılmadan her isteyene bankacılık lisansı verildi kurulan bu bankalar denetlenmedi, haksız rekabete göz yumuldu mevduatta tam güvence 10 yıl sürdürüldü. 
   
   'Yanlış hesaplanıyor' 
   Bankaların Hazine tarafından denetlendiği dönemde 'çok dayak yendiğini' belirten Erol Sabancı, denetim konusunda politikacıları eleştirerek, "Murakıplar çok iyi raporlar hazırladılar. Ama politik makamlar bunun gereğini yapmadı" dedi. 
   Sabancı, bankacılık krizinin Türkiye'ye maliyeti konusunda da 'yanlış hesap' yapıldığını da belirtti. Sabancı, 'yüzde 100 devlet garantisi var' diye yüsek faizle para toplayan bankaların diğer bankaları da yüksek faizle para toplamaya itmeleri sonucu ortaya çıkan maliyetin yanı sıra, Hazine'nin de sürekli 8 - 10 puan yüksek faizle para toplamak zorunda kaldığını belirtti. Sabancı, yaratılan rantiye sınıfı ile istihdam ve üretim yatırımlarının önünün kesilmesi sonucu ortaya çıkan maliyetin dikkate alınmadığını söyledi. 
   
   Derviş'e teşekkür 
   Bankacılık reformları için aldığı cesur kararlar yüzünden Devlet eski Bakanı Kemal Derviş'e teşekkür ettiğini belirten Erol Sabancı, yabancıların sektöre girişi konusunda da 2006 tarihini gösteriyor. Akbank ile ortaklık konusunda adı geçen Deutsche Bank'ın Rusya'da gerçekleştirdiği ortaklıktan dolayı üzüntü duymadıklarını ifade eden Erol Sabancı, "Yabancılar ekonomik ve politik istikrar olmadan, sektörde haksız rekabet ortadan kalkmadan gelmez" dedi. 
   
   'Türk filmi seyreder ağlarım'    24 saatini nasıl geçirdiğini de anlatan Erol Sabancı, sabahları erken kalkarak yürüyüş yaptığını, duş ve kahvaltıdan sonra saat 09 00 olmadan işinin başında olduğunu söyledi. Öğle yemeğini misafirleri varsa onlarla birlikte yediğini, olmadığı zaman da çalışanlarla birlikte yemek yediğini belirten Sabancı, "Haftada en az iki üç kere beni çalışanların yemekhanesinde görebilirsiniz. Bundan mutluluk duyarım" dedi. 
   
   'Suzan, vezneden geldi' 
   Akşamları dışarda bir programı yoksa evde Türk filmi izlemeyi sevdiğini anlatan Sabancı, "Erken yatmayı sevdiğim için sinemaya gitmiyorum. Evde televizyon seyretmeyi seviyorum. Türk filmlerini çok severim. Seyreder, ağlarım" diye konuştu. Bankanın yönetimide bulunan kızı Suzan Sabancı'nın bankacılığını değerlendirmesini istediğimiz Sabancı, "Bu konuda benim görüş belirtmem doğru olmaz. Ancak şunu söyleyebilirim, yabancılar kendisinin iyi olduğunu söylüyorlar. Çok iyi bir eğitim aldı. Bankaya tepeden gelmedi. BNP - Ak - Dresdner'de veznede işe başladı" diye konuştu. 
   
   Kadife Şahin'in Erol Sabancı'yla röportajının tam metni yarın Business'te 
   
</TEXT>
</DOC>
