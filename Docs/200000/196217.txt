<DOC>
<DOCNO> 196217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/ekonomi/eko02.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrolde 28 yıl sonra Batılılar'a 
</HEADLINE>
<TEXT>
   'Essalamünaleyküm' 
   Ekonomi politikalarında değişikliğe giden S. Arabistan, Shell ve Total'e kapılarını açtı 
      
   Dünyanın beş büyük petrol şirketi arasında yer alan Hollandalı Shell ve Fransız Total, Suudi Arabistan'la 2 milyar dolarlık petrol anlaşması imzaladılar. 
   Suudi Arabistan'da 28 yıl önce enerji şirketlerinin kamulaştırılmasının ardından ilk Batılı yatırım olacak anlaşma ile Shell ve Total, Suudi Arabistan kamu kuruluşlarından Aramco ile birlikte ülkenin güneydoğusunda geniş bir alanda petrol arama ve pompalama çalışmalarını yürütecek. Anlaşmada Shell yüzde 40'lık, Total ve Aramco yüzde 30'arlık hisseye sahip olacak. Anlaşma 2004 yılının ilk çeyreğinden itibaren uygulamaya konacak. 
   
   Batılılar'a çağrı 
   Anlaşma Suudi Arabistan Enerji Bakanı Ali Naimi ile Total Yönetim Kurulu Başkanı Thierry Desmarest ve Shell Yönetim Kurulu Başkanı Phillip Watts arasında Riyad'da imzalandı. Naimi, diğer büyük petrol şirketlerini de ülkede yatırım yapmaya davet etti. Taraflar daha önce 2003'ün ilk aylarında anlaşma için masaya oturmuş fakat bir uzlaşma sağlanamamıştı. 
   
   Petrol geliri 
   OECD'nin verilerine göre dünyanın en büyük petrol üreticilerinden olan Suudi Arabistan 1975 yılında enerji alanında kamulaştırmaya gitmiş ve o yıldan bu yana yabancı yatırımlara kapısını kapatmıştı. 
   Anlaşma ile 28 yıl aradan sonra ilk kez batılı şirketlere açılacak. Daha önce özelleştirme ve yabancı yatırımlara karşı olan Naimi yaptığı açıklamada anlaşmanın, ülkenin yeni enerji politikasında izleyeceği sürecin ilk 'serisi' olduğunun da altını çizdi. Suudi Arabistan doğalgaz ihracatında da dünyanın dördüncü büyük üreticisi konumunda bulunuyor. 
   Venezüela'daki grevler ve Irak'taki savaş nedeniyle Suudi Arabistan'ın petrol işleme kapasitesi 2002'deki yıllık 8.3 milyon varilden bu yılın ikinci çeyreğinde 9.9 milyon varile kadar çıktı. Ülke, bu rakamın yaklaşık 7.7 milyon varilini ise ihraç etti. Bunun yanında ülkenin petrol gelirleri de yüzde 27 artışla 70 milyar dolara çıktı. 
   
   
</TEXT>
</DOC>
