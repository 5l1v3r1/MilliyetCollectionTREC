<DOC>
<DOCNO> 155606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko29.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti'ye 'zirve' ödülü... 
</HEADLINE>
<TEXT>

     Merkez Bankası Başkanı Süreyya Serdengeçti, 2002 yılında kariyerinin zirvesindeki ''kamu sektörü temsilcisi'' ödülünü aldı. 
     Ankara Üniversitesi Siyasal Bilgiler Fakültesi SBF Genç Mülkiyeliler Topluluğu tarafından, her yıl geleneksel olarak düzenlenen ''Kariyerinin Zirvesindekiler 2002 ödülleri'' kazananlar, SBF'de düzenlenen törenle ödüllerini aldılar. 
     SBF'de yapılan anket sonucunda belirlenen 2002 yılı kariyerinin zirvesindeki kamu temsilcisi ödülünü kazanan Merkez Bankası Başkanı Serdengeçti'ye ödülünü, SBF Maliye Bölüm Başkanı Prof. Ahmet Kırman tarafından verildi. 
     Serdengeçti, ödül töreninde yaptığı konuşmada, uygulanan programın bazı dönüm noktaları olduğunu vurgularken, bunlardan birisinin yaklaşık 6 ay önce SBF'de yaptığı konuşma olduğunu söyledi. Serdengeçti, şöyle dedi 
     ''O gün, 30 yıldır ülkemizi kemiren ekonomik istikrarsızlık ve onun en önemli unsuru olan fiyat istikrarsızlığı konusunda ülkede yaygın yanılgılardan, yanlış çözümlerden ve daha sonra doğru çözümlerden bahsettik. Aradan 6 ay geçip ben geriye baktığım zaman o günkü konuşmanın doğru zamanda yapıldığı fikrine varıyorum. 
     O gün pek iyi anlaşılmayan fiyat istikrarı- büyüme ilişkisi, enflasyonun ne kadar kötü birşey olduğuna ilişkin konular, o günden sonra kamuoyunda çok daha iyi anlaşıldı.'' ''Sadece doğru zaman değil, doğru zaman bazen bir takım tesadüflere bağlı olarak da gelir'' diyen Serdengeçti, 6 ay önce yaptığı konuşmanın, Cumhuriyetin Merkez Bankası tarafından, imparatorluğun ve cumhuriyetin en önemli bir okulunda, kurumunda yapıldığını bildirdi. Serdengeçti, bu durumun kamuoyunun dikkatinden kaçmadığını sözlerine ekledi. 
     Genç Mülkiyeliler Topluğu'nun ''2002 yılı kariyerinin zirvesindekiler'' ödülleri çerçevesinde, Arçelik Genel Müdürü Nedim Esgin reel sektör, Oyakbank Genel Müdürü Atıf Mehmet Özdeniz mali sektör, Ercan Kumcu en iyi ekonomi yorumcusu, Baskın Oran dış politika yorumcusu ve Melih Aşık ise Mülkiye özel ödülünü aldılar. 
     Törene katılamamaları nedeniyle Arçelik Genel Müdürü Nedim Esgin'in ödülü Arçelik ürün direktörü Salih Aslantaş'a, Oyakbank Genel Müdürü Atıf Mehmet Özdeniz'in ödülü Oyakbank bireysel kredilerden sorumlu müdürü Nihat Karadağ'a, Ercan Kumcu'nun ödülü ise Tekfen Bank Ankara Şube Müdürü Haldun Sevinç'e verildi. 
     
</TEXT>
</DOC>
