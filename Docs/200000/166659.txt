<DOC>
<DOCNO> 166659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo17.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebastian Veron Ferguson sık sık şişe fırlatır 
</HEADLINE>
<TEXT>

     Manchester United'ın Arjantinli milli orta alan oyuncusu Sebastian Veron, teknik direktör Sir Alex Ferguson'un futbolculara sinirlenince, sık sık soyunma odasında plastik şişe fırlattığını söyledi. 
     Sebastian Veron, İngiltere'nin ''Daily Mirror'' Gazetesi'ne yaptığı açıklamada, Alex Ferguson'un şişeleri kasten ve belirli birini hedef alarak fırlatmadığını belirterek, kimi zaman konuşmak için yaklaştığını ancan serinkanlılığını koruyamayarak şişeleri fırlatmaya başladığını kaydetti. 
     Arjantinli futbolcu, Ferguson'un bu hareketinin kendisini fazla etkilemediğini, onun kulüpte çok saygın bir yeri olduğunu da bildirdi. 
     Veron, şubat ayında Arsenal ile yapılan Federasyon Kupası maçında Ferguson'ın soyunma odasında attığı futbol ayakkabısının, Real Madrid'e transfer olan David Beckham'ın sol kaşını çizdiğini de söyledi. 
     61 yaşındaki Ferguson, 1986'dan bu yana Manchester United'ın başında. 
     51 kez milli formayı giyen 28 yaşındaki Veron, 2001 yılının temmuz ayında 28.1 milyon sterlin karşılığında İtalya'nın SS Lazio takımından transfer edilmişti. 
     
</TEXT>
</DOC>
