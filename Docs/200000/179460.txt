<DOC>
<DOCNO> 179460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/yasam/yas04.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Zoraki soygun kanlı bitti 
</HEADLINE>
<TEXT>

   Soyguncuların üzerine bomba bağlayıp 'bizim için bankayı soy' dedikleri pizzacı, kendisini yakalayan polisleri ikna edemeyince feci biçimde öldü... 
      DIŞ HABERLER SERVİSİ 
   
   ABD'nin Pennsylvania eyaletinde, bir pizza dağıtıcısı, banka soyguncularının akıl almaz planına kurban gitti. Soyguncuların göğsüne bomba bağlayıp kendileri için bir banka şubesini bomba tehdidiyle soymaya gönderdikleri pizza dağıtıcısı, başına gelenlere kendisini yakalayan polisleri inandırmayı başaramayınca bombanın infilak etmesi sonucu öldü. 
   Erie kentinde önceki gün 46 yaşındaki pizza dağıtıcısı Brian Douglas Wells, bir pizza siparişi için kentten uzak, kırsal bir bölgeye gitti. 
   
   Polisleri ikna edemedi 
   Bir saat sonra Wells, üzerine bomba bağlanmış halde PNC Bank'ın bir şubesine girdi. Görevlilere, "Üzerimde bomba var, paraları verin" yazılı bir not uzatan Wells, bir miktar para aldıktan sonra çıktı ve bunları aracına yerleştirdi. Ancak talihsiz pizza dağıtıcısı, dışarıda polis tarafından yakalandı. 
   Wells, polise, "Bana saatli bomba bağladılar. Yalan söylemiyorum. Patlamaya çok az kaldı. Neden bana inanmıyorsunuz. Bana yardım edin" diye bağırdı, ancak polisi inandırmakta geç kaldı. 
   
   Elleri kelepçelendi... 
   Wells'in, "boynumdan, giysimin altına bir bomba astılar" dediğini söyleyen polis yetkilileri, bomba uzmanlarını çağırdıklarını, ancak uzmanları beklerken talihsiz adamın üzerindeki bombanın patladığını anlattı. Patlamada Wells'ten başka ölen veya yaralanan olmadı. 
   WJET televizyonu, Wells'in patlama öncesi görüntülerini yayınladı. Görüntülerde, Wells'in polisi ikna etmeye çalıştığı, ancak polisin kendisine inanmadığı, bir polis aracının önünde ellerine kelepçe vurulduğu gözleniyor. Çevresinde güvenilir ve sakin bir kişi olarak tanınan Brian Douglas Wells'in ölümü Erie kenti sakinlerini üzdü. 
   
   
</TEXT>
</DOC>
