<DOC>
<DOCNO> 185876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/ekonomi/eko07.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes'ten, Rusya'da üçüncü fabrika... 
</HEADLINE>
<TEXT>

   Efes İçecek Grubu Başkanı Kent, Rostov fabrikasının açılmasıyla Rusya'da "altın üçgen" kurduklarını söyledi 
      CENK BAŞLAMIŞ Rostov 
   
   Rusya'nın Rostov kentinde dün açılan üçüncü bira fabrikasıyla Anadolu Grubu'nun bu ülkeye yaptığı yatırımın tutarı 120 milyon doları aştı. 
   Yıllık 100 milyon litre kapasitesi bulunan Efes - Rostov'un açılışına Rostov Valisi Vladimir Chub, Belediye Başkanı Mihail Cernisov, Türk Sanayici ve İşadamları Derneği TÜSİAD Başkanı ve Anadolu Grubu CEO'su Tuncay Özilhan, Doğan Holding Yönetim Kurulu Başkanı Aydın Doğan, Anadolu Grubu Yönetim Kurulu Başkanı Kamil Yazıcı, Efes İçecek Grubu Başkanı Muhtar Kent, Türkiye'nin Moskova Büyükelçisi Kurtuluş Taşkent'le çok sayıda konuk katıldı. 
   Özilhan, törendeki konuşmasında, 1998 yılında yaşanan ekonomik krize rağmen, Rusya'ya inanmaya devam ettiklerini söyledi. Özilhan, Rusya'nın bölgedeki en önemli ekonomi ve yatırım merkezlerinin başında geldiğini, bu pazarda kararlı adımlarla büyümek istediklerini anlattı. 
   
   En büyük 10 arasında 
   Muhtar Kent de Rostov fabrikasının devreye girmesiyle Efes'in Rusya'daki fabrikalarında üretim kapasitesinin yılda 520 milyon litreye ulaşacağını söyledi. Moskova fabrikasının Efes'in amiral gemisi olduğunu belirten Kent, Adriyatik'ten Çin'e kadar olan bölgedeki yatırımlarıyla Efes'in en büyük 10 bira üreticisi arasında yer aldığını anlattı. Kent, Moskova ve Ufa'daki fabrikalara Rostov'un eklenmesiyle "altın üçgen" kurduklarını, pazardaki lider konumlarını daha da güçlendireceklerini söyledi. Rostov Valisi Chub da bölgeye yatırımı nedeniyle Anadolu Grubu'na teşekkür etti. Rostov'daki fabrikanın açılmasıyla Anadolu Grubu'nun Rusya'ya yaptığı yatırımın tutarı 120 milyon doları aştı. 
   
   
</TEXT>
</DOC>
