<DOC>
<DOCNO> 195798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur38.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölü sayısı 23'e yükseldi 
</HEADLINE>
<TEXT>

     İstanbul Emniyet Müdürlüğü, bugün meydana gelen 2 patlamada 23 kişinin hayatını kaybettiğini açıkladı. 
     Emniyet Müdürlüğü Basın Protokol ve Halkla İlişkiler Şube Müdürlüğü'nden yapılan yazılı açıklamada, saat 09.30 sıralarında, Beyoğlu Büyük Hendek Caddesi ile Şişli Efe Sokak'ta eş zamanlı patlamaların meydana geldiği bildirildi. 
     İki patlama sonucunda şu ana kadar 23 kişinin hayatını kaybettiği belirtilen açıklamada, hastanelere intikal eden 303 kişiden 77'sinin tedavilerinin sürdüğü, diğerlerinin ise ayakta tedavilerinden sonra taburcu edildikleri kaydedildi. 
     Saldırılarda polis memuru Bülent Bostanoğlu'nun şehit olduğu, polis memuru Hamdi Aslan ile bekçi Hasan Özsoy'un da yaralandığı ifade edilen açıklamada, şöyle denildi 
     ''Meydana gelen terör suçunun faillerinin tespit edilmesi için delil toplama ve soruşturma faaliyetleri sürdürülmektedir. 
     Hayatlarını kaybeden vatandaşlarımız ile mensuplarımıza rahmet, yakınları ile aziz milletimize başsağlığı temenni eder, yaralıların en kısa sürede sağlıklarına kavuşmalarını dileriz.'' 
     
</TEXT>
</DOC>
