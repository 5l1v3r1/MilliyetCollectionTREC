<DOC>
<DOCNO> 192601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/siyaset/siy06.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne karşı çıkacak ne destekleyecek 
</HEADLINE>
<TEXT>
   'Türbanda taraf olmadık' 
   Parti Meclisi raporunda türban karşıtlığıyla siyaset yapmanın yakışıksız ve sakıncalı olduğu belirtildi 
      EZELHAN ÜSTÜNKAYA Ankara 

   
   CHP'de Genel Başkan Deniz Baykal'ın "Türbanı kaşımamak gerek" açıklamalarının ardından hazırlanan Parti Meclisi raporunda, "Bir Müslüman toplumuz ama din istismarı olmayacak. Laik demokratik bir cumhuriyet olarak yaşayacağız" denildi. Bu konudaki kararın 23 Nisan 1920'de TBMM'nin açılması, ardından laik demokratik cumhuriyetin kurulmasıyla alındığı anımsatılan raporda şunları kaydedildi "Ne türbana karşı, ne de destekleyerek siyasi yarar sağlayan bir anlayışın içine hiç girmedik. Türban düşmanlığı, husumetiyle siyaset yapmaya kalkmadık. Bunu yakışıksız ve sakıncalı bulduk. Bunu Türkiye bakımından bu kadar ağırlıklı bir konu olarak saymadık." 
   Raporun Türk Silahlı Kuvvetleri'ne TSK ilişkin bölümünde ise "Herkes ordumuzun siyasal tartışmaların dışında tutulması, din siyasetinin kışlaya taşınmaması konularında gerekli dikkat içinde olmalıdır. Siyasetin görevi orduyla uğraşmak, çatışmak ve orduyu siyasetin içine çekmek değildir" denildi. Ordunun Türkiye'nin temel kurum ve dayanaklarından olduğu anımsatılan raporda şunlar belirtildi 
   "CHP, orduya saygı duyan, ordu düşmanlığı yapmayı reddeden orduyla ilgili hiçbir kompleksi bulunmayan, önemi ve değerini bilen, hakkını verebilen bir siyasal partidir." 
   
   
   
</TEXT>
</DOC>
