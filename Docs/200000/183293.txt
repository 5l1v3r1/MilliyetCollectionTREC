<DOC>
<DOCNO> 183293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/spor/spo04.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih fetihe hazır 
</HEADLINE>
<TEXT>

   Trabzonspor'un tecrübeli golcünün beş haftalık forma hasreti bugün bitecek, cezası biten yıldız futbolcu Samsun karşısında kaptan olarak forma giyecek 
      
   Bedeli ağır oldu 
   BORDO - Mavili ekibin hücumdaki en büyük silahı olan, oynadığı maçlarda attığı gollerle birçok puan kazandıran Fatih Tekke özlediği formasına bugün kavuşuyor. Sezon başında Avusturya kampında Austria Wien ile yapılan hazırlık maçında yan hakeme yaptığı davranış sonrasında beş hafta ceza alan, bu süre içinde sakatlığı nedeniyle tedavisi de devam eden tecrübeli golcü forma hasretini bugün noktalayacak. 
   
   Aybaba güveniyor 
   SON olarak ligin 33. haftasında, 25 Mayıs'ta Denizlispor maçında görev alan Fatih, böylece 117 gün sonra sahne alacak. Sahaya kaptan olarak çıkacak olan Fatih, "Futbolu çok özledim" derken, Teknik Direktör Samet Aybaba da, "Samsunspor maçında kendisinden iyi bir oyun ve gol bekliyorum. Galibiyet camiaya moral verir" diye konuştu. Trabzon'da sakat olan Van de Paar, Bayram ve Augustine forma giyemeyecek. 
   
   Hüsnü Hayali atağa kalktı 
   TRABZONSPOR'DA başkan adayları arasında ismi geçen Futbol Federasyonu Yönetim Kurulu Üyesi Hüsnü Hayali yoğun bir çalışma içine girdi. Haluk Ulusoy'a yakınlığı ile bilinen Hayali'nin, taban birliklerden tam destek aldığı ifade edildi. Hüsnü Hayali'nin, Ahmet Ağaoğlu ile de bir görüşme yapacağı, "Sen aday olmazsan, ben varım" diyerek, adaylık için destek isteyeceği öğrenildi. 
   
   
</TEXT>
</DOC>
