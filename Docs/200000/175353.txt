<DOC>
<DOCNO> 175353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/guncel/gun20.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   İlanlı otomobil çetesi çökertildi    Çalıntı otomobillere sahte evrak düzenleyerek gazete ilanıyla sattığı öne sürülen Hasan Coşkun ve arkadaşı gözaltına alındı. Şebeke üyelerinin, Coşkun'un talimatıyla işbölümü yaptıkları öne sürüldü. Şebekenin, çaldığı belirtilen 24 otomobilden 11'ine ulaşılırken, 13 otomobilin satıldığı kişilerin araştırıldığı belirtildi. Zanlıların, işyerinde çok sayıda sahte kimlik, ruhsat ve pasaport ele geçirildi. 
   
   Artık muhtara yardım yok    Erzurum Valisi Mustafa Malay, Özel İdare olanaklarıyla köylerde yaptırılmak istenen tuvaletlerin büyük bölümünün hayali olduğunu ve 19 ilçede vurguna dönüştüğünü açıkladı. Soruşturmanın 1037 köye yayıldığını ifade eden Malay, "Bu pisliği temizleyeceğiz" dedi. Malay, bundan böyle muhtarlara hiç bir şekilde para ve yardım malzemesi verilmeyeceğini söyledi. 
   
   Arıklı'yı ezen şoföre tahliye    Vatan Dergi Grubu Yönetim Kurulu Başkanı Ercan Arıklı'ya çarparak ölümüne neden olduğu iddiasıyla tutuklu yargılanan halk otobüsü şoförü Ramazan Aksu, tahliye edildi. Şişli 9. Asliye Ceza'daki duruşmada h kim, "delillerin yeterince toplanması ve suçun taksirli suçlardan olmasını" dikkate alarak, Aksu'nun tutuksuz yargılanmak üzere tahliyesine karar verip duruşmayı erteledi. 
   
   Yıldırım öldürdü, kocası diriltti    İngiltere'nin Birmingham kentinde bir futbol maçını izlerken yıldırım çarpmasıyla kalbi 5 dakika duran kadını sahada futbol oynayan kocası kalp masajı ve hayat öpücüğüyle hayata döndürdü. Başına düşen yıldırım 44 yaşındaki Mandy Dowell'ın elbiselerini de tutuşturdu. Kocası Dave, eşine kalp masajı yaparken, kadının elbiseleri de söndürüldü. Dowell, 5 dakika sonra nefes alıp vermeye başladı. 
   
   Vurguncuya yurtdışı yasağı    Borsa aracı kurumu Global Menkul Değerler A.Ş.'nin Adana Şubesi'nde müşterilerin 4 trilyon lirasıyla kaybolduğu iddia edilen yatırım uzmanı Ebru Demirok hakkında yurtdışına çıkış yasağı konuldu. Global Menkul Değerler A.Ş. Kurumsal İletişim Merkezi de, Demirok'un şirketin parasıyla değil, müşterilerden aldığı paralarla ortadan kaybolduğunu ileri sürdü. Demirok 6 gündür aranıyor. 
   
   Hayvan pazarına zabıta baskını    İstanbul Büyükşehir Belediyesi Zabıta Müdürlüğü ekipleri, Sütlüce'de küçükbaş hayvan yetiştiren ve satan yerlere baskın yaptı. Sağlıksız koşullarda yetiştirilip adaklık olarak satılan hayvanları toplamak için düzenlenen operasyonda, ekipler, 3 ayrı satış noktasındaki yaklaşık 25 küçükbaş hayvanı toplamak istedi. Çalışanlar ve sahipleri hayvanları kaçırınca, ekipler 6 adet küçükbaş hayvanı toplayabildi. 
   
   Free Shop'ta Rusça kurs    Atatürk Havalimanı Dış Hatlar Terminali işletmecisi TAV'ın TepeAkfenVie konsorsiyumunun, Çinli turist beklentisi nedeniyle çalışanlarına vermiş olduğu Çince kursundan sonra, Duty Free işletmecisi ATü AkfenTepeUnimetal de personeli için Rusça kurslar başlattı. 2002 yılı sonu verilerinde alışveriş yapan yolcular arasında Türkler yüzde 45 oranıyla ilk sırada bulunuyor. 
   
   Köşk eylemcileri serbest bırakıldı    Irak zirvesinin yapıldığı Çankaya Köşkü önünde eylem yapan ÖDP'ye üye 4 genç tutuksuz yargılanmak üzere serbest bırakıldı. Mutlu Aslan, Yılmaz Evren, Ömer Bastı ve Emrah Çorbacıoğlu, sorgularının ardından Keçiören Adli Tıp Kurumu'na sevk edildi. Eylemciler "2911 Sayılı Toplantı Yürüyüş ve Gösteri Kanunu'na muhalefetten yargılanmak üzere" serbest bırakıldı. 
   
   SARS bir can daha aldı    Kanada'da Toronto bölgesinde oturan 44 yaşındaki bir kadının ölümüyle, akut solunum yetmezliği sendromuna SARS bağlı olarak ölenlerin sayısı 43'e yükseldi. Ölen kadının temmuz ayından bu yana SARS yüzünden hastanede yatan 10 kişiden biri olduğu bildirildi. Kanada'daki diğer 9 aktif SARS hastası da Toronto bölgesinden. 
   
   Microsoft'a tazminat davası    ABD'de bir mahkeme jürisi, Windows sisteminin ana unsuru olan Internet Explorer tarayıcısının patentinin başka bir şirkete ait olduğu iddiasını benimsedi ve yazılım devi Microsoft'u söz konusu şirket ve California Üniversitesi'ne 520 milyon dolar tazminat ödemeye mahk m etti. Microsoft avukatları ise jüri kararına karşı temyize gideceklerini açıkladılar. 
   
   
</TEXT>
</DOC>
