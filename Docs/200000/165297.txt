<DOC>
<DOCNO> 165297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/spor/spo05.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat'ın büyüsü 
</HEADLINE>
<TEXT>

Yıldız futbolcu, İspanya'daki tüm dengeleri alt üst etti. Ronaldo, Figo ve Raul gibi isimlerin forma giydiği ligde teknik adamların en çok istediği isim oldu 
     MEHMET ÇİFTÇİ 

     Ankette zirveye çıktı 
     REAL Sociedad formasıyla bu sezon İspanya'da fırtına gibi esen Nihat Kahveci, Ronaldo, Figo ve Raul gibi yıldızları gölgede bıraktı. Milli futbolcu, İspanya'da teknik direktörler arasında yapılan ankette de zirveye çıktı. Teknik adamlar, "Kimi almak isterdiniz " sorusuna, Nihat yanıtını verdi. Nihat'ın ardından Makaay ikinci, Kovaçeviç üçüncü sırada yer aldı. 
     
     Fiyatı ateş pahası 
     DÜNYA futbolunun sayılı isimleri arasına giren Nihat'ın fiyatı tavan yaptı. Real Sociedad'ın yıldız futbolcu için tam 30 milyon Euro'luk bonservis bedeli belirlediği öğrenildi. Kulübüyle 2006 yılına kadar sözleşmesi olan tecrübeli oyuncuyu almak isteyen kulüp, adeta bir serveti gözden çıkarmak zorunda kalacak. Nihat'ın ilk taliplileri Valencia ve Barcelona. 
     
RAKAMLARLA NİHAT Oynadığı maç 35 Oynadığı süre 3012 Gol atış süresi 133 dakikada bir Toplam gol 23 İç saha golü 10 Dış saha golü 13 Sağ ayak 19 Sol ayak 1 Kafa golü 3 Bireysel gol 9 Kolektif gol 9 Frikik golü 5 Ceza sahası dışı 5 Gol attığı takım 20 İspanya rekoru      
     
GOL KRALLIĞI      28 Gol Makaay Deportivo 
     23 Gol Nihat R.Sociedad , Ronaldo R.Madrid 
     20 Gol Kovaçeviç R.Sociedad 
     16 Gol Kluivert Barcelona , Raul R.Madrid 
     
Yuvasına koştu      Bilgili - Nihat buluştu 
     MİLLİ Takım'dan izin alarak tatile çıkan Nihat Kahveci, soluğu İstanbul'da aldı ve evlilik hazırlıklarına başladı. 5 Temmuz'da dünya evine girecek olan Nihat, dün İstanbul Emniyet Müdürü Celalettin Cerrah'ı ziyaret ettikten sonra Serdar Bilgili ile buluştu ve düğününe davet etti. Bilgili, "Nihat, Beşiktaş'ın en iyi yetişmiş oyuncularından birisidir" dedi. 
     
     'Sadece evime dönerim' 
     BİLGİLİ genç yıldızın performansının kendilerine gurur verdiğini söyledi. Nihat Kahveci ise Başkan Serdar Bilgili'ye teşekkür ederek, hem 100. yılı kutladı, hem de şampiyonluk nedeniyle büyük mutluluk yaşadığını dile getirdi. Başarılı oyuncu, Bilgili'ye söz vererek, bir gün Türkiye'ye geri dönmesi durumunda sadece Beşiktaş forması giyeceğini ifade etti. 
     
'Daha golcü olamadım'      Nihat'ın hisleri farklı 
     REAL Madrid'in süper starı Ronaldo ile birlikte krallıkta ikinciliği paylaşan Nihat, kendisini golcü olarak hissedemediğini söyledi. 23 gol atan yıldız futbolcu, "İspanya'ya golcü kimliğiyle gelmemiştim. Teknik Direktör Raynald Denoueix'in isteğiyle forvette görev yapmaya başladım. Başta stresliydim, ama sonra kendime geldim. Önemli olan bunun devamını getirmem" dedi. 
     
     'Beşiktaş ile eşleşelim' 
     NİHAT, San Sebastian kentine çabuk alışmasının futbolda yaptığı bu patlamaya çok yardımcı olduğunu da açıkladı. Yıldız futbolcu şunları söyledi "Halk bana çok yardımcı oldu. Daha burada uzun yıllar futbol oynayabilirim. Şampiyonlar Ligi'nde Beşiktaş'a karşı oynamak isterim. Umarım aynı grupta oluruz. Büyük ihtimalle de Beşiktaş'a karşı kazanırız. Çünkü çok güçlü bir takımız." 
     

</TEXT>
</DOC>
