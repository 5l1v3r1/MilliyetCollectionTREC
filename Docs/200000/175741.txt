<DOC>
<DOCNO> 175741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo20.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rize Nijeryalı Chukwu'yu alıyor... 
</HEADLINE>
<TEXT>

     Birinci Süper Futbol Ligi'nde hafta sonu deplasmanda Denizlispor ile karşılaşacak olan Çaykur Rizespor, antrenmanlarını sürdürüyor. 
     Teknik direktör Hikmet Karaman, lige Ankaragücü galibiyetiyle iyi bir başlangıç yaptıklarını belirterek, ''Bunu Denizlispor deplasmanında da sürdürmek istiyoruz. Takımımız her gün daha iyiye gidiyor. Yeni katılan oyuncularla daha da güçlendik. Denizlispor maçından puan veya punlarla ayrılarak, yolumuza devam etmek istiyoruz'' dedi. 
     Karaman, yarın Denizli'ye gideceklerini, takımda uzun bir sakatlık dönemini atlatan Koray ile bağırsak enfeksiyonu geçiren Zafer'in durumunun maç günü belli olacağını kaydetti. 
     
     CHUKWU BEKLENİYOR 

     Çaykur Rizespor, Nijerya Milli Takımı oyuncusu olduğu bildirilen Raphael Chukwu ile 2 yıllık sözleşme imzaladı. 
     Teknik direktör Karaman, Nijeryalı oyuncunun bu akşam Rize'ye geleceğini belirterek, ''Kendisiyle faksla 2 yıllık sözleşme imzaladık. Denizlispor maçına yetişmesi zor'' dedi. 
     
</TEXT>
</DOC>
