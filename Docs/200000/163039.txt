<DOC>
<DOCNO> 163039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur46.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sen ağlama dayanamam... Bingöl'de karne zamanı... 
</HEADLINE>
<TEXT>

     Bingöl'de, 1 Mayıs tarihinde meydana gelen depremin ardından eğitimlerini çadırlarda sürdürmek zorunda kalan öğrenciler karnelerini aldılar. 
     Mustafa Kemal Paşa İlköğretim Okulu bahçesinde düzenlenen törende, öğrenciler uzun aradan sonra okullarının bahçesinde toplandılar. 
     Çadırlarda geçen zorlu bir eğitimin ardından karnelerini almanın heyecanını yaşayan depremzede öğrenciler, okul bahçesinde büyük mutluluk yaşadılar. 
     Okul Müdürü Zeki Günay, depremin ardından çadırlarda yalnızca son sınıf öğrencilerine eğitim verilebildiğini anımsatarak, bu açığı kapatmaları için ara sınıf öğrencilerine de tatilde bol kitap okumaları önerisinde bulundu. 
     Törenin ardından, öğrenciler karnelerini, yine büyük bir heyecanla çadırlarda bekleyen ailelerine götürdü. 
     
</TEXT>
</DOC>
