<DOC>
<DOCNO> 195741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/soneko10.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım ve Köyişleri Bakanı Güçlü, Antalya'da... 
</HEADLINE>
<TEXT>

     Tarım ve Köyişleri Bakanı Sami Güçlü, dünyayı bilen sanayiciler ve işadamlarının tarım sektörüne ilgi duymalarını istediklerini belirterek, ''Tarımda gelişim bu alanlarda yapılacak çalışmalara gelecek destekle mümkün olacak'' dedi. 
     Güçlü, Antalya'nın Alanya ve Manavgat ilçelerinde yaptığı toplantı ve incelemelerden sonra Antalya'da Tarım İl Müdürlüğü'nün öncülüğünde Adonis Otel'de düzenlenen toplantıya katıldı. 
     Güçlü, tarım sektöründen temsilcilerin yanı sıra işadamlarının da katıldığı toplantıda, bakanlığının çiftçinin üretici haline gelmesi, bilinçli tarım yapılması ve ürün gelişiminin belirlenecek köylerde sağlanması amacıyla hazırladığı ''Bin Köye Bin Ürün Projesi''ni tanıttı. 
     ''Başarı dediğimiz şeye bu toplum hasret. Biz de hasretiz'' diyen Güçlü, projenin tarım sektöründe gelişmeye, değişmeye ve yenilemeye imkan vereceğini vurguladı. 
     
     HER KESİMDEN DESTEK 
     Projeyi birçok platformda tanıtmaya ve başarı için uygun köyler ve uygun ziraat mühendisleri bulmaya çalıştıklarını kaydeden Güçlü, sektör temsilcilerinin dışında tüm kesimlerden destek beklediklerini kaydetti. 
     Bakan Güçlü, şunları söyledi 
     ''Bu, çok yönlü gönüllülükle başarılacak. Toplumun aydınları köylerdeki insanların herkesten daha çok sorunu olduğunu düşünmeli. Dünyayı bilen, başarılı olmuş sanayiciler, işadamları bizim sektörümüze ilgili duysun istiyoruz. Tarımda gelişim bu alanda yapılacak çalışmalara destekle mümkün olacak. Herkesi projeye sahip çıkmaya davet ediyorum. Bizim görevimiz Türkiye ekonomisin önündeki sorunları aşmaktır.'' Güçlü, projenin uygulanmasıyla en ücra köylerde görev alabilecek mühendis ve veteriner hekimlerin köylerdeki insanları sektörde bilinçli üretime yönlendirecek idealist ve ahlaklı kişiler olması gerektiğini ifade ederek, ''Burada ideolojik bakılmayacak. Parti teşkilatlarımız da kesinlikle bu işe karışmayacak'' dedi. Toplantıda, Güçlü ve bakanlık bürokratları, sektör temsilcileri ile yatırımcılar, işadamları ve sanayicilerin sorularını da yanıtladılar. 
     
</TEXT>
</DOC>
