<DOC>
<DOCNO> 189794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/spor/spo15.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Horasan en büyük    BİNİCİLİK Federasyonu tarafından düzenlenen Kupalar Haftası'nın son ve en önemli yarışı olan Cumhurbaşkanlığı Kupası'nda mutlu sona Sencer Horasan ulaştı. "Dundee 32" isimli atıyla tüm rakiplerini geride bırakarak birinciliği kazanan Horasan'ın ardından "İdeal" ile Avni Atabek ikinci, "Reebok Alfa De Mare" isimli atıyla Mehmet Tuncer Can ise üçüncü oldu. Ayrıca dün yapılan Devlet Bakanlığı Kupası'nı da ustalar sınıfında "Never Alone" isimli atıyla Ülkan Delikan kazandı. n SELÇUK MUMCU 
   
   Zirveler değişti    TENİS'TE bayan ve erkeklerde zirvenin sahibi değişti. Bayanlarda İsviçre'de düzenlenen Swisscom Challenge Tenis Turnuvası'nda şampiyon olan Belçikalı Justine Henin Hardenne, Kim Clijsters'in elinde bulunan dünya klasmanındaki ilk sıranın sahibi oldu. Madrid Masters Serisi'ni de kazanan İspanyol Carlos Ferrero da ATP klasmanında ilk sırayı aldı. Ferrero, bu turnuva öncesinde ABD'li Andy Roddick'in arkasında ikinci bulunuyordu. 
   
   Solberg bir numara    DÜNYA Ralli Şampiyonası'nın 12. yarışı olan Fransa Rallisi'ni, Subaru pilotu Peter Solberg kazandı. Norveçli sürücü, ikinci günde tırmandığı zirvedeki yerini dün de kaptırmadı ve bu sezon ikinci zaferine imza attı. Citroen'in tecrübeli İspanyol pilotu Carlos Sainz, yarışı ikinci tamamlayarak 61 puanla genel klasmanda, 58 puanlı Solberg'in önünde ilk sıraya yükseldi. Ford'tan Francois Duval ise ralliyi üçüncü sırada noktaladı. Yarışı 8. bitiren Peugeot'dan Richard Burns ise klasmanda üçüncülüğe indi. 
   
   Bodrum'da Ayaz esti    BODRUM Kupası Yelkenli Ahşap Yat Yarışları'nın dün yapılan ilk etabını Hüseyin Ayaz'ın Ayaz isimli yatı kazandı. 500'den fazlası yabancı olmak üzere toplam bin 500 sporcunun katıldığı yarışın 11 millik Bodrum-Turgutreis etabında klasik yatlar kategorisinde Kayra, misafir yatlarda da Koçero ilk günü önde bitirdi. Start için Kara Ada açıklarında toplanan yatlar, rüzgar çıkmayınca komite kararınca 1,5 saat beklemek zorunda kaldı. 
   
   Uslu, Balkan Şampiyonu    İSTANBUL'DA yapılan 17 yaş altı Balkan Yıldızlar Badminton Şampiyonası'nda, tek bayanlarda Türk sporcu Yağmur Uslu altın madalya aldı. Bağcılar Spor Salonu'nda düzenlenen finallerde Bulgar rakibini 2-0 yenen Uslu zafere ulaşırken, çift erkeklerde Murat Şen-Nuri Balkan ve çift bayanlarda ise Yağmur Uslu-Ezgi Epice ikinci oldu. 
   
   Air Raft ve Anadolu üstünlüğü    KANO ve Rafting Federasyonu tarafından, trafik kazasında hayatını kaybeden Denizli Valisi Recep Yazıcıoğlu anısına düzenlenen Türkiye Rafting Birinciliği dün tamamlandı. Denizli'nin Bekilli İlçesi'nde düzenlenen yarışlarda genel klasmanda erkeklerde Antalya Air Raft, bayanlarda ise Ankara Anadolu Gençlik ilk sırayı aldı. 
   
   
   
</TEXT>
</DOC>
