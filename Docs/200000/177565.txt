<DOC>
<DOCNO> 177565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/guncel/gun01.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Peşmerge katliamı 
</HEADLINE>
<TEXT>

   Kerkük'ün Tuzhurmato kasabasında, camiden çıkan Türkmenlere ateş açan KYB'ye bağlı peşmergeler 7 kişiyi öldürdü, 12 kişiyi de yaraladı 
      ŞEYHMUS ÇAKAN Kerkük DHA 

   
   Kerkük'e yaklaşık 100 kilometre uzaklıktaki Tuzhurmato kasabasında cuma namazından çıkan Türkmenleri otomatik tüfeklerle tarayan Kürt peşmergeler 7 kişiyi öldürdü, 12 kişiyi de yaraladı. Irak'ta bir süredir Türkmenlerin yoğun olduğu yerleşim merkezlerinde Kürt peşmergelerin neden olduğu gerginlik dün katilama dönüştü. Büyük çoğunluğunu Türkmenlerin oluşturduğu 7 bin nüfuslu Tuzhurmato'ya savaş sonrasında, çok sayıda Kürt gelip yerleşti. Amerikalı yetkililer kasaba güvenliğinde, Talabani liderliğindeki Kürdistan Yurtsever Birliği'nin peşmergelerini görevlendirdi. 
   
   SLOGAN ATTILAR 
   Tuzhurmato'da Türkmenlerle Kürtler arasında gerginlik yaşanırken, silahlı peşmergeler önceki gece İmam Musa Ali Türbesi'ni yıktı. Bunu haber alan Türkmenler, dün kasabadaki merkez camide cuma namazından çıkışında, türbenin yıkılmasını protesto etmek istedi. Yaklaşık 250 kişilik grup sloganlar atarak kasaba içinde yürüyüşe geçince, Talabani'ye bağlı peşmergeler otomatik tüfeklerle üzerlerine kurşun yağdırdı. Türkmenleri ellerindeki silahlardaki tüm kurşunlar bitine kadar tarayan peşmergeler, Remzi Marufoğlu, Hüseyin Abbas, Ahmet Hüseyin Bayatlı, Eşref Mushar, Muhammet Haşim ve Çetin Abidin Çayır ile henüz kimliği saptanamayan bir kişiyi öldürürken, 12 Türkmeni de yaraladı. 
   
   TÜRKMENLER SİLAHSIZDI 
   Peşmerge katliamından yaralı kurtulanlardan Türkmen Partisi Tuzhurmato Temsilcisi Ali Haşim Muhtaroğlu, silahsız halka yönelik peşmerge saldırısında ölenlerin toprağa verilmek üzere Necef'e götürüldüklerini belirterek, Tuzhurmato ve çevresindeki Türkmen kentlerinde durumun çok gergin olduğunu söyledi. Olaydan sonra kimse sokağa çıkmazken, ABD'li yetkililer katilam yapan peşmergelerden birinin gözaltına alındığını açıkladı. 
   Peşmergelerin yaptığı katliamı protesto için Türkmenler bugün Kerkük'te bir gösteri yapacak. 
   
   'Tam bir vahşetti'    Türkmen Partisi Tuzhurmato Temsilcisi Ali Haşim Muhtaroğlu, cuma çıkışında kasabadaki türbenin imha edilmesini protesto etmek istediklerini belirterek, "200 metre gittikten sonra önümüze kesen Talabani peşmergeleri otomatik silahlarla bizi taramaya başladı. Tam bir katliamdı" dedi. 
   
      Tabutlarla gösteri    Türkmenlerin cenazeleri, 400 kilometre uzaklıktaki şiilerin kutsal kenti Necef'e götürüldü. 10 kadar araçla cenazeleri alarak yola çıkan 100 kadar şii Türkmen, saat 19.00 sıralarında Bağdat'a ulaştı. Araçlarla doğruca gazetecilerin kaldığı Filistin Oteli'ne giden Türkmenler, tabutları bahçeye dizip katliam kurbanlarını dünya medyasına gösterdi. Katliamı KYB peşmergelerin yaptığını belirten Türkmenler, kendi topraklarında güvende olmadıklarını, zulüm gördüklerini belirterek, "Türk askeri, biran önce gelsin, bizi kurtarsın" diye konuştu. Türkmenler, Arapça 'Kahrolsun Talabani', 'Şehitler ölmez, kanı yerde kalmaz', 'Allah birdir, iki olmaz' sloganları attıktan sonra tabutları yeniden araçlara yükleyip Necef'e hareket etti. 
   
   
</TEXT>
</DOC>
