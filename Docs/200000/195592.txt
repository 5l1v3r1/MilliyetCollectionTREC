<DOC>
<DOCNO> 195592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur14.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk sineması 89 yaşında... 
</HEADLINE>
<TEXT>

     Kültür ve Turizm Bakanı Erkan Mumcu, ''Nüfusunun bu kadar düşük bir oranının film, tiyatro izlediği bir ülkede, ne kadar devlet desteği sağlarsanız sağlayın bu sanatı uluslararası ölçüye taşıyamazsınız. Dolayısıyla, 89. yılın mesajı bence şu olmalıdır Herkes sinemaya, herkes tiyatroya...'' dedi. 
     Beyoğlu'nda düzenlenen Türk Sineması'nın 89. yılını kutlama etkinliklerine katılan Bakan Mumcu, burada basın mensuplarının sorularını yanıtladı. 
     Mumcu, ''Türk Sineması'nın 89'uncu yılının herkese kutlu olması'' dileğinde bulunarak, ''Bu, hepimiz için gerçek bir bayram. Çünkü sinema, 89 yıldır Türk insanının bütün acılarını, dertlerini, umutlarını, sevinçlerini her şeyini yansıtıyor'' diye konuştu. 
     Sinemanın, özellikle televizyonun olmadığı yıllarda Türkiye'de kültürel iletişimin yaygınlaşması için olağanüstü bir zemin bulunduğunu vurgulayan Mumcu, bu nedenle sinemanın 89 yılda Türk kültürü içinde son derece özel bir yer edindiğini kaydetti. 
     Türk Sineması'nın bundan sonra çok daha ileri gideceğine inandığını dile getiren Erkan Mumcu, bakanlığının yurtdışında gerçekleştirdiği ''Türk Filmleri'' haftalarında, Türkiye'yi en iyi anlatan ve tanıtan unsurun sinema olduğunun çok net bir şekilde görüldüğünü bildirdi. 
     Kültür ve Turizm Bakanı Mumcu, ''Çok kısa bir zamanda götürdüğünüz 10 tane film Türkiye'yi o kadar iyi anlatıyor ki, bunun başka bir yolu yok. Böyle bakınca, sinemanın değeri, Türkiye'nin tanıtımı açısından da son derece önemli ve anlamlı hale geliyor'' dedi. 
     
     ''OLAĞANÜSTÜ FEDAKARLIKLARLA YAŞATILIYOR'' 
     ''Özellikle öğrencilik yıllarında sinemayla yakından ilgilenmiş biri olarak sektörün çok büyük fedakarlıklarla yaşatıldığını bildiğini'' de vurgulayan Mumcu, sözlerini şöyle sürdürdü 
     ''Olağanüstü fedakarlıklarla, insanların açlığı, acıları pahasına bu sanat yürütülüyor. Dolayısıyla, bu alanı geliştirmek zorunda olduğumuzun bilincindeyiz. Ama bu alanı bir piyasa olarak geliştirmek için, bütün sivil unsurlar ile devletin sağlıklı bir işbirliğine ihtiyacı var. Ki biz de, bu alanı teşvik edecek çalışmalarla birlikte geliyoruz.'' Bakan Mumcu, bir gazetecinin ''bakanlığının sektörü desteklemek için ne gibi çalışmaları bulunduğunu'' sorması üzerine de, kısa vadede sinema çalışanlarına yönelik sigorta yasasında birtakım değişiklikler yapılacağını söyledi. 
     Mumcu, ''Ama bundan daha önemlisi, Türkiye'de sinemayı bir endüstri haline getirebilmektir. Tabii bu bizim tek başına yapabileceğimiz bir şey değil. Sinema sektörü ile birlikte yapabileceğimiz bir şey. Onun için biz birtakım teşvikler hazırlıyoruz'' diye konuştu. 
     
     ''NİTELİKLİ SANAT ESERLERİ ÜRETİLİYOR'' 
     ''Uzak filmi gibi yurtdışında başarı yakalayan filmlerin sayısının artırılması için bakanlığının ne gibi katkılarda bulunmayı düşündüğü'' yolundaki soruya ise Mumcu, yurtdışında başarı kazanan tek filmin ''Uzak'' olmadığını hatırlatarak, şu karşılığı verdi 
     ''Türkiye'de üretilen sanat eserlerinin, özellikle sinema eserlerinin uluslararası ödüller kazanması, bize çok büyük gurur veriyor. Özellikle bunları yurtdışında yabancılarla izlemek, onların tepkilerini dinlemek, beğenilerine tanık olmak olağanüstü keyif verici. Ama bunun dışında ödül almayan eserleri de yok saymak doğru değil. Dolayısıyla, Türkiye'de nitelikli sanat eserleri üretiliyor. Galiba sorun biraz bu nitelikli sanat eserleriyle izleyiciyi buluşturmakta. 
     Nüfusun bu kadar düşük bir oranının film izlediği, bu kadar düşük bir oranının tiyatro izlediği bir ülkede, ne kadar devlet desteği sağlarsanız sağlayın, bu sanatı uluslararası ölçüye taşıyamazsınız. Bu sanatları uluslararası ölçüye taşımanın yolu, toplumun buna ilgi göstermesidir. Dolayısıyla, 89. yılın mesajı bence şu olmalıdır Herkes sinemaya, herkes tiyatroya...'' 
     
</TEXT>
</DOC>
