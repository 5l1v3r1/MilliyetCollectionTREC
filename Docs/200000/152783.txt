<DOC>
<DOCNO> 152783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sondun20.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Garner Bu ülke sizin, kısa süre kalacağım... 
</HEADLINE>
<TEXT>

     Irak'ta geçici yönetimin başına getirilecek Amerikalı emekli General Jay Garner, yaptığı ilk resmi konuşmasında, ülkesinin niyetleri konusunda Iraklıların kuşkularını gidermeye çalıştı. 
     Garner, televizyon için kaydedilen, önce ABD yönetimindeki ''Towards Freedom'' Özgürlüğe Doğru adlı radyoda yayınlanan konuşmasında, ''dürüst bir yönetimin kurulacağı'' sözünü verdi. 
     Jay Garner, konuşmasında, ''Ülkenizin yeniden yapılanması ve hükümetinizin size hizmet etmesi için buradayım. Çok kısa bir süre burada olacağım. Sadece işlerin yolunda gitmesine yardımcı olmak için. Bu sizin ülkeniz ve sizin geleceğiniz'' dedi. 
     Yeni hükümetin ''açık ve dürüst'' olacağını belirten Garner, ''Bu sizin düşünüz ve benim de düşüm. Birkaç gün ya da hafta içinde hizmet birimlerinin yenileneceğini göreceksiniz. Ordu ile birlikte sokaklarınızın güvenli olması için çalışıyoruz. Güvenlik artmaya devam ediyor'' diye konuştu. 
     





</TEXT>
</DOC>
