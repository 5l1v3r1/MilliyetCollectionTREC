<DOC>
<DOCNO> 190540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sontur27.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İzzetbegoviç, toprağa verildi... 
</HEADLINE>
<TEXT>

     Eski Bosna-Hersek Cumhurbaşkanı Aliya İzzetbegoviç'in cenazesi, Saraybosna'da düzenlenen törenle toprağa verildi. Cenaze törenine, Dışişleri Bakanı ve Başbakan Yardımcısı Abdullah Gül başkanlığında kalabalık bir Türk heyeti katıldı. 
     Türkiye'den Abdullah Gül, Maliye Bakanı Kemal Unakıtan, Devlet Bakanı Ali Babacan, Tarım ve Köyişleri Bakanı Sami Güçlü ile 100'e yakın milletvekilinin katıldığı cenaze töreni, sağanak yağış altında yaklaşık 100 bin kişinin katılımıyla yapıldı. 
     Gül, Babacan ve Unakıtan'ı Atina'dan Saraybosna'ya getiren uçağın yanı sıra Türkiye'den kalkan uçakların taşıdığı Türk heyetinde, İstanbul Büyükşehir Belediye Başkanı Ali Müfit Gürtuna, Saadet Partisi Genel Başkanı Necmettin Erbakan ile sivil toplum örgütlerinin temsilcileri bulunuyor. 
     Cenaze töreninde, İzzetbegoviç için açılan taziye defterini imzalayan bakanlar, Bosna-Hersek Devlet Parlamentosu binası önünde kılınan cenaze namazına katıldılar. İzzetbegoviç'in Bosna bayrağına sarılı naaşı, cenaze namazının ardından Kovaçi Şehitliği'nde defnedildi. 
     Şehitliğe, ilk önce sadece aile üyeleri, imamlar ve Bosna-Hersek üst düzey yetkilileri alındı. Gül ve Babacan, daha sonradan girdikleri Şehitlik'te, İzzetbegoviç'in kabrine toprak attılar. 
     Dışişleri Bakanı Gül ve beraberindeki heyet, cenaze töreninin ardından, Atina üzerinden Ankara'ya dönecek. 
     
</TEXT>
</DOC>
