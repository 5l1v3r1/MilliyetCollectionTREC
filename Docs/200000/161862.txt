<DOC>
<DOCNO> 161862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sontur01.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Güngören'de lahmacun salonunda LPG patlaması.. 
</HEADLINE>
<TEXT>

     Güngören'de bir işyerinde LPG tüpünden sızan gazın patlaması sonucu, büyük çapta maddi hasar meydana geldi. 
     Merter Keresteciler Sitesi'nde faaliyet gösteren ''Aspava'' adlı pide ve lahmacun salonunda, gece saatlerinde patlama gerçekleşti. Patlama sonucu işyerinin demir kepenkleri, kapı ve vitrin çerçeveleri ile camlar yerinden çıkarak sokağa fırladı. Bu işyeri ile bitişiğindeki nakış atölyesi arasında olan duvar da yıkıldı. 
     Çevreye yayılan parçalardan bazı işyerleri de zarar görürken, sokakta park halinde bulunan 34 YB 207 plakalı otomobilde de hasar oluştu. 
     Olay yerinde incelemeler yapan polis ve itfaiye, patlamaya işyerinde bulunan LPG tüpünden sızan gazın neden olduğunu belirledi. 
     Demir kepenklerin patlama nedeniyle yaklaşık 30 metre uzağa fırladığına dikkat çeken yetkililer, olayın işyeri ve çevrede kimsenin bulunmadığı gece saatlerinde gerçekleşmesinin yaralı ve can kaybı olmasını engellediğini bildirdiler. 
     
</TEXT>
</DOC>
