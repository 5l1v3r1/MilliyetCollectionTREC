<DOC>
<DOCNO> 154413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sondun13.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Telegraph "Cumhuriyet Muhafızlarının bir lideri sığınma istedi" 
</HEADLINE>
<TEXT>

     İngiltere'de yayınlanan The Sunday Telegraph gazetesi, Irak'taki Cumhuriyet Muhafızları'nın liderlerinden birinin İngiltere'den siyasi sığınma hakkı istediğini öne sürdü. 
     Cumhuriyet Muhafızları'nın komutanlarından ve Baas Partisi'nin üst düzey yetkililerinden olan bu kişinin, Mart ayında savaşın başlamasından çok kısa bir süre sonra Suriye üzerinden İngiltere'ye kaçmayı başardığını belirten gazete, Iraklı askerin İngiltere'ye bir TIR'ın içinde girmeyi başardığını iddia etti. 
     Söz konusu kişinin, İçişleri Bakanlığı Göçmenlik Dairesi'ne teslim olduğunu ve Saddam sonrası Irak'a dönmesi halinde yaşamının tehlikeye gireceğini belirterek sığınma istediğini belirten Telegraph, ''İçişleri Bakanlığı yetkilileri, adı açıklanmayan bu Iraklı subayın sığınma sürecinin başlatıldığını ve ifade vermeye başladığını söylüyor. Ayrıca, isminin uluslararası arananlar listesinde olup olmadığı inceleniyor'' dedi. 
     Telegraph, Iraklı subayın 30'lu yaşlarda olduğunu da öne sürdüğü haberinde, söz konusu kişinin 1991 yılındaki Körfez Savaşı'nda da batı güçlerine karşı savaştığını kaydetti. 
     Bu arada, savaşın başlamasından sonra İngiltere'ye iltica etmeye çalışan çok sayıda Irak vatandaşı olduğu İçişleri Bakanlığı tarafından doğrulandı. Ancak Bakanlık, bu kişilerin gerçek meslekleri ve kimlikleri konusundaki araştırmaların sürdüğünü bildirdi. 
     
</TEXT>
</DOC>
