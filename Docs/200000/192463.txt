<DOC>
<DOCNO> 192463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko08.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergide "Cari Hesap" dönemi... 
</HEADLINE>
<TEXT>

     Gelirler Genel Müdür Vekili Osman Arıoğlu, vergide de bankacılık sistemindeki gibi ''Cari Hesap'' dönemine geçileceğini bildirdi. 
     Maliye Bakanlığı, vergi tevkifatının mahsuben iadesi konusunda yeni bir düzenlemeye gitti. 
     Ücret, serbest meslek kazancı ve gayrimenkul sermaye iradına ilişkin yayımlanan Gelir Vergisi Sirküleri ile söz konusu gelir unsurlarından tevkif suretiyle kesilen vergilerden alacaklı duruma gelen mükellefler, ilerideki vergi borçlarına bunları mahsup edebilecek. 
     Mükelleflerin bu alacakları, ileride doğacak vergi borçlarına ilgili saymanlık yazısı aranmaksızın mahsup edilecek ve böylece mükellefler de büyük bir külfetten kurtarılmış olacak. Aynı şekilde iadelerde de önemli bir rahatlama sağlanacak. 
     Maliye, bugüne kadar mükelleflerin ileride doğacak vergi borçlarına mahsuben iade talebinde bulunmaları halinde, kesilen vergilerin beyan edilip tahakkuk ettirildiğine dair ilgili saymanlıktan bir yazı istiyordu. 
     Devletten vergi alacağı bulunan ve bunun ileriki vergi borçlarına mahsup edilmesini isteyen bir vatandaşa bir sürü zorluk çıkartılıyor ve mahsup işlemi yapılamıyordu. 
     
     CARİ HESABIN İLK ADIMI 
     Gelirler Genel Müdür Vekili Arıoğlu, yıllardır uygulanan sistemde vatandaşa ''Yok kardeşim, vergi alacağını ileriki vergi borcuna mahsup edemeyiz. Bunu illa sana iade edeceğim'' gibi garip bir yaklaşım sergilendiğini belirtti. 
     Ufak vergi alacakları için uğraşmak istemeyen ve bunların ileriki vergi borçlarına mahsubunu talep eden binlerce vatandaşın bu şekilde uğraştırıldığını anlatan Arıoğlu, şöyle konuştu 
     ''Şimdi getirdiğimiz ufak bir düzenleme ile bu sorunu gideriyoruz. Artık vatandaş, bu alacakları için kapı kapı dolaşmayacak ve bunları ileriki vergi borçlarına mahsup ettirebilecek. 
     Bizim esas hedefimiz, mükellefi banka cari hesabı gibi izleyen bir sistem oluşturmak. Nasıl ki, bankalar müşterilerini cari hesapta izliyorsa, biz de vergi mükellefleri için bunu yapacağız. Vergi mükelleflerinin de tek bir vergi hesabı olacak. Alt ayrıntılar o hesap içinde otomatik olarak yürüyecek. Mahsup işlemine ilişkin düzenlememiz de, bu uygulamanın ilk adımını teşkil edecek.'' 
     
</TEXT>
</DOC>
