<DOC>
<DOCNO> 193104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sontur03.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
5 Kasım'da muayene yok .. 
</HEADLINE>
<TEXT>

     Doktorlar, 5 Kasım'da hastanelerde acil servisler dışında sağlık hizmeti vermeyecek. 
     Doktorlar, Sağlık Bakanlığı'nın çıkardığı yasalar, bütçeden sağlığa öngörülen yüzde 3'lük pay ve özlük haklarındaki gerilemeyi protesto etmek amacıyla 5 Kasım'da 1 günlük iş bırakacak. 5 Kasım'da aciller, onkoloji, diyaliz ve yatan hasta servisleri dışında poliklinik yapmayacak olan doktorlar, daha önceden randevusu olan hastalara da bakmayacak. 
     
     KİMSE MAĞDUR OLMAYACAK 
     Türk Tabipleri Birliği Merkez Konseyi Başkanı Füsun Sayek, 5 Kasım'daki iş bırakma eyleminin sadece "uyarı" niteliğinde olduğunu belirtirken, "Bundan sonra yapacağımız eylemler bunun gerisinde olmayacak" dedi. "Halkın daha iyi sağlık hizmeti alması için iş bırakıyoruz" diyen Sayek, "Yarın halk da bize destek vermeli, aciller dışında hastanelere gelmesinler" çağrısında bulundu. Eylem süresince kimsenin mağdur edilmeyeceğini söyleyen Sayek, 5 Kasım'da acil servislerin güçlendirileceğini kaydetti. Sayek, Sağlık Bakanlığı'nın halkın sağlığını tehdit eden yasal düzenlemelere son vermesini isterken, son verilmemesi halinde eylemlilik sürecinin devam edeceği mesajını verdi. 
     Ankara Tabip Odası Başkanı Sinan Adıyaman, doktorları dinlemeyen Sağlık Bakanı ile karşı karşıya olduklarını belirtirken, "5 Kasım'da halkımızdan destek bekliyoruz. 
     Halkın sağlığı için 1 günlük iş bırakıyoruz" dedi. 
     
</TEXT>
</DOC>
