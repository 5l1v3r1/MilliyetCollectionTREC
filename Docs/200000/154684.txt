<DOC>
<DOCNO> 154684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/dunya/dun02.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Musul'da seçim yaptırdı 
</HEADLINE>
<TEXT>

Farklı etnik gruplara mensup 200 delegenin seçtiği Arap belediye başkanı El Boso'nun üç yardımcısından biri Türkmen 
     NAMIK DURUKAN Musul 

     Irak'ta Saddam sonrası ilk seçimler dün ülkenin üçüncü büyük kenti Musul'da yapıldı. Farklı etnik gruplara mensup 200'den fazla delege, yeni belediye başkanını ve etnik dağılımı kota esasına göre belirlenmiş olan 24 kişilik geçici konseyi seçti. Eski bir general olan Arap kökenli yeni Belediye Başkanı Ganim el Boso'nun yardımcılığına da Kürt, Türkmen ve Asuri asıllı birer yardımcı seçildi. 
     Konseyde ise, 13 Arap, üç Kürt, üç Asuri, bir Türkmen, bir Yezidi ve bir de Şebak bulunuyor. Seçimlerden sonra yapılan yemin töreninde konsey üyeleri, birlik ve beraberlik mesajı verdi. Güvenlik, sağlık, ticaret, bankacılık, eğitim ve kamu hizmetlerinden sorumlu olacak konseyde, ayrıca iki de eski Iraklı general var. Konsey, kalıcı yönetim oluşturulana kadar geçici hükümet olarak görev yapacak. Bu sürenin iki yılı bulabileceği belirtiliyor. 
     
     Allah'ın ipine sarılın 
     İlk demecine besmele ile başlayan yeni Belediye Başkanı Ganim el Boso, Musulluları, "Allah'ın ipine sarılmaya" çağırdı. "Birlik olalım, bu zorlu günlerden birlikte çıkalım. Geçmişi unutalım" diyen El Boso'nun, "Allah'ın ipine sarılın" sözlerinin tercümesi sorun oldu. Konuya açıklık getirmeye çalışan tercüman, Kuran - ı Kerim'de bir ayet olduğu gerekçesiyle bu ifadeyi İngilizce'ye çeviremeyeceğini söyledi. 
     Delegelere seslenen Kuzey Irak'taki Amerikan güçlerinin komutanı Tümgeneral David Petraus ise, "Demokratik sürecin doğumuna tanık oldunuz" dedi. 
     

</TEXT>
</DOC>
