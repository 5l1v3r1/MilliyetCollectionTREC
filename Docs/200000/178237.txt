<DOC>
<DOCNO> 178237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sonspo01.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
100 metre erkeklerde büyük sürpriz.. 
</HEADLINE>
<TEXT>

     9. Dünya Atletizm Şampiyonası'nda, 3. gün yarışmaları da tamamlandı. 
     Fransa'nın başkenti Paris'teki ''Stade De France''da yapılan şampiyonada, sonucu en fazla merak edilen mücadele olan erkekler 100 metrede altın madalyayı, Saint Kitts Nevs'dan Kim Collins, 10.07'lik derecesiyle kazandı. 
     Ülkesine şampiyona tarihindeki ilk altın madalyasını kazandıran 27 yaşındaki Collins, bundan önceki şampiyonada da 200 metrede bronz madalya almıştı. 
     Son yılların en yavaş koşulan 100 metre finali olan yarışta gümüş madalya 10.08 ile geçen yılın Dünya Gençler Şampiyonu Trinidad Tobago'dan Darell Brown'ın, bronz madalya da yine aynı zamanla 200 metrenin olimpiyat ikincisi İngiliz Darren Campbell'ın oldu. 
     Yarışın en büyük favorilerinden olan ve bu dalda 9.78 ile dünya rekorunu elinde bulunduran ABD'li Tim Motgomery ise 10.11 ile ancak beşinci olabildi. 
     Günün diğer finallerinde bayanlar sırıkla yüksek atlamada, dünya rekortmeni Rus Svetlana Feofanova 4.75 metre, bayanlar disk atmada Belarus'tan Irina Yatchenko 67.32 metre, erkekler 3 adım atlamada İsveçli Christian Olsson 17.72 metre, erkekler çekiç atmada Belarus'tan Ivan Tikho 83.05 metre ve erkekler yüksek atlamada da Güney Afrikalı Jacques Freitag 2.35 metrelik dereceleriyle altın madalya kazandı. 
     Şampiyonada yarın 5 dalda daha finaller yapılıp madalyalar sahiplerini bulacak, bayanlar 5 bin metre elemelerinde TSİ 20.05'de Türk atleti Elvan Abeylegesse piste çıkacak. 
     
</TEXT>
</DOC>
