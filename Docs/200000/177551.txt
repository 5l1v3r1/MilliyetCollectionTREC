<DOC>
<DOCNO> 177551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/ekonomi/eko01.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatını eşine devretti ama devletten kaçıramadı 
</HEADLINE>
<TEXT>

   Cem Uzan'ın 31 Temmuz'da eşi Alara Uzan'a devrettiği 70 milyon dolar değerindeki yatı Marmaris Limanı'nda, Hakan Uzan'ın yatı ile birlikte gözaltında tutulacak 
      YAŞAR ANTER Muğla DHA 
   
   Uzan ailesinin Bodrum Yalıkavak Koyu'nda demirli muhteşem yatına el konuldu. 'Frequency' adlı yat Marmaris Limanı'na demirletilmek üzere Sahil Güvenlik Komutanlığı nezaretinde yola çıkarılırken, Uzanlar'ın Marmaris'teki 'Air Waves' adlı yatı da göz hapsine alındı. 
   Sabah saatlerinde Sahil Güvenlik Komutanlığı helikopteri ve Üsteğmen Alpaslan Baysal komutasındaki 101 Nolu botun nezaretinde Bodrum'a getirilen yatın Fransız kaptanı, liman içine girmeyi reddetti, Kara Ada açıklarında dolaşmaya başladı. 
   Bunun üzerine İçişleri Bakanlığı'ndan gelen Uzan ailesinin mallarına ait talimat doğrultusunda, yatın Marmaris'e götürülmesi kararlaştırıldı. 
   Cem Uzan'ın, 31 Temmuz'da eşi Alara Uzan'a devredip İzmir Limanı'na kayıt ettirdiği saptanan yat, dün saat 13.00'te Bodrum'dan Marmaris'e hareket etti. Frequency'nin Marmaris Limanı'ndaki, Uzanlar'ın Air Waves yatının yanına demirletileceği belirtildi. Yat personelinin üç aydır ücretlerini alamadığı kaydedildi. 
   
   Üçüncü yattan iz yok 
   Öte yandan Uzan ailesinin üçüncü yatı olan 40 metre uzunluğundaki "Be Mine"den ise halen haber alınamıyor. Uzanlara yönelik operasyonun başladığı günlerde ortadan kaybolan yatın Ege Denizi'nde uluslararası sularda olduğu tahmin ediliyor. 
   
   70 milyon dolar değerinde    Uzan'ın 70 milyon dolar değerinde olan 52.06 metre boyunda, 10.5 metre eninde, 987 grostonluk yatı 'Frequency', daha önce İngiltere'deki George Town Limanı'na kayıtlıydı. Daha önce sık sık Ege sularında, İngiliz bayrağıyla boy gösteren yatta önce İngiliz bayrağı, Uzan operasyonu başladıktan sonra da Uzan bayrağı indirilmişti. 
   
   Tahsilat oyunu 'tedbir'le durduruldu    SEMRA PELEK, NEZİH GÜROL, BÜLENT ÖZDEMİR İstanbul 
   Telsim hesaplarına tedbir konulması üzerine iki yeni hesap açarak Telsim abonelerinin fatura borç ödemelerini "cepshop"lar aracılığıyla toplamaya çalışan Uzanlar'ın bu girişimi savcıdan döndü. Şişli Cumhuriyet Savcılığı açılan iki yeni hesaba da tedbir koydu. 
   El konulan İmar Bankası ile ilgili yürütülen soruşturma kapsamında, Şişli Cumhuriyet Savcılığı, aralarında Kemal Uzan, Hakan Uzan, Yavuz Uzan ve onların birinci dereceden akrabalarının da bulunduğu toplam 119 kişi ve kurum hakkında tedbir kararı koymuştu. 
   Tedbir konulan şirketlerden biri olan Telsim, abonelerine kısa mesaj göndererek bir ay sonraki faturalarını bankaya değil, Telsim CepShop'lara yatırmalarını istemişti. 
   Hatta iddiaya göre, bu yolla ödeme yapan abonelerden bir sonraki faturada 20 milyon lira indirim yapılacağı da vaad edilmişti. 
   
   Hesaplara da tedbir 
   Cepshop'larda toplanan bu paraların yatırılması için ise Uzanlar'ın iki yeni hesap açtığı savcılık tarafından tespit edildi. Savcılık Uzanlar'ın bu yolla para kaçırmasına önlemek amacıyla yeni açılan bu iki yeni hesaba da tedbir koydu. 
   
   Bakan Yıldırım Telsim inceleniyor    Orhan BOZKURT ERZURUM DHA 
   Ulaştırma Bakanı Binali Yıldırım, Telekomünikasyon Kurulu'nun Uzan ailesine ait Telsim konusunda çalışmalarını sürdürdüğünü söyledi. Yıldırım, "Telsim'in yönetim kurulunda ve hisselerinde büyük oranda değişimler oldu. Bu durum lisans sözleşmesi bakımından inceleniyor" dedi. 
   Erzincan'a yapacağı inceleme ve temel atma törenleri için Ankara'dan THY'nin tarifeli uçağı ile Erzurum'a gelen Ulaştırma Bakanı Binali Yıldırım, Vali Mustafa Malay'ı makamında ziyaret etti. Bakan Yıldırım, vilayette bir gazetecinin "Telsim'in lisans iptalı konusunda bir gelişme var mı " sorusuna, "Telekomünikasyon Kurulu, çalışmalarını sürdürüyor. Telsim'in yönetim kurulunda ve hisselerinde büyük oranda değişimler oldu. Bu durum lisans sözleşmesi bakımından inceleniyor. En kısa sürede sonucunu açıklayacağız" karşılığını verdi. Bakan Yıldırım, bir başka gazetecinin "Uzan ailesi aranıyor, yakalanacaklar mı " sorusunu ise yanıtsız bıraktı. 
   
   
</TEXT>
</DOC>
