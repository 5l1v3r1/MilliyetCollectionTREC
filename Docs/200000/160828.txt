<DOC>
<DOCNO> 160828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sonspo16.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Kocaelispor'lu Nuri'yi renklerine bağladı 
</HEADLINE>
<TEXT>

     Birinci Süper Lig'de başarılı bir sezon geçiren Gaziantepspor, UEFA Kupası'nda bu kez başarılı olabilmek için transfer çalışmalarına başladı. 
     Kırmızı-siyahlılar, ligden düşen Kocaelispor'un başarılı takım kaptanı Nuri Çolak ile 3 yıllık sözleşme imzaladı. Büyükşehir belediyesi'nde gerçekleştirilen imza töreninde konuşan kulüp başkanı Celal Doğan, gelecek sezon için yine iddialı ve mütevazi bir kadro yapmaya çalıştıklarını belirterek, ''Lazarov, Hüzeyfe Doğan ve Hüseyin'den sonra Nuri'yi de kadroya kattık. Taraftarlarımız sabretsinler, iyi bir kadro yapıyoruz'' dedi. 
     Gaziantepsporlu olmaktan dolayı mutlu olduğunu ifade eden Nuri de, Kocaelispor'da kötü bir sezon yaşadıklarını, Gaziantepspor'un teklifini başarıyı tatmak ve mutlu olmak için kabul ettiğini söyledi. 
     Doğan, Almanya'nın TSV 04 Bayer Leverkusen takımından transfer edilen ve 5 yıllık sözleşmeyi imzalayan Hüzeyfe Doğan'ın transferinde kendileri açısından bir pürüz bulunmadığını belirterek, şöyle konuştu 
     ''Bu oyuncu ile Almanya'da bulunduğu ortamda görüşüp anlaştık ve el sıkıştık. 5 yıllık sözleşmeye imza attı. Ankaragücü kulübünün de bu oyuncu ile ilgilendiği yönünde duyumlar aldık. Ankaragücü Kulüp Başkanı ve Kulüpler Birliği Başkanı Cemal Aydın'ı arayarak, yaptıklarının doğru olmadığını, sözleşme imzalamış bir futbolcuyla ilgilenmelerinin etik bir davranış olmadığını anlattım. Gerisi artık onların bileceği bir iş. Bizden uyarması.'' 
     
     ''YURTDIŞINDA FUTBOLCU AVI'' 
     Bu arada Gaziantepspor tarihinde bir ilke imza atarak ilk kez yurtdışında futbolcu seçmeleri yapacak. 
     Yarın Almanya'da başlayacak olan turnuvaya kırmızı-siyahlı kulüpten, profesyonel futbol şube sorumlusu Asım Atmaz, teknik direktör Nurullah Sağlam ve altyapı koordinatörü Hındal Gündüz katılacak. Turnuvaya, 100-150 civarında genç futbolcunun katılacağı, turnuvada beğenilen oyuncuların PAF, Gaskispor, Büyükşehir Belediyespor ve Gaziantepspor kadrolarında yer verileceği bildirildi. 
     
</TEXT>
</DOC>
