<DOC>
<DOCNO> 177499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur08.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Böceklere cinsel tuzak.. 
</HEADLINE>
<TEXT>

     Ormanların baş belası haline gelen kabuk böcekleri ile başa çıkamayan Kastamonu Orman Bölge Müdürlüğü, çareyi böceklere cinsel tuzak kurmakta buldu. Kabuk böceklerinin yoğun olduğu ormanlık alanlara tuzaklar kuran Orman teşkilatı, bu tuzakların içerisinde erkek böcekleri çekebilmek için dişi böceklerin kokusunu kullanmaya başladı. 
     Kastamonu Orman Bölge Müdürü Ali Akgün, Kastamonu genelinde bin adet ''feroman tuzağı'' kurduklarını belirterek, yılın 12 ayı orman zararlıları ile mücadele ettiklerini söyledi. 
     Ormanların sadece yangından zarar görmediğini vurgulayan Akgün, ''Yangınlarda kaybettiğimizden daha fazlasını orman zararlıları yüzünden kaybetmekteyiz'' dedi. 
     Kastamonu Orman Bölge Müdürlüğü'ne bağlı Karadere İşletme Müdürü Mustafa Meydan ise, sadece Karadere bölgesinde 200'ü aşkın feroman tuzağı kurduklarını ve böylece kabuk böceklerini yok ettiklerini ifade etti. Meydan, erkek böceklerin, dişilerinin kokusunu duyunca çabuk tuzağa düştüklerini ve böylece ormanların zararlılardan korunduğunu kaydetti. 
     Öte yandan, kuraklık yaşanması ve hava sıcaklığının mevsim normallerinin üzerinde seyretmesinin, ormanlardaki böcek sayısını çoğalttığı bildirildi. Kastamonu'da kuraklıktan kuruyan ağaç miktarının arttığı, bunun da böcek artışlarına neden olduğu belirtildi. 
     
</TEXT>
</DOC>
