<DOC>
<DOCNO> 190556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/dunya/adun.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Geleceğiniz parlak 
</HEADLINE>
<TEXT>

   NATO Genel Sekreteri Lord Robertson, bugün Ankara'ya yapacağı veda ziyareti öncesinde Milliyet'e, 'Yeni ortam, Müslüman ve laik Türkiye'ye daha önemli roller oynaması bakımından avantaj sağlıyor' dedi 
      GÜVEN ÖZALP Brüksel 

   
   NATO'nun en zorlu dönemlerinden birinde görev yapan Genel Sekreter Lord George Robertson, Ankara'ya bugün yapacağı veda ziyareti öncesinde Milliyet'e Türkiye'nin geleceğiyle ilgili iç açıcı mesajlar verdi. 
   Robertson, Türkiye'nin yeni stratejik ortamda "ön cephede ve merkezi bir rolde" olacağının altını çizdi, "Gelecekte Türkiye'nin önemi çok daha artacak" dedi. 
   Yeni üyeler, yeni sorumluluklar ve yeni görevlerle NATO'nun yepyeni bir kimliğe sahip olduğunu vurgulayan Robertson, Türkiye'nin bu yeni yapı içindeki konumunu şöyle vurguladı 
   "Türkiye eskiden NATO'nun güney kanadında yer alıyordu. Bu NATO için her zaman sorunlu bir bölge olmuştu ancak ana bölgenin parçasıydı. Şimdi ise Türkiye ön cephede. Ortadoğu'ya yakın, Irak'ın yanı başında, Afganistan'a yakın, Kafkas ülkeleriyle ve Orta Asya ülkeleriyle bağlantılı, yeni yapı içinde son derece merkezi bir kutup konumunda. Geniş bir ordu ve laik temelli bir toplumla Türkiye'nin transforme olmuş NATO içinde oynayacağı büyük roller var." 
   
   Yeni dönemde avantajlı 
   Robertson'a göre, Türkiye'nin rolü giderek artacak ve Türkiye'nin kendine özgü bazı özellikleri ona avantaj sağlayacak. Robertson şöyle konuştu "Türkiye'nin Müslüman bir ülke olması ancak aynı zamanda laik temelli bir politik sisteme sahip olması ona yeni stratejik ortamda çok daha önemli roller oynayabilmesi açısından büyük avantaj sağlıyor. Her zaman için Türkiye'yi ilgiyle ve hayranlıkla izledim ancak benim halefim ve onun halefi, rolü giderek önem kazanan, etkisi giderek artan ve tehditleri en aza indirgememize katkıda bulunacak bir Türkiye görecek." 
   
   Irak kararı iyi oldu 
   TBMM'nin Irak kararı konusunda Robertson, "Bu aslında Türk halkının özellikle de silahlı kuvvetlerinin karakterine uygun bir karar oldu. Irak'ta Türk ordusunun alacağı bir rol olursa NATO da buna destek verecek" dedi. 
   
   Türkiye'ye kararg h rolü    Mayıs ayında İstanbul'da düzenlenecek olan NATO Zirvesi'ni tanımlamak için Robertson'ın kullandığı ifadeler, "Tam anlamıyla geleceğin zirvesi" oldu. Robertson, NATO'nun yeni sembollerinden biri olacak olan Mukabele Gücü'nde öncü ülkelerden birinin Türkiye olacağını ve bu çerçevede Türkiye'de yüksek hazırlık düzeyinde bir kararg h bulunacağını açıkladı. 
   
   
   
</TEXT>
</DOC>
