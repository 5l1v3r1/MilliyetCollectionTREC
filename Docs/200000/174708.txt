<DOC>
<DOCNO> 174708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sontur11.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Eve Dönen teröristlere, elbise ve ayakkabı hediye.. 
</HEADLINE>
<TEXT>

     Topluma Kazandırma Yasası çerçevesinde başvuruda bulunanlara, istedikleri takdirde elbise ve ayakkabı da alınacak. 
     Resmi Gazete'de yayımlanarak yürürlüğe giren yasayla ilgili Şırnak'ın Silopi İlçesi'nde Yatılı İlköğretim Bölge Okulu YİBO hazırlandı. 
     Şırnak Vali Yardımcısı ve Habur Mülki İdare Amiri Resul Çelik, yemek pişirmek amacıyla YİBO'da görevli aşçıların çağrıldığını belirterek, şöyle dedi 
     ''Yasadan yararlanmak amacıyla teslim olanlara istedikleri takdirde elbise ve ayakkabı da alınacak. Her türlü ihtiyaçları karşılanacak olan ve kısa süre için YİBO'da bekletilecek örgüt mensupları için aşçılar tarafından sabah kahvaltısı ile üç çeşit öğle ve akşam yemekleri hazırlanacak. Tüm masraflar Sosyal Yardımlaşma ve Dayanışma Vakfı'nca karşılanacak.'' Şırnak Vali Vekili Osman Beyazyıldız, teslim olanların iaşe, sağlık ve giyim gibi tüm ihtiyaçlarını karşılayacak hazırlığın tamamlandığını söyledi. 
     Topluma Kazandırma Yasası'ndan yararlanmak amacıyla yapılacak n başvurularla ilgili çalışmaları yürütmek amacıyla Silopi Cumhuriyet Başsavcılığı'nda Diyarbakır, Siirt, Elazığ, Şırnak ve Şanlıurfa'dan 14 savcı görevlendirildi. 
     
     VAN 
     İskele Caddesi'ndeki Vanspor Tesisleri, Topluma Kazandırma Yasası'nın yayımlanmasının ardından restore edilerek, Van ve bölgesinde teslim olacak örgüt üyelerinin konaklamaları için hazırlanıyor. 
     Topluma Kazandırma Merkezi'nde, teslim olacak örgüt üyelerinin barınmaları için idari bina ile dörder kişilik 18 oda, banyo, tuvalet, giyim reyonu, kantin ve basın merkezi bulunuyor. 
     Merkezde 10 gündür geceli gündüzlü 20 işçi çalışırken, merkezin 2 güne kadar tamamlanacağı bildirildi. 
     Van ve bölgesinde 200-300 dolayında bir katılımın olacağını hatırlatan Vali Hikmet Tan, ''Topluma Kazandırma Merkezi'nde, erkek ve kadın kuaförü de hazır bulundurulacak'' dedi. 
     
     KIRKLARELİ 
     Kırklareli Valiliği Gaziosmanpaşa Göçmen Misafirhanesi'nde hazırlıklar tamamlandı. 
     Misafirhanede 10 yıldır yaşayan Kosovalı ve Bosna Hersekliler, terör örgütü üyelerinin gelmesinden rahatsızlık duymadıklarını bildirdiler. Bosna-Hersek vatandaşı Mehmet Yusic, ailesiyle birlikte 1992'de misafirhaneye geldiklerini belirterek, şunları söyledi 
     ''Buraya terör örgütü üyelerinin gelmesinden dolayı rahatsızlığımız yok. Zaten Bosna Hersek'e gitmek için başvuru yaptık. En kısa sürede buradan gideceğiz. Bizlere iyi misafirperverlik yapan Türkiye'ye teşekkür ediyoruz. Bizden sonra buraya geleceklere de iyi davranılacağı konusunda hiç şüphemiz yok.'' Yetkililer, halen misafirhanesinde kalan 12'si Kosovalı toplam 39 misafiri göndermeye çalıştıklarını belirterek, ''Beton binalarda 5 oda sorgulamalar için düzenlendi. Buraya fazla müracaatın olacağı beklenmiyor. Gelenler en fazla burada 4 gün tutulacak. Sorgularının ardından gönderilmeleri planlandığı için, burada kalmaları ile ilgili hiçbir hazırlık yapılmadı'' dediler. 
     Bu arada, yasadan yararlanmak için Avrupa'nın değişik ülkelerinden geleceklerin sorgulanmasında görev yapmak üzere misafirhaneye Edirne'nin Keşan İlçesi, Kırklareli'nin Kofçaz İlçesi, Tekirdağ'ın Şarköy İlçesi'nden ve İstanbul DGM'den birer savcının atandığı bildirildi. 
     
</TEXT>
</DOC>
