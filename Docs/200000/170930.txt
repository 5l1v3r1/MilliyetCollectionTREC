<DOC>
<DOCNO> 170930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/soneko15.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayıs'ta 21 bin yeni araç trafiğe çıktı... 
</HEADLINE>
<TEXT>

     Trafiğe kaydı yapılan motorlu taşıt sayısı, bu yılın Mayıs ayında toplam 21 bin 338 adet oldu. 
     Kaydı yapılan araçlar içinde, 10 bin 790 adet ve yüzde 50.6 oran ile otomobil, ilk sırada yer aldı. 
     Devlet İstatistik Enstitüsü DİE , 2003 Mayıs ayı motorlu kara taşıtları istatistiğini açıkladı. 
     Buna göre, Mayıs ayında trafiğe kaydı yapılan araçlar arasında otomobili yüzde 29.4 ile kamyonet, yüzde 11.6 ile motosiklet, yüzde 2.5 ile kamyon izledi. Mayıs ayında trafiğe kaydolan araçların yüzde 5.9'unu ise minibüs, otobüs, yol ve iş makineleri ile özel amaçlı taşıtlar oluşturdu. 
     Mayıs'ta, 1854 taşıtın ise trafikten kaydı silindi. 2002 yılı Mayıs ayında ise 14 bin 393 adet taşıtın trafiğe kaydı yapılırken, 1344 taşıtın ise trafikten kaydı silinmişti. 
     2003 yılının Ocak-Mayıs döneminde trafiğe kaydı yapılan araç sayısı 70 bin 972 olurken, 7 bin 312 adet aracın trafikten kaydı silindi. Geçen yılın aynı döneminde trafikten kaydı silinen araç sayısı 5 bin 328 adet, trafiğe kaydı yapılan araç sayısı ise 41 bin 939 adet oldu. 
     
     YÜZDE 61.4'Ü OTOMOBİL 
     Ayrıca, bu yıl Mayıs ayı sonu itibariyle trafiğe kayıtlı araçların yüzde 61.4'ünü otomobil, yüzde 14'ünü motosiklet, yüzde 11.9'unu kamyonet, yüzde 5.3'ünü kamyon ve yüzde 7.4'ünü ise minibüs, yol ve iş makineleri, otobüs ile özel amaçlı taşıtlar oluşturdu. 
     Mayıs ayında, tescil belgesi alan taşıtlar Adana, Ankara, Antalya, Bursa, Denizli, Gaziantep, Hatay, Mersin, İstanbul, İzmir ve Muğla illerinde yoğunlaştı. Seçilmiş bu illerdeki taşıt sayısının toplam içindeki payı ise yüzde 73 oldu. 
     Otomobil, minibüs, otobüs, kamyonet ve kamyon gibi taşıtların kullanım şekline göre yüzde 97'si özel, yüzde 2.9'u ticari, yüzde 0.1'i de resmi olarak kullanılıyor. 
     Öte yandan, Mayıs'ta trafikten ilk defa tescil belgesi alan otomobillerin markalarına göre yüzde 26.9'unu Renault, yüzde 11.2'sini Opel, yüzde 9.6'sını Tofaş, yüzde 9.4'ünü Volkswagen, yüzde 8.9'unu Peugeot, yüzde 6.6'sını Toyota ve yüzde 27.4'ünü ise diğer markalar oluşturdu. 
     
</TEXT>
</DOC>
