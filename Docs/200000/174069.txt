<DOC>
<DOCNO> 174069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur37.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bregoviç'e, havaalanında sazlı sözlü karşılama... 
</HEADLINE>
<TEXT>

     Balkan halk müziğini dünyaya tanıtan ünlü sanatçı Goran Bregoviç, konser vermek üzere geldiği İstanbul'da birlikte sahne alacağı Ahırkapı Roman Orkestrası tarafından göbek havasıyla karşılandı. 
     Türk Hava Yolları'na THY ait uçakla Budapeşte'den İstanbul'a gelen Bregoviç, uçaktan Atatürk Havalimanı İşletmecisi TAV'ın hostesleri tarafından alındı. 
     Kendisini bekleyen karşılamadan habersiz olarak yolcu salonundan çıkan sanatçı, dışarıda Harbiye Açıkhava Tiyatrosu'nda birlikte sahne alacağı Ahırkapı Roman Orkestrası üyelerinin sürprizi ile karşılaştı. 
     Kendisini hareketli oyun havalarının ritmine kaptıran Bregoviç, orkestra üyeleriyle birlikte göbek atıp, tef çaldı. 
     Atatürk Havalimanı'ndaki yolcuların da ilgisini çeken bu karşılamadan son derece etkilendiğini ifade eden Bregoviç, İstanbul'a tekrar gelmekten çok mutlu olduğunu ve konserin çok güzel geçeceğini umduğunu söyledi. 
     Goran Bregoviç, bugün ve yarın akşam Harbiye Açıkhava Tiyatrosu'nda Ahırkapı Roman Orkestrası'nın da konuk orkestra olarak yer alacağı bir konser verecek. 
     Bregoviç ve orkestrası ayrıca, 10 Ağustos Pazar günü Bodrum Antik Tiyatro'da da sevenleriyle buluşacak. 
     
</TEXT>
</DOC>
