<DOC>
<DOCNO> 188183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur13.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP 7. Olağan Büyük Kongresi çalışmalarına başladı... 
</HEADLINE>
<TEXT>

     MHP 7. Olağan Büyük Kongresi, Genel Başkan ve partinin diğer yönetim organlarını belirlemek üzere Ankara'da toplandı. 
     Delegeler ve partililer, kongrenin yapıldığı Atatürk Kapalı Spor Salonu'nu, sabahın erken saatlerinden itibaren doldurdu. 
     Genel Başkan Devlet Bahçeli'nin kongre salonuna gelişine kadar partililer çalınan müziklerle eğlendiler. 
     Divan Başkanlığı için hazırlanan kürsünün üzerinde, Büyük Önder Mustafa Kemal Atatürk, partinin eski genel başkanı merhum Alparslan Türkeş ile Genel Başkan Bahçeli'nin portrelerinin birlikte yer aldığı büyük boy bir poster asıldı. Ayrıca, kürsünün solunda ''Yeni bir Türkiye, yeni bir dünya için büyük buluşma'', sağında ise ''Yüzyılı Türkçe okumak'' yazılı pankartlar yer aldı. 
     Kürsünün arkasındaki dev sinevizyon ekranından da salon görüntüleri yansıtıldı. 
     Kongre salonunun çevresinde ve içeride yoğun güvenlik önlemlerinin alındığı görüldü. Delegeler ve partililer, üç güvenlik noktasından geçirilerek salona alındı. 
     Salonun dışında büyük boy ''MHP 7. Olağan Büyük Kurultayı'na hoşgeldiniz'' ve ''Ergenekon'a hoşgeldiniz'' yazılı pankartlar yer aldı. Salonun içerisinde ve dışarıda, ''Eller istiyor diye vaz mı geçelim Madde 3 Türkiye devleti ülkesiyle ve milletiyle bölünmez bütündür. Dili Türkçe'dir, bayrağın şekli, kanunda belirtilen beyaz ayyıldızlı, albayraktır'' ve Bahçeli'nin, ''Türkiye'nin bağımsızlığı ve milletimizin ortak değerlerine sahip çıkan, milli kimlik bilincini taşıyan herkesi büyük buluşmada yer almaya davet ediyorum'' sözünün yazılı bulunduğu pankartlar asıldı. 
     Sade şekilde düzenlenen kongre salonunda, 3 hilalli bayraklar ve Türk bayrakları bulunurken, ''Ülkem benim...Sevgilim. Herşeyim Türkiyem'', ''Türkiyem benim...Uğruna can verdiğim yangın yerim. Nefesim'', ''Bu ülkeyi kim kurtaracak Ne mandacılar, ne himayecilir ne teslimiyetçiler'' yazılı pankartların asıldığı gözlendi. 
     Tribünlerde ise dev Türk bayrağı gezdirildi. 
     Delegeler, salonun ortasında kendileri için ayrılan yerde otururken, konuklar ve partililer için tribünlerde yer ayrıldı. 
     İstiklal Marşı'nın okunması ve saygı duruşunda bulunulmasının ardından, Genel Başkan Devlet Bahçeli açılış konuşması yapacak. Başkanlık Divanı ve Merkez Yönetim Kurulu faaliyet raporu okunarak, ibra edilmek üzere delegelerin oyuna sunulacak. 
     Ardından 1180 delege, genel başkanlık seçimi için oy kullanacak. Daha sonra MYK, MDK üyelikleri seçimlerine geçilecek. 
     Koray Aydın, Ramiz Ongun, Aytekin Yıldırım ve Taner Ünal, genel başkanlık için adaylıklarını açıklamışlardı. 
     MHP il başkanları da dün yaptıkları toplantıda, MHP Genel Başkanı Devlet Bahçeli'yi aday gösterme kararı aldılar. 
     Kongre salonunda, ön tarafında Koray Aydın'ın resmi, arkasında ise ''Efsane Bakan'' yazılı tişörtler giyen kişiler, kitapçık dağıttılar. 
     ''Efsane bakan, şimdi genel başkan'' pankartının asılmasına karşılık, tribünlerde bulunanlar, her kartta birer harf yazılı olmak üzere ''Hareketin lideri Devlet Bahçeli'' yazdılar. 
     
     ADAYLAR SALONDA 
     Genel Başkan Adayları Ongun ve Aydın ile Genel Başkan Bahçeli sırasıyla salona geldiler. Ramiz Ongun salona gelişinde alkışlarla ''devletin başına devlet gelecek'' sloganı ile karşılandı. Ongun, salondaki turunu yarım bırakarak protokoldeki yerine döndü. daha sonra kongere salonuna gelen Aydın ise salonda tur atarak partilileri ve delgeleri selamladı. 
     Kongre salonuna son olarak MHP Genel Başkanı Bahçeli saat 10.25'te alkışlar ve ''devletin başına devlet gelecek'' sloganları ile girdi. 
     Bozkurt işareti ile salondakileri selamlayan Bahçeli daha sonra protokolde Ongun ve Aydın'ın bulunduğu, kendisi için ayrılan yere geçti. Bahçeli burada tokalaştığı Ongun ve Aydın ile birlikte elelele tutuşarak salonda bulunanları selamladı. Salondakiler bunun üzerine ''ülkücü hareket engellenemez'' ve ''hareketin lideri Devlet Bahçeli'' sloganları attılar. 
     Bu arada, salonda iki kişinin baygınlık geçirmesi üzerine sağlık ekipleri müdahale etti. 
     Salonda, sık sık sigara içilmemesi uyarısında bulunuluyor. 
     
</TEXT>
</DOC>
