<DOC>
<DOCNO> 174001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sonspo17.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
7 yaşında 4 bin metrelik Süphan Dağı'na tırmandı... 
</HEADLINE>
<TEXT>

     100. Yıl Üniversitesi Dağcılık Topluluğu ile birlikte 4 bin 598 metrelik Süphan Dağı'na tırmanan 7 yaşındaki Berkcan Bingöl, en küçük dağcı ünvanını aldı. 
     Üniversite, sivil savunma ve Yeni Yüksektepe Kültür Derneği'nce ortaklaşa gerçekleştirilen Süphan Dağı tırmanışına, 23 dağcıyla birlikte üniversite dağcılık topluluğunun akademik danışmanı Mustafa Bingöl'ün 7 yaşındaki oğlu Berkcan Bingöl de katıldı. 
     Süphan Dağı'na 23 dağcıyla birlikte tırmanan küçük Berkcan, 4 bin 598 metrelik zirveye çıkışı gerçekleştirerek, Süphan'a tırmanan en küçük dağcı unvanını aldı. 
     1 hafta süren tırmanışlarda unutulmaz günler geçirdiğini belirten Berkcan Bingöl, Süphan tırmanışından duyduğu mutluluğu dile getirerek, ''Babam izin verdiği takdirde bundan sonra her yıl Süphan Dağı'na tırmanmak istiyorum'' diye konuştu. 
     
</TEXT>
</DOC>
