<DOC>
<DOCNO> 165251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/ekonomi/eko01.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin büyük bir şeytan değil 
</HEADLINE>
<TEXT>

Avrupa Komisyonu Ticaret Direktörü Ian Wilkinson, hazır giyimdeki sorunlardan tek başına Çin'in sorumlu tutulamayacağını belirterek, 'Herkes 2005'e iyi hazırlanmalı' dedi 
     BARIŞ ERGİN - EVRİM ERGİN 

     Uluslararası Hazır Giyim Federasyonu'nun IAF dün İstanbul'da düzenlenen 19'uncu Dünya Hazır Giyim Kongresi'ne, damgasını Çin vurdu. 
     Kongre kapsamında düzenlenen "2005 Öncesi ve Sonrası" konulu oturumda konuşan Avrupa Komisyonu Ticaret Genel Direktörü Ian Wilkinson, dünya tekstil ve hazır giyim sektörünün 2005'te kotaların kalkmasının ardından yeni bir sürece gireceğini, 40 yıldan bu yana güdümlü yönetilen ve kota ile sınırlandırılan ticaretin farklı bir boyuta geçeceğini söyledi. 
     Wilkinson, "2005'te tekstil ve hazır giyimde büyük bir patlama olacak. Hem de çok büyük bir patlama" dedi. Wilkinson, dünyada tekstil ve hazır giyim sektörünün içinde bulunduğu sorunlardan Çin'in sorumlu tutulduğunu belirterek "Çin'in büyük bir şeytan olduğuna inanmıyorum. Tabii ki Çin'in biraz sorumluluğu var ama herkesin gümrük duvarlarının kaldırılacağı 2005'e iyi hazırlanması lazım" dedi. 
     Eurotex Genel Direktörü William Lakin de Çin'in önemli bir sorun olduğunu ancak abartılmaması gerektiğini belirtti. Lakin, 2005 yılından sonra sektörde ulusal kotalar ve geleneksel hiçbir uygulamanın kalmayacağını ifade etti. 
     
     ABD de Çin'den korkuyor 
     31 Aralık 2004 sonrasında yaşanacakların hiçkimse için sürpriz olmaması gerektiğini anlatan Lakin, yeni sürece ayak uydurmak için değişime gitmek gerektiğini, bunun da strateji değiştirmeyi zorunlu kıldığını vurguladı. 
     Türkiye'nin Çin'den sonra Avrupa Birliği'ne AB pazarına tedarik sağlayan ikinci büyük ülke olduğuna işaret ederek, Çin'in ihracaat artışının birçok ülkenin bu pazarları kendisine kapatmasına neden olduğunu da söyledi. 
     Amerikan Giyim ve Ayakkabı Üreticileri Derneği Başkanı James Jacobsen de ABD'deki tekstil sektörünün Çin'den çok korktuğunu söyleyerek, bu nedenle korumacı bazı uygulamaların tekrar gündeme gelebileceğini söyledi. 
     
Kongreye SARS damgası      Türkiye'nin ikinci kez ev sahipliği yaptığı IAF Dünya Hazır Giyim Kongresi'ne 24 ülkeden 121 yabancı katılımcı geldi. Toplam katılımcı sayısının 631 olduğu kongreye SARS hastalığı nedeniyle Uzakdoğu'dan gelen katılımcı sayısı oldukça azdı. Bütçesinin 1 milyon doları aştığı belirtilen kongre Çırağan Sarayı'nda bugün de devam edecek. 
     IAF Başkanı Umut Oran, kongrenin açılış konuşmasında, Türk hazır giyim sanayinin dünyanın üretim markalarından biri haline geldiğini söyleyerek, "Türkiye hazırgiyim ihracatında üçüncü sıraya yerleşti. Üretimde artık bir dünya markasıyız. Türkiye bu kadarıyla da kalmıyor. Şu anda burada bulunan pek çok Türk şirketi en fazla önümüzdeki beş yıl içinde kendi uluslararası markalarını yaratmış olacaklar" dedi. 
     Kongre hazırlıkları sırasında Irak savaşı ve SARS gibi iki önemli sorun yaşadıklarını, ancak toplantıyı gerçekleştirmekten vazgeçmediklerini fade eden Oran, "Bu ısrarımızın iki nedeni vardı, bunlardan birincisi IAF başkanlığım boyunca bazı hedefler doğrultusunda sizlerle birlikte çalışmaya, fikir alışverişinde bulunmaya verdiğim önemdi. İkinci önemli sebep ise Türkiye'nin hazır giyimde kazandığı başarıyı sizlerle paylaşmak istememizdi" dedi. 
     
Hugo Boss'tan sabırlı olun tavsiyesi      Kongre katılımcılarından Hugo Boss Yönetim Kurulu Üyesi Dr. Werner Lackas, marka yaratmanın çok uzun, emek isteyen ve sabır gerektiren bir süreç olduğunu söyleyerek, Türkiye'de markalaşmayı düşünen şirketlere sabırlı olmayı önerdi. Lackas dört yıl önce yatırım reytingleri ile ilgili yaptıkları bir araştırmada Türkiye'nin en verimli ülke çıktığını ve bunun doğru olduğunu belirtti. 
     
     Kadın giyimine yatırım 
     İzmir'de yaptıkları yatırımdan son derece memnun olduklarını, bin 400 kişiyi istihdam ettiklerini belirten Lackas, "Önümüzdeki dönemde daha da büyümeyi ve yeni yatırımlar yapmayı planlıyoruz" dedi. Kadın giyim ve spor malzemeleri konusunda da üretime başlayacaklarını belirten Lackas, Türkiye'nin Avrupa Birliği'ne entegrasyonuyla birlikte Türkiye'deki yatırımlarını gelecekte daha da artırmayı düşürdüklerini dile getirdi. 
     
'Osmanlı ve Türk geleneği stili yaratın'      İtalya tekstil sektörünün önemli isimlerinden Pitti İmmagine Başkanı Gaetano Marzotto, Türkiye'nin diğer moda yaratan ülkelerin yaptığı gibi kendine has bir stil geliştirmesini önererek, Osmanlı İmparatorluğu'nun ve Türk geleneğinin "Türk stili" olarak dünyaya yansıtılması gerektiğini söyledi. ABD'nin 2. Dünya Savaşı sonrası kendi rahat giyim stilini dünyaya kabul ettirdiğini belirten Marzotto, "Şu anda akıllı bir müşteri var. Kişilikli ürünleri giymek istiyorlar. Dolayısıyla Türkiye için büyük bir boşluk var" dedi. 
     
     İstanbul AB'nin kalbi 
     Marzotto Türkiye'nin tekstildeki başarısını genel anlamda da göstermiş olması halinde AB'nin en büyük ülkelerinden biri olabileceğini kaydetti. Türkiye'nin özellikle İstanbul'un AB için Ortadoğu'ya açılan büyük bir kapı olduğunu anlatan Marzotto, "Çin'in Hong Kong'u, ABD'nin New York'u neyse İstanbul da AB için öyle" dedi. 
     
     
     

</TEXT>
</DOC>
