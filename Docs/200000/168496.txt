<DOC>
<DOCNO> 168496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko16.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Toplumsal kesimlerin desteği büyük önem taşıyor 
</HEADLINE>
<TEXT>

     Başbakan Recep Tayyip Erdoğan, uygulanmakta olan ekonomik programın titizlikle sürdürülmesinde, toplumsal kesimlerin desteğinin büyük önem taşıdığını söyledi. 
     Ekonomik ve Sosyal Konsey toplantısı, Başbakan Recep Tayyip Erdoğan'ın başkanlığı'nda toplandı. 
     Başbakan Erdoğan, Başbakanlık Merkez binadaki toplantının açılışında yaptığı konuşmada, ekonomideki gelişmeleri değerlendirdi, AB'ye üyelik sürecinde yapılan çalışmalar hakkında bilgi verdi. 
     Başbakan, ekonomideki büyüme ve sanayi üretimindeki gelişmelerin, enflasyonda tedrici düşüşün yaşandığı bir dönemde sağlanmış olmasının, önümüzdeki dönemde makro büyüklüklerin orta vadeli denge değerlerine ulaşacağı beklentisini güçlendirmekte olduğunu söyledi. 
     Başbakan Erdoğan, ekonomideki büyüme sürecinin devam ettiğini, 2001 yılında yüzde 9.5 küçülen, 2002 yılının son üç çeyreğinde oldukça yüksek büyüme gösteren Gayrı Safi Milli Hasıla'nın, bu yılın ilk çeyreğinde yüzde 7.4'lük artış göstererek, bu eğilimini sürdürdüğünü bildirdi. 
     Ayrıca ilk 5 aylık dönemde toplam sanayi üretiminin ortalama olarak bir önceki yılın dönemine göre, yüzde 6.7'lik bir artış sağlamış olmasının ''olumlu işaretler'' olarak algılandığına dikkati çeken Başbakan Erdoğan, ''bu gelişmelerin enflasyonda tedrici düşüşün yaşandığı bir dönemde sağlanmış olması önümüzdeki dönemde makro büyüklüklerin orta vadeli denge değerlerine ulaşacağı beklentisini güçlendirmektedir'' dedi. Başbakan Erdoğan, şöyle devam etti 
     
     ENFLASYONUN DÜŞÜRÜLMESİ 

     ''Uygulanmakta olan programda üzerinde büyük hassasiyetle durulan, Türkiye'nin uzun dönemli sorunu olan enflasyonun düşürülmesi amacı, giderek daha büyük ölçüde gerçekleşmektedir. 2002 yılı başında yüzde 73.2 olan 12 aylık TÜFE artış hızı, hızlı bir düşüş eğilimine giderek yüzde 30'lar seviyesine gerilemiş ve 2003 yılı Haziran ayında yüzde 29.8 olarak gerçekleşmiştir. 
     Ekonomide iç talebin önemli bir göstergesi olan dayanıklı tüketim malları satışları yüksek artış hızını sürdürmekte, otomobil satışları önemli bir sıçrama göstermiş bulunmaktadır. 2001 yılının başından itibaren önemli ölçüde azalma gösteren özel sermaye, sabit sermaye yatırımları 2002 yılının 4. ve 2003 yılının 1. çeyreğinde yüzde 20 dolayında artış göstermiş bulunmaktadır.'' Yatırım malı ithalatının da 2003 yılı Ocak-Mayıs döneminde, bir önceki yılın aynı dönemine göre yüzde 23.7 artış gösterdiğine işaret eden Başbakan Erdoğan, ''ayrıca önceki 3 yılda düşük artış gösteren yatırım teşvik belgesi tutarı, bu yılın Ocak-Nisan döneminde önceki yılın aynı dönemine göre oldukça hızlı şekilde, yüzde 159.2 oranında artmıştır'' dedi. 
     
     İHRACAT GELİRLERİ 

     Ekonominin krizlerden çıkarak toparlanması sürecinde büyük bir payı olan ihracat gelirlerinin ise yılın ilk yarısında 21 milyar doların üzerine çıktığını ifade eden Başbakan Erdoğan, ''İthalatımızda da, gerek talep gerekse büyüme artışına bağlı olarak canlanma yaşanmaktadır. Bu yılın ilk 5 aylık doöneminde bütçe hedeflerinin de olumlu sinyaller verdiği görülmektedir. Nitekim bu dönem için faiz dışı fazlada hedef aşılarak, 9.3 katrilyona ulaşılmıştır'' şeklinde konuştu. 
     
     FAİZLERDEKİ DÜŞÜŞ 

     Gelecek için ümitli olunmasını sağlayan diğer bir gelişmenin, devlet iç borçlanma senetlerinin faizlerinin düşmesi olduğunu belirten Erdoğan, 2002 yılı Haziran ayında 149 gün olan ortalama vadenin, bu yılın Haziran ayında 276 güne ulaştığını söyledi. Erdoğan, şunları kaydetti 
     ''Bu gelişmeleri, hükümetin ekonomik politikaları için oluşmakta olan güvenin işareti olarak değerlendirmek mümkündür. Ancak ekonominin temel göstergelerinin uzun dönemli denge değerlerine yaklaştırılması için, hükümetimizin daha büyük bir çaba içinde olacağını da vurgulamak isterim. Bu çerçevede uygulanmakta olan ekonomik programın titizlikle sürdürülmesinde, sizlerin temsilcisi olduğunuz toplumsal kesimlerin desteği büyük önem taşımaktadır.'' 
     
     AB SÜRECİNDE YASAL DÜZENLEMELER 

     Başbakan Erdoğan, hükümetin, AB'ye katılım sürecinde gerekli yasal düzenlemeler ve değişikliklerin gerçekleştirilmesinin yeterli olmadığının bilincinde olduğunu, bu düzenlemelerin etkili şekilde hayata geçirilmesinin de büyük önem taşıdığını belirtti. 
     Başbakan, hükümetin bu konuda gerekli tüm çabayı göstereceğini belirtirken, şu ana kadar bu konuda, muhalefet sivil toplum kuruluşları ve sendikaların destek verdiğini kaydetti. 
     Ulusal programın, önümüzdeki günlerde Bakanlar Kurulu'nda görüşüldükten sonra yürürlüğe konulacağını anlatan Başbakan Erdoğan, ''ulusal program, AB'ye üyelik yönünde ülkemeizin yok haritasını çizmekterdir'' diye konuştu. 
     Kopenhag ekonomik kriterlerini karşılamaya yönelik, ekonomik reformları içeren 2003 yılı Katılım Öncesi Ekonomik Programın da DPT tarafından hazırlandığını açıklayan Erdoğan, bu programın Ağustos ayında AB Komisyonu'na sunulacağını kaydetti Toplantıya Devlet Bakanı ve Başbakan Yardımcıları Abdüllatif Şener, Mehmet Ali Şahin, Başbakan Yardımcısı ve Dışişleri Bakanı Abdullah Gül, Devlet Bakanları Beşir Atalay, Ali Babacan, Kürşad Tüzmen, Tarım ve Köyişleri Bakanı Sami Güçlü, Çalışma ve Sosyal Güvenlik Bakanı Murat Başesgioğlu katılıyor. 
     Toplantıda Başbakanlık, DPT, Gümrük Müsteşarlığı, Çalışma ve Sosyal Güvenlik Bakanlığı, Hazine, Dış Ticaret ve Merkez Bankası'ndan bürokratların yanı sıra TOBB, TESK, TÜSİAD ve Türk-İş gibi sivil toplum kuruluşları ve sendikalarının temsilcileri de yer alıyor. 
     
</TEXT>
</DOC>
