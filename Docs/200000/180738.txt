<DOC>
<DOCNO> 180738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sonspo09.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer'e komşu kulüplerden dön çağrısı... 
</HEADLINE>
<TEXT>

     Trabzonspor Kulübü Başkanı Özkan Sümer'in istifa etmesinin ardından komşu merkezlerin takımları Çaykur Rizespor ve Akçaabat Sebatspor'dan Özkan Sümer'e ''dön çağrısı'' yapıldı. 
     Çaykur Rizespor Kulübü Başkanı Ekrem Cengiz, Özkan Sümer'in istifasının kendilerini çok üzdüğünü kaydederek, ''Sümer, canı çok yandığı için istifa etme kararı almıştır. Türkiye'de bu tür olaylar karşısında ilk kez böyle birşey oluyor. Başkan bırakıp gitmemeli, mücadelesine devam etmelidir'' dedi. 
     Cengiz, Çaykur Rizespor'dan sonra Trabzonspor çıkarlarının kendileri için ön planda olduğunu belirterek, şöyle konuştu 
     ''Tepki olarak bize ne görev düşüyorsa yapmaya hazırız. Ben yıllardır, Karadeniz takımları arasında birlik ve beraberlik sağlanması gerektiğini söylüyorum. Eğer kendi aramızda ilişkisiz kalırsak art niyetlilerin ekmeğine yağ sürmüş oluruz. Dünyada olduğu gibi Türkiye'de de kurulan doğru sistem maalesef yalan yanlış rüzgarlarla yürütülüyor. Bu yüzden de futboldan soğudum.'' 
     
     AKÇAABAT SEBATSPOR CEPHESİ 
     Akçaabat Sebatspor Kulübü Asbaşkanı Veli Sezgin ise, Sümer'in istifasının Türk futbolu için büyük bir kayıp olduğunu belirterek, ''Türk futbolunda sürekli ilklere imza atmış ve gelişimin lideri olmuş başkan Sümer'in istifası bizi üzmüştür'' dedi. 
     Sezgin, Sümer'in futbolda her alanda önemli hizmetler yaptığını da ifade ederek, ''Onun Türk futbolunda yapacağı çok şey daha var. Kendisinin göreve dönmesini bekliyoruz. Trabzonspor ve Türk futbolunun ona ihtiyacı var'' diye konuştu. 
     
</TEXT>
</DOC>
