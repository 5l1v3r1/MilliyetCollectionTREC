<DOC>
<DOCNO> 166667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo25.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan Bursa'dan ayrıldı, istikamet Cimbom veya Fener... 
</HEADLINE>
<TEXT>

     Bursaspor'un gol kralı futbolcusu Okan Yılmaz, yeşil-beyazlı kulüple bağlarını kopardı. 
     Vakıfköy Orhan Özselek Sosyal Tesisleri'nde, Bursaspor Kulübü Başkanı Fikret Üstenci ve yönetim kurulu üyeleriyle pazarlığa oturan Okan, toplantı çıkışı gazetecilere yaptığı açıklamada, yeşil-beyazlı kulüple anlaşamadığını söyledi. 
     İstediği ücrette oldukça indirim yaptığını, ancak peşinat konusunda yöneticilerle uzlaşmaya varamadıklarını ifade eden Okan, ''Gönlüm isterdi ki Bursaspor'da forma giymeye devam edeyim. Çok fedekarlık yaptım ama peşinatta anlaşamadık. Bursaspor'dan ayrılıyorum'' dedi. 
     Okan, yönetici Orhan Gençoğlu'nun, ''Okan için geçen yıldan kalan alacakları dahil 1.4 trilyon liraya kadar çıktık'' yönündeki açıklamasının hatırlatılması üzerine, ''Ben bugüne kadar Bursaspor'u paraya tercih ettim. Hep boş mukaveleye imza attım. Eğer bu sefer de anlaşsaydım, futbolu yeşil-beyazlı forma altında bırakacaktım. Sayın Gençoğlu'nun açıklamasına söyleyecek birşeyim yok. Kısmette Bursaspor'da bu kadar oynamak varmış'' diye konuştu. 
     Okan, hangi kulübe gideceği yönündeki soruya ise ''Trabzonspor da çok istiyor ama Fenerbahçe veya Galatarasay'a gideceğim. Gelecek sezon hangi takımın formasını giyeceğim, yarın netlik kazanacak'' yanıtını verdi. 
     Bursaspor ile iplerin kopup kopmadığı yönündeki soru üzerine de Okan, ''Anlaşamadık'' yanıtını verirken, gelecek sezon için sözleşme imzalayacağı kulüple yapacağı anlaşmada, Bursaspor maçlarında oynamama koşulunu koyacağını söyledi. 
     Okan, Bursaspor'u çok sevdiğini, taraftarların da her zaman kendisini desteklediğini ifade ederek, ''Onlara çok teşekkür ediyorum. Taraftarlara UEFA Kupası'na katılma sevincini yaşatmak isterdim ama olmadı. Üzgünüm. Her zaman Bursaspor ve taraftarları gönlümde olacak'' dedi. 

     
</TEXT>
</DOC>
