<DOC>
<DOCNO> 163533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sonspo38.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Fair Play Ödülü'nü tüm G.Saray camiası aldı 
</HEADLINE>
<TEXT>

     2002 Dünya Fair Play Ödülü'ne layık görülen Galatasaray Kulübü Başkanı Özhan Canaydın, haberi Almanya'da aldığını ve çok mutlu olduğunu söyledi. 
     Almanya'da, Hamburg Galatasaray Derneği'nin balosuna katılan Canaydın, bugün İstanbul'a döndü. Atatürk Havalimanı'nda basın mensuplarının sorularını yanıtlayan Canaydın, fair play davranış dalında ödüle layık görülmesinin çok güzel olduğunu kaydetti. 
     Ödülden dolayı çok mutlu olduğunu vurgulayan Canaydın, ''Bu bana verilmiş bir ödül değil esasında. Galatasaray camiasına, örf ve adetlerine, geleneklerine ve taraftarlarına verilmiş bir ödül. Onun için çok mutluyum. Aynı duygular içinde görevime devam edeceğim'' diye konuştu. 
     Canaydın, bir soru üzerine, Almanya'da transferle ilgili çalışma yapmadığını söyledi. 
     
</TEXT>
</DOC>
