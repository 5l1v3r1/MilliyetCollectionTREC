<DOC>
<DOCNO> 156972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/guncel/gun02.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenaze imamlarına özel moral’ kursu .. 
</HEADLINE>
<TEXT>

İstanbul Büyükşehir Belediyesi, her gün gözü yaşlı insanlarla karşı karşıya kalan ve moralleri bozulan imamlara, moral-motivasyon eğitimi veriyor... 
     SEMRA KARDEŞOĞLU İstanbul 

     Bir insan ömründe beş, bilemedin 10 cenazeye katılır. Biz her gün bir cenaze kaldırıyoruz. Yaşlı insanların ölümünde yakınları bile çok fazla ağlamıyor. Çünkü beklenen bir şey. Ama genç ölümler, yakınları gibi bizleri de yıkıyor. Gizlice ağlıyoruz biz de. Küçük çocuk ölümleri 3 yaşında, 5 yaşında. Geçenlerde 23 yaşında bir genç kızın cenazesi vardı. Biz de yıkıldık. Her gün böyle. Moralman çöküyorsunuz tabii...’ Bu sözler cenaze imamı Salih Taşçı’ya ait. 
     
     NASIL TESELLİ EDİLİR 
     Taşçı, şu sıralar 20 meslektaşı ile İstanbul Büyükşehir Belediyesi’nin Hizmet İçi Eğitim Programları çerçevesinde düzenlediği kursa devam ediyor. Çamlıca Eğitim ve Kültür Merkezi’ndeki kurs boyunca, cenaze imamlarına Kur’an - ı Kerim, güzel ahlak, fıkıh ve hitabetin yanında moral - motivasyon, etkin iletişim teknikleri, insan psikolojisi, kişisel imaj dersleri veriliyor. Kursiyerlere, acılı insanlarla nasıl iletişim kurması gerektiği, kendi morallerini nasıl yüksek tutabilecekleri öğretiliyor. 
     
     PSİKOLOJİYİ ÖĞRENİYORLAR 
     Büyükşehir Belediyesi Eğitim Müdürü Mehmet Doğan, İstanbul’da 80 tane cenaze imamı olduğunu belirterek, şöyle konuştu "Biz personelimizin bilgi ve becerisini artırarak, vizyon ve misyon sahibi yapmayı amaçlıyoruz. Bir cenaze imamı psikolojik olarak yıkıma uğramış insanlarla bir arada. Oğlunu, kızını, annesini, babasını kaybetmiş insanlar. Bu kişiler cenaze imamı ile muhatap oluyor. Annem cennete gider mi ’ gibi sorularla karşılıyorlar. Onların da morallari bozuluyor. İstanbul’da her gün 100 - 120 cenaze oluyor. Bir cenaze imamının bu nedenlerle hem kendi moralini yüksek tutması hem de insan iletişimini, insan psikolojisini iyi bilmesi lazım. Bu programla haziran ayı ortasına dek 80 imamımızın da eğitim almasını sağlayacağız." 
     

</TEXT>
</DOC>
